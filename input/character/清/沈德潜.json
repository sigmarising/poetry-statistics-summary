{
    "dynasty": "清",
    "author": "沈德潜",
    "poems": [
        {
            "title": "游天池",
            "content": "山灵招我深，轻策上层阪。巅顶涵清池，坎艮象成蹇。水寒鱼不生，穴黝龙疑偃。想当融结初，天匠费镌铲。鉴影须眉寒，洗心烦郁遣。沿缘把垂藤，趺坐藉苍藓。是时暮樵还，风送歌声远。云游萝径湿。烟动僧愁饭。聊追谢监游，讵同阮公返。不见青莲花，羽化空遥缅。",
            "comment": ""
        },
        {
            "title": "雨泊话旧",
            "content": "寒雨萧萧夜打蓬，蓬窗相对一灯红。十年无限存亡感，并入空江话雨中。",
            "comment": ""
        },
        {
            "title": "夜月渡江",
            "content": "万里金波照眼明，布帆十幅破空行。微茫欲没三山影，浩荡还流六代声。水底鱼龙惊静夜，天边牛斗转深更。长风瞬息过京口，楚尾吴头无限情。",
            "comment": ""
        },
        {
            "title": "过真州",
            "content": "扬州西去真州路，万树垂杨绕岸栽。野店酒香帆尽落，寒塘渔散鹭初回。晓风残月屯田墓，零露浮云魏帝台。此夕临江动离思，白沙亭畔笛声哀。",
            "comment": ""
        }
    ]
}