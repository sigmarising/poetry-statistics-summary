{
    "dynasty": "清",
    "author": "袁枚",
    "poems": [
        {
            "title": "偶作五绝句",
            "content": "偶寻半开梅，闲倚一竿竹。儿童不知春，问草何故绿。",
            "comment": ""
        },
        {
            "title": "赤壁",
            "content": "一面东风百万军，当年此处定三分。汉家火德终烧贼，池上蛟龙竟得云。江水自流秋渺渺，渔灯犹照获纷纷。我来不共吹箫客，乌鹊寒声静夜闻。",
            "comment": ""
        },
        {
            "title": "遣兴杂诗",
            "content": "小步闲拖六尺藤，空山来往健如僧。栽花忙处儿呼饭，夜读深时妾屏灯。",
            "comment": ""
        },
        {
            "title": "明皇与贵妃",
            "content": "到底君王负旧盟，江山情重美人轻。玉环领略夫妻味，从此人间不再生。",
            "comment": ""
        },
        {
            "title": "消夏诗",
            "content": "不着衣冠近半年，水云深处抱花眠。平生自想无官乐，第一骄人六月天。",
            "comment": ""
        },
        {
            "title": "山中绝句",
            "content": "镇日山腰斸白云，载量烟草活纷纷。春衫不用金炉热，自向百花香里熏。",
            "comment": ""
        },
        {
            "title": "伤心",
            "content": "伤心六十三除夕，都在慈亲膝下过。今日慈亲成永诀，又逢除夕恨如何？素琴将鼓光阴速，椒酒虚供涕泪多。只觉当初欢侍日，千金一刻总蹉跎！",
            "comment": ""
        },
        {
            "title": "大树",
            "content": "繁枝高拂九霄霜，荫屋常生夏日凉。叶落每横千亩田，花开曾作六朝香。不逢大匠材难用，肯住深山寿更长。奇树有人问名字，为言南国老甘棠。",
            "comment": ""
        },
        {
            "title": "春晴",
            "content": "今岁天公大有情，一冬无雪又春晴。红梅但觉飞香久，绿草何曾借雨生。双燕翅如迎晓日，百花心更望清明。风光如此须行乐，莫管头颅白几茎。",
            "comment": ""
        },
        {
            "title": "谒岳王墓",
            "content": "江山也要伟人扶，神化丹青即画图。赖有岳于双少保，人间才觉重西湖。",
            "comment": ""
        },
        {
            "title": "寄聪娘",
            "content": "一枝花对足风流， 何事人间万户侯。生把黄金买别离， 是侬薄幸是侬愁。",
            "comment": "： | ：聪娘，姓方，诗人爱妾。 | 【注释】聪娘，姓方，诗人爱妾。"
        },
        {
            "title": "范希文",
            "content": "黄阁风裁第一清，宋朝名相半书生。 西边经略成何事，尚劝横渠莫论兵。",
            "comment": ""
        },
        {
            "title": "寒夜",
            "content": "寒夜读书忘却眠，锦衾香尽炉无烟。美人含怒夺灯去，问郎知是几更天！",
            "comment": ""
        },
        {
            "title": "品画",
            "content": "品画先神韵，论诗重性情。蛟龙生气尽，不若鼠横行。",
            "comment": ""
        },
        {
            "title": "古意",
            "content": "妾自梦香闺， 忘郎在远道。不惯别离情， 回身向空抱。",
            "comment": ""
        },
        {
            "title": "过柴桑乱峰中，蹑梯而上观陶公醉石",
            "content": "先生容易醉，偶尔石上眠。谁知一拳石，艳传千百年。金床玉几世恒有，眠者一过人知否？不如此石占桑，胜立穹碑万丈长。",
            "comment": ""
        },
        {
            "title": "苔",
            "content": "白日不到处，青春恰自来。苔花如米小，亦学牡丹开。",
            "comment": ""
        },
        {
            "title": "独秀峰",
            "content": "来龙去脉绝无有，突然一峰插南斗。桂林山水奇八九，独秀峰尤冠其首。三百六级登其巅，一城烟水来眼前。青山尚且直如弦，人生孤立何伤焉？",
            "comment": ""
        },
        {
            "title": "桐江作",
            "content": "久别天台路已迷，眼前尚觉白云低。诗人用笔求逋峭，何不看山到浙西？",
            "comment": ""
        },
        {
            "title": "桐江作",
            "content": "桐江春水绿如油，两岸青山送客舟。明秀渐多奇险少，分明山色近杭州。",
            "comment": ""
        },
        {
            "title": "到石梁观瀑布",
            "content": "天风肃肃衣裳飘，人声渐小滩声骄。知是天台古石桥。一龙独跨山之凹，高耸脊背横伸腰，其下嵌空走怒涛。涛水来从华顶遥，分为左右瀑两条，到此收束群流交。五叠六叠势益高，一落千丈声怒号。如旗如布如狂蛟，非雷非电非笙匏。银河飞落青松梢，素车白马云中跑。势急欲下石阻挠，回澜怒立猛欲跳。逢逢布鼓雷门敲，水犀军向皋兰鏖，三千组练挥银刀，四川崖壁齐动摇。伟哉铜殿造前朝，五百罗汉如相招。我本钱塘儿弄潮，到此使人意也消，心花怒开神理超。高枕龙背持其尻，上视下视行周遭；其奈冷泠雨溅袍，天风吹人立不牢。北宫虽勇目已逃，恍如子在齐闻韶。不图为乐如斯妙，得坐一刻胜千朝。安得将身化巨鳌，看他万古长滔滔！",
            "comment": ""
        },
        {
            "title": "箴作诗者",
            "content": "倚马休夸速藻佳，相如终竟压邹枚。物须见少方为贵，诗到能迟转是才。清角声高非易奏，优昙花好不轻开。须知极乐神仙境，修炼多从苦处来。",
            "comment": ""
        },
        {
            "title": "咏史",
            "content": "东汉耻机权，君子多硁硁。悲哉陈与窦，谋疎功不成。其时凉州反，有人颁孝经；意欲口打贼，贼闻笑不胜。虽无补国家，尚未远人情。一变至南宋，佛行而儒名。希哲学主静，人死不闻声。魏公败符离，自夸心学精，杀人三十万，於心不曾惊。似此称理学，何处托生灵。呜呼孔与孟，九泉涕沾缨。",
            "comment": ""
        },
        {
            "title": "绝命词",
            "content": "赋性生来本野流，手提竹杖过通州。饭篮向晓迎残月，歌板临风唱晚秋。两脚踢翻尘世路，一肩担尽古今愁。如今不受嗟来食，村犬何须吠不休。",
            "comment": ""
        },
        {
            "title": "遣兴",
            "content": "爱好由来落笔难，一诗千改心始安。阿婆还是初笄女，头未梳成不许看。",
            "comment": ""
        },
        {
            "title": "鸡",
            "content": "养鸡纵鸡食，鸡肥乃烹之。主人计固佳，不可使鸡知。",
            "comment": ""
        },
        {
            "title": "由桂林朔漓江至兴安",
            "content": "江到兴安水最清，青山簇簇水中生。分明看见青山顶，船在青山顶上行。",
            "comment": ""
        },
        {
            "title": "沙沟",
            "content": "沙沟日影烟朦胧，隐隐黄河出树中。刚卷车帘还放下，太阳力薄不胜风。",
            "comment": " | 【注释】 ①沙沟－－旷野中沙土形成的沟梁。 ②这句形容风刮到沙沟上掀起阵阵沙尘，使得日影迷茫不清，天色昏暗起来。 ③车帘－－旧时北方乘人的车子，前面挂着帘子，可以遮挡风沙。"
        },
        {
            "title": "马嵬",
            "content": "莫唱当年《长恨歌》，人间亦自有银河。石壕村里夫妻别，泪比长生殿上多！",
            "comment": "：　　唐玄宗李隆基与贵妃杨玉环之间悲欢离合的故事，不知引发了多少文人墨客的诗情文思。白居易著名的《长恨歌》，在揭示唐玄宗宠幸杨贵妃而造成政治悲剧的同时，也表达了对二人爱情悲剧的同情。袁枚此诗却能不落俗套，另翻新意，将李、杨爱情悲剧放在民间百姓悲惨遭遇的背景下加以审视，强调广大民众的苦难远非帝妃可比。《长恨歌》和《石壕吏》是为人所熟知的著名诗篇，其创作背景均为安史之乱。它们一以帝王生活为题材，一以百姓遭遇为主旨，恰好构成鲜明的对照 \r\n　　《马嵬》是乾隆十七年（1752）袁枚赴陕西候补官缺，路过马嵬驿所作，共4首。袁枚与爱妾分别，远赴陕西，实属身不由己，联想到白居易《长恨歌》所写李杨情事，认为百姓的生离死别不胜枚举，李杨二人的生离死别并不值得同情。 | 【注释】①马嵬驿－－即马嵬坡，在陕西省兴平县西。安史之乱时，唐玄宗逃到这里，在随军将士的胁迫下，勒死杨贵妃。②长恨歌－－唐代大诗人白居易写的一首关于唐玄宗、杨贵妃爱情悲剧的叙事长诗，侧重于同情。③银河－－天河。神话传说中，牛郎织女被银河隔开，不得聚会。这两句说：用不到去歌唱当年皇帝妃子的悲欢离合；在人间也有银河，使得千千万万人家夫妻离散。④石壕村－－唐代大诗人杜甫的诗篇《石壕吏》中的一个村庄，村里有户人家在唐王朝的暴政下，害得家破人亡。《石壕吏》的历史背景就是安史之乱，即《长恨歌》写到的那个时候。⑤长生殿－－华清宫的一座殿。唐玄宗和杨贵妃有感于牛郎织女被银河分隔，七月七日在殿里海誓山盟。表示永世不分。这两句说：象石壕村那样的夫妻决别数也数不清，老百姓的泪水比长生殿上洒的那点泪水多得多了！"
        },
        {
            "title": "论诗绝句",
            "content": "不相菲薄不相师，公道持论我最知；一代正宗才力薄，望溪文集阮亭诗。",
            "comment": ""
        },
        {
            "title": "湖上杂诗",
            "content": "葛岭花开二月天，游人来往说神仙。老夫心与游人异，不羡神仙羡少年。",
            "comment": ""
        },
        {
            "title": "听诗叟",
            "content": "底事听诗听不清，此翁耳壳欠分明。拟携谢朓惊人句，来向青天颂数声。",
            "comment": ""
        },
        {
            "title": "大龙湫之瀑",
            "content": "龙湫之势高绝天，一线瀑走兜罗绵。五丈收上尚是水，十丈以下全以烟。况复百丈至千丈，水云烟雾难分焉。",
            "comment": ""
        },
        {
            "title": "十二月十五夜",
            "content": "沉沉更鼓急，渐渐人声绝。吹灯窗更明，月照一天雪。",
            "comment": ""
        },
        {
            "title": "遣兴",
            "content": "但肯寻诗便有诗，灵犀一点是吾师。夕阳芳草寻常物，解用多为绝妙词。",
            "comment": ""
        },
        {
            "title": "夜奔",
            "content": "登高欲穷千里目，愁云低锁衡阳路。鱼书不至雁无凭，几番空作悲愁赋。回首西山月又斜，天涯孤客真难渡。丈夫有泪不轻弹，只因未到伤心处。",
            "comment": ""
        },
        {
            "title": "湖上杂诗",
            "content": "凤岭高登演武台，排衙石上大风来。钱王英武康王弱，一样江山两样才。",
            "comment": ""
        }
    ]
}