{
    "dynasty": "清",
    "author": "胡天游",
    "poems": [
        {
            "title": "杨花吟",
            "content": "吴江春水拍天涯，江上风吹杨柳花。花飞满空无处所，随风直渡吴江水。渡水随风太有情，萦花惹草恣轻盈。狂如舞蝶穿花径，细逐流莺度绮城。绮城楼阁连天际，杨花飞入千门去。飞去飞来稍觉多，纷纷如雪奈君何？珠帘绣箔深深见，舞榭妆楼处处过。楼中美人春睡起，愁见杨花思荡子。荡子飘零去不归，杨花岁岁点春衣。梦魂不识天涯路，愿作杨花片片飞。",
            "comment": ""
        },
        {
            "title": "晓行",
            "content": "梦阑莺唤穆陵西，驿吏催时雨拂衣。行客落花心事别，无端俱趁晓风飞。",
            "comment": ""
        },
        {
            "title": "烈女李三行",
            "content": "大海何漫漫，千年不能移。太山自言高，精卫衔石飞。朝见精卫飞，暮见精卫飞。吐血填作塸，一旦成路蹊。岂唯成路蹊，崔嵬复崔嵬。女面洁如玉，女身濯如脂。十四颇有余，十五十六时。婀娜怀春风，明月初徘徊。门中姊与姑，邻舍杂姥嫠。人笑女无声，人欢女长啼。昔昔重昔昔，皴痛不得治。有似食大鲠，祸喉连胁脐。阿母唤不应，步出中间闺。女身亦非狂，女心亦非痴。向母问阿爷，阿爷谁所尸，昨日门前望，裂眼宁忍窥！爷仇意妍妍，走马东西街。我无白杨刃，锻作双虹霓。磨我削葵刀，三寸久在怀。一心愿与仇，血肉相齑臡。仇人何陆梁，挟队健如犛。前者为饥狼，后者为怒豺。小雀抵黄鸸，徒恐哺作糜。大声呼县官，县官正聋蚩。宛转太守府。再三中丞司，堂皇信威严，隶卒森柴崖。安知坐中间，一一梗与泥。何由腐地骨，骨笑回牙欸。孤小不识事，闻人说京师。京师多贵官，列坐省与台。头上铁柱冠，獬廌当胸栖。獬廌角岳岳，多望能矜哀。局我头上发，缝我当躬衣。手中何所将，血帛斑烂丝。帛上何所书，繁霜惨濛埋。细躯诚艰难，要当自防支。女弱母所怜，请母勿攀持。今便辞母去，出门去如遗。是月仲冬节，杀气争骄排。层冰塞黄河，急霰穿毛锥。大风簸天翻，行人色成灰。灰里不见掌，深林抱枯枝。三更叫鴚鹅，四更嗥狐狸。五更道上行，踯躅增羸饥。举头望长安，盘盘凤皇陴。下著十二门，通洞纵横开。持我帛上书，鬻我囊中袿。跪伏御史府，廷尉三重墀。尚书几峨峨，峨峨唱驺归。头上铁柱冠，獬廌当胸栖。獬廌即无角，岂与群羊齐！李女倚柱啸，白日凋精辉。结怨弥中霄，中霄盛辛悲。有地何抟抟，有天何垂垂。高城不为崩，高陵不为阤。为遣明府来，明府来何迟。长跪向明府，泪落江东驰。如今千里还，女忧终身罹。女诚不敢给，愿官无见疑。父冤信沈沈，沈沈痛无期。一日但能尔，井底生朝曦。死父地下笑，生仇市中刲。顾此弱残躯，甘从釜羹炊。语中难成声，声如系庖麋，明府大嗟叹，嗟叹仍歔欷。翻翻洞庭波，洞庭非渊洄。崭崭邛崃坂，九折无险峨。我今为汝尸，汝去行得知。爷仇意妍妍，举家忽惊摧。势似宿疹发，骤剧无由医。同时恶少年，驱至如连鸡。锒铛押领头，毕命填牢狴。有马空马鞍，永别街西馗。叩首谢明府，搦骨难相贻。昔为羝乳儿，今为箭还。遥遥望我里，我屋荒毗莱。寡母倚门唏，唏子杞粱妻。女去母啖柏，啖柏今成饴。虽则今成饴，母悲转难裁。女颜昔如玉，女发何祁祁。如口含朱丹，女手垂春荑。哭泣亲尘沙，面目余瘢劙。宛宛闺中存，黧疾疑病罴。姑姊看女来，簪笄不及施。邻姥看女来，左右相呼携。各各自流涕，一尺纷涟洏。邻姥少别去，媒媪从容来，三请得见女，殷勤致言辞。公子县南居，端正无匹侪。金银列两厢，纤纨不胜披。身当作官人，华荣炳房帏。颇欲得贤女，贤女胜姜姬。回面答媒媪，身实寒且微，无弟无长兄，老母心偎依。所愿事力作，涩指缝裙。安得随他人，乖违母恩慈！母年风中灯，女命霜中葵。须臾母大病，死父相寻追。棺椁安当中，起坟遂成堆。一一营事讫，姑姊可前来。为我唤长老，长老升堂阶。为我召乡邻，乡邻麋如围。十岁随爷娘，幼小唯痴孩，十五衔沈冤，灌鼻承醇醯。二十行报仇，报仇苦且危。三年走大梁，赵北燕南陲。女行本无伴，女止亦有规。皎皎月光明，不堕浊水湄。斑斑锦翼儿，耿死安能翳！自此旋入房，重阖双双扉。朱绳八九尺，挂向粱间颓。鲜鲜桂华树，华好叶何奇。葳蕤扬芬馨，生在空山隈。烈火烧昆冈，三日焰未衰。大石屋言言，小石当连。萧芝泣蕙草，万族合一煤。烧出白玉姿，皎雪寒皑皑。玉以为女坟，将桂坟上栽。夜有大星辰，其光何离离。错落桂树下，千年照容徽。",
            "comment": ""
        }
    ]
}