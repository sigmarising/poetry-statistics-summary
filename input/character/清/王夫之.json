{
    "dynasty": "清",
    "author": "王夫之",
    "poems": [
        {
            "title": "玉楼春 白莲",
            "content": "娟娟片月涵秋影，低照银塘光不定。绿云冉冉粉初匀，玉露泠泠香自省。 荻花风起秋波冷，独拥檀心窥晓镜。他时欲与问归魂，水碧天空清夜永。",
            "comment": ""
        },
        {
            "title": "清平乐 咏雨",
            "content": "归禽响暝。隔断南枝径。不管垂杨珠泪迸。滴碎荷声千顷。 随波赚杀鱼儿。浮萍乍满清池，谁信碧云深处，夕阳仍在天涯。",
            "comment": ""
        },
        {
            "title": "更漏子 本意",
            "content": "斜月横，疏星炯。不道秋宵真永。声缓缓，滴泠泠。双眸未易扃。 霜叶坠，幽虫絮，薄酒何曾得醉。天下事，少年心。分明点点深。",
            "comment": ""
        },
        {
            "title": "摸鱼儿 东洲桃浪，潇湘小八景词之三",
            "content": "剪中流，白苹芳草，燕尾江分南浦。盈盈待学春花靥，人面年年如故。留春住，笑几许浮萍，旧梦迷残絮。棠桡无数。尽泛月莲舒，留仙裙在，载取春归去。 佳丽地，仙院迢迢烟雾。湿香飞上丹户。醮坛珠斗疏灯映，共作一天花雨。君莫诉。君不见桃根已失江南渡。风狂雨妒，便万点落英，几湾流水，不是避秦路。",
            "comment": ""
        },
        {
            "title": "杂诗",
            "content": "悲风动中夜，边马嘶且惊。壮士匣中刀，犹作风雨鸣。飞将不见期，萧条阴北征。关河空杳霭，烟草转纵横。披衣视良夜，河汉已西倾。国忧今未释，何用慰平生。",
            "comment": ""
        }
    ]
}