{
    "dynasty": "清",
    "author": "张惠言",
    "poems": [
        {
            "title": "风流子 出关见桃花",
            "content": "海风吹瘦骨，单衣冷、四月出榆关。看地尽塞垣，惊沙北走；山侵溟渤，叠障东还。人何在？柳柔摇不定，草短绿应难。一树桃花，向人独笑；颓垣短短，曲水湾湾。东风知多少？帝城三月暮，芳思都删。不为寻春较远，辜负春阑。念玉容寂寞，更无人处，经他风雨，能几多番？欲附西来驿使，寄与春看。",
            "comment": ""
        },
        {
            "title": "相见欢",
            "content": "年年负却花期！过春时，只合安排愁绪送春归。 梅花雪，梨花月，总相思。自是春来不觉去偏知。",
            "comment": ""
        },
        {
            "title": "水调歌头",
            "content": "今日非昨日，明日复何如。朅来真悔何事？不读十年书。为问东风吹老，几度枫江兰径，千里转平芜。寂寞斜阳外，渺渺正愁余。千古意，君知否？只斯须。名山料理身后，也算古人愚。一夜庭前绿遍，三月雨中红透，天地入吾庐。容易众芳歇，莫听子规呼。",
            "comment": " | 【注释】注一：离去的意思。"
        },
        {
            "title": "水调歌头",
            "content": "疏帘卷春晓，胡蝶忽飞来。游丝飞絮无绪，乱点碧云钗。肠断江南春思，黏着天涯残梦，剩有首重回。银蒜且深押，疏影任徘徊。 罗帷卷，明月入，似人开。一尊属月起舞，流影入谁怀？迎得一钩月到，送得三更月去，莺燕不相猜。但莫凭栏久，重露湿苍苔。",
            "comment": ""
        },
        {
            "title": "水调歌头",
            "content": "东风无一事，妆出万重花。闲来阅遍花影，椎有月钩斜。我有江南铁笛，要倚一枝香雪，吹彻玉城霞。清影渺难即，飞絮满天涯。 飘然去，吾与汝，泛云槎。东皇一笑相语：芳意在谁家？难道春花开落，又是春风来去，便了却韶华？花外春来路，芳草不曾遮。",
            "comment": ""
        }
    ]
}