{
    "dynasty": "宋",
    "author": "陈楠",
    "poems": [
        {
            "title": "望江南/忆江南",
            "content": "丹已返，四转运行阴。逢六闭藏阳户气，三关全透合丁壬。龟游任浮沉。时出入，无碍贯他心。游戏神通常出面，圆光周匝绕千寻。寒暑不相侵。",
            "comment": ""
        },
        {
            "title": "望江南/忆江南",
            "content": "黄中宝，须向胆中求。春气令人生万物，乾坤膝下与吾俦。百脉自通流。施造化，左右火双抽。浩浩腾腾光宇宙，苦烟烟上霭环楼。夫妇渐相谋。",
            "comment": ""
        },
        {
            "title": "真珠帘",
            "content": "金丹大药人人有。要须是、心传口授。一片白龙肝，一盏醍醐酒。只为离无寻坎有。移却南宸回北斗。好笑。见金翁姹女，两个厮斗。些儿铅汞调匀，观汉月海潮，抽添火候。一箭透三关，方表神仙手。兔子方来乌处住，龟儿便把蛇吞了。知否。那两个锺吕，是吾师友。",
            "comment": ""
        },
        {
            "title": "望江南/忆江南",
            "content": "内外变，八转始还元。地带长垂主坎户，周行胎息贯天门。太始道方存。纯一体，赤黑气常喷。丹火发时烧内景，冷泉涌处浴猴孙。神水赤龟吞。",
            "comment": ""
        },
        {
            "title": "鹊桥仙",
            "content": "红莲含蕊，露珠凝碧，飞落华池滴滴。运归金鼎唤丁公，炼得似、一枚朱橘。三花喷火，五云拥月，上有金胎神室。洞房云雨正春风，十个月、胎仙了毕。",
            "comment": ""
        },
        {
            "title": "水调歌头",
            "content": "夺取天机妙，夜半看辰杓。一些珠露，阿谁运倒稻花头。便向此时采取，宛如碧莲合蕊，滴破玉池秋。万籁风初起，明月一沙鸥。紫河车，乘赤凤，入琼楼。谓之玉汞，与铅与土正相投。五气三花聚顶，吹著自然真火，炼得似红榴。十月胎仙出，雷电送金虬。",
            "comment": ""
        },
        {
            "title": "望江南/忆江南",
            "content": "毛发薄，三转运行阳。胎色渐红阴渐缩，推移岁运助阳刚。育火养中央。成物象，五转辨微茫。出入尚迟形上小，晨昏时饮玉壶浆。天籁奏笙簧。",
            "comment": ""
        }
    ]
}