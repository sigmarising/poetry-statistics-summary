{
    "dynasty": "宋",
    "author": "郑伯熊",
    "poems": [
        {
            "title": "次韵陈粹瑞岩之什",
            "content": "诗到南昌老更奇，固知流派自江西。滕王阁下秋涛壮，孺子堂前春鸟啼。我似痴蝇思骥尾，君如野鹤趁鸡栖。十年翰墨元犹白，不识微言为指迷。",
            "comment": ""
        },
        {
            "title": "婺舟道中",
            "content": "笋舆时得并溪行，溪水秋来似鉴清。仰春云山劳眼力，临流照眼却分明。",
            "comment": ""
        },
        {
            "title": "枕上",
            "content": "飘风不崇朝，骤雨不终日。清寒入絺綌，御袷有余郁。天时不能调，人事那可必。清灯耿孤窗，万籁助飗飘。忧愁从中来，起坐发屡栉。丈夫属有念，功名乃余物。突兀万间屋，此意何时毕。长吟答寒螀，四壁转萧瑟。",
            "comment": ""
        },
        {
            "title": "过万年山望罗汉岭上大松",
            "content": "苍髯白甲老烟云，万大丛中独挺身。一柱擎天须此物，执柯它日属何人。",
            "comment": ""
        },
        {
            "title": "四月十四日至广陵",
            "content": "春归村坞绿阴迷，又向山腰转马蹄。收尽雪芳犹采撷，割残云穗再扶犁。乡谣到处无音律，野饭黄昏只笋虀。惟有客愁消不得，隔溪篁竹子规啼。",
            "comment": ""
        },
        {
            "title": "黄岩县楼",
            "content": "飞甍郁峥嵘，万井交错综。俯仰各有则，静以御群动。平时心匠微，斤斧袖不用。少施见其余，规画已惊众。姬公昔营洛，道德作梁栋。东家有余材，凤衰无复梦。帝方议明堂，行矣与君共。",
            "comment": ""
        },
        {
            "title": "问津楼",
            "content": "周道直如矢，亡羊古无有。利欲蚀本心，眼花大如斗。适燕南其辕，之越乃北走。四海阮嗣宗，臧否不挂口。一恸激流俗，新荑发枯朽。斯人向千载，此意谁复剖。问津非名楼，端以觉蒙蔀。",
            "comment": ""
        },
        {
            "title": "句",
            "content": "胡床倚春风，池亭自花柳。",
            "comment": ""
        },
        {
            "title": "清畏轩",
            "content": "树蕙余百亩，世兰当路岐。清风一披拂，香气无不之。纫为楚累佩，辱我幽靓姿。小草生润底，雨露无恩私。不入儿女玩，岁晚得自持。所以古君子，清德畏人知。",
            "comment": ""
        },
        {
            "title": "北园送关简州分得古字",
            "content": "我歌白云篇，送君水云浦。歌罢水云寒，伫立听鸣舻。江湖昔在手，短蓑钓烟雨。轩裳误羁馽，滥趋群玉府。朱墨浪自妍，笔削竟何补。高鸿堕秋枕，归梦纷莫数。着鞭输子先，寤歌独怀古。中年况作别，心事复谁吐。故人分龙符，江色映修组。话旧定何时，新知日旁午。",
            "comment": ""
        }
    ]
}