{
    "dynasty": "宋",
    "author": "赵汝愚",
    "poems": [
        {
            "title": "同林择之姚宏甫游鼓山",
            "content": "几年奔走厌尘埃，此日登临亦快哉。江月不随流水去，天风直送海涛来。故人契阔情何厚，禅客飘零事已灰。堪叹世人只如此，危栏独倚更徘徊。",
            "comment": ""
        },
        {
            "title": "句",
            "content": "早晚扁舟会东下，莫占衡岳问归程。",
            "comment": ""
        },
        {
            "title": "送学士汪大奠归鄞",
            "content": "尚书天官贵，持经侍帷幄。青冥欲无际，白首非故约。连樯动南浦，父老望岩壑。下车入里门，孰手问欢乐。十年几风雨，寒鸡叫屋角。勤劳毕吾分，帝赉出宠渥。殊适奉香火，禁直连六阁。遂令宣室思，从今问晦朔。",
            "comment": ""
        },
        {
            "title": "致爽轩",
            "content": "浓阴夹道水流渠，吹尽残花不复余。唯有范家千亩竹，青青依旧色侵书。",
            "comment": ""
        },
        {
            "title": "柳梢青",
            "content": "水月光中，烟霞影里，涌出楼台。空外笙箫，云间笑语，人在蓬莱。天香暗逐风回。正十里、荷花盛开。买个扁舟，山南游遍，山北归来。",
            "comment": ""
        },
        {
            "title": "句",
            "content": "寒雪冥蒙外，山云显晦中。",
            "comment": ""
        },
        {
            "title": "金溪寺梅花",
            "content": "金溪有梅花矗矗，平生爱之看不足。故人爱我如爱梅，来共寒窗伴幽独。纷纷俗子何足云，眼看桃李醉红裙。酒狂耳热仰天笑，不特恶我仍憎君。但令梅花绕僧屋，梅里扶疏万竿竹。相逢岁晚两依依，故人冰清我如玉。",
            "comment": ""
        },
        {
            "title": "刘阮庙",
            "content": "当年刘阮意何穷，莫谓仙凡事不同。解到琼台双阙下，遥知道骨与仙风。",
            "comment": ""
        },
        {
            "title": "石桥",
            "content": "法身遍满三千界，影现天台水石间。我欲直从心地见，来看磊磈听淙潺。",
            "comment": ""
        },
        {
            "title": "神秀楼落成",
            "content": "鲁侯作南门，春秋书不时。嗟予春暮来，复遣秋暮归。岩岩龙固山，迢迢括苍溪。孤城煨烬余，栋宇烟尘飞。悠悠客行路，一夕固藩篱。城中十万家，奠枕将何期。宾僚贾马俦，邑下循良师。经营有余地，所就逾前规。西风散黄菊，天宇澄清晖。浩歌留飞仙，击鼓惊冯夷。分题杂险怪，醉墨翻淋漓。别来册府英，往往梦见之。恍然今夕游，似梦疑复非。夜深灯火阑，露下星斗移。父老呼童儿，挽裳或褰衣。来饮史君酒，听歌史君词。有泪不忍弹，恐遂行人悲。",
            "comment": ""
        },
        {
            "title": "题竹赠卫清叔之潭州",
            "content": "颸颸忽见青鸾尾，扫遍翠崖冈上头。昨夜月明仙子过，玉笙吹彻万山秋。",
            "comment": ""
        }
    ]
}