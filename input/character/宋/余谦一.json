{
    "dynasty": "宋",
    "author": "余谦一",
    "poems": [
        {
            "title": "送陈竹所帅越",
            "content": "便使丝絇离禁闼，还教牙纛傍天京。邺侯浪说君王宠，避谤江西几许程。",
            "comment": ""
        },
        {
            "title": "三友堂",
            "content": "岁晚惟松竹，于梅伯仲间。藉溪并白水，着个老屏山。",
            "comment": ""
        },
        {
            "title": "送陈竹所帅越",
            "content": "留侯羽翼计危成，谁遣鸿飞避杳冥。一女倚楹犹有识，不知柱后立何人。",
            "comment": ""
        },
        {
            "title": "挽陈郡倅用虎妻朱安人",
            "content": "阖郡无男子，夫人可奈何。平生羞蔡琰，一死伴湘娥。门盍来旌表，邻应辍杵歌。潘郎家国恨，怪得鬓丝多。",
            "comment": ""
        },
        {
            "title": "城山国清塘",
            "content": "湖光山色酒杯中，此会那知一笑同。风暖空岩落松子，雨晴新涨没凫翁。隔林村落微茫见，一径禅房曲折通。老艾当年题品处，斜阳无语想高风。",
            "comment": ""
        },
        {
            "title": "挽陈郡倅用虎妻朱安人",
            "content": "太息睢阳事，重围保障孤。兄公能死节，女子亦捐躯。半被金闺婿，孤灯自发姑。百年遗恨处，风雨暗环湖。",
            "comment": ""
        },
        {
            "title": "次韵胡攵城元夕",
            "content": "佳人月下翠成行，糰铺高张碗舞忙。想见风情杜书记，暗中挥泪忆钱塘。一老东家唤不应，当年膴仕正承平。何人诵得科灯判，莫向膏脂上取明。",
            "comment": ""
        },
        {
            "title": "温陵吴氏瓠斋",
            "content": "提壶足供杯勺，吹匏可入弦歌。一瓢濩落无用，无奈夫君拙何。",
            "comment": ""
        },
        {
            "title": "温陵吴氏瓠斋",
            "content": "试问高斋底许，瓠瓜星舍明边。椰大能容千古，壶中别有洞天。",
            "comment": ""
        },
        {
            "title": "温陵吴氏瓠斋",
            "content": "诗记断壶秋半，易占硕果春先。粒许中间种子，乾坤生意无边。",
            "comment": ""
        },
        {
            "title": "温陵吴氏瓠斋",
            "content": "大樗大椿等类，率是内篇寓言。我谓惠王瓠种，合种庄家漆园。",
            "comment": ""
        },
        {
            "title": "送陈竹所帅越",
            "content": "供帐荣归一日同，故乡增重汉朝空。二疏事莫徵图画，西陌东阡看两翁。",
            "comment": ""
        }
    ]
}