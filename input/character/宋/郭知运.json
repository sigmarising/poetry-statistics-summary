{
    "dynasty": "宋",
    "author": "郭知运",
    "poems": [
        {
            "title": "送张子韶谪居南安",
            "content": "棱棱直节振朝班，孤剑冲风夜度关。东海波涛明主德，西江烟雨逐臣颜。霜青枫老丹成树，月落猿啼泪满山。横浦栖迟君莫恨，已留名姓在人间。",
            "comment": ""
        },
        {
            "title": "寄杨公閒修撰",
            "content": "秀翮翩翩五采鸾，乘云飞傍玉阑干。天开金马文章署，诏选银鱼侍从官。念我羁栖三澨水，怜君出入五云端。从容退食鸣琴处，肯信风尘作吏难。",
            "comment": ""
        },
        {
            "title": "偶成",
            "content": "鼋鼎功名染指来，胡园山水亦悠哉。可人最是猥园菊，不待秋风也自开。",
            "comment": ""
        },
        {
            "title": "题双庙",
            "content": "唐祚中不振，孽胡恣奸骄。君德弗克终，治乱在一朝。渠魁睥神器，四海俱动摇。向来为厉阶，其迹已冰消。中兴功孰盛，张许冠百僚。堂堂二公烈，千古名不凋。义胆极华岳，忠肝齐斗杓。平生慕节义，卜居祠匪遥。丹青就湮郁，古屋风萧萧。英灵如可问，激懦讨惛妖。",
            "comment": ""
        },
        {
            "title": "登凌歊台",
            "content": "台荒落日屯，台名空在耳。大江天际来，叠障云边起。空见梵王宫，占断黄山址。残碑何处扪，塔影秋空里。",
            "comment": ""
        },
        {
            "title": "岳阳楼纪兴",
            "content": "淼淼长江百尺楼，楼头宿雨坐来收。天连衡岳烟光淡，日抱潇湘水气浮。风月岂消今古恨，江湖空代庙廊忧。风波满目乡关远，梦绕鸳湖问钓舟。",
            "comment": ""
        },
        {
            "title": "寄孟始兄兼示弟侄",
            "content": "奄忽离家已数秋，湖山何日扫松楸。封章允得天恩许，便买春风海上舟。",
            "comment": ""
        },
        {
            "title": "早春",
            "content": "年来飘泊任西东，解组论文意自雄。腊尽竺溪渔唱晚，杏花溪上又春风。",
            "comment": ""
        },
        {
            "title": "清爱堂",
            "content": "清爱堂前竹色佳，留烟带月翠横斜。日长吏散庭空后，风景萧萧对瀹茶。",
            "comment": ""
        }
    ]
}