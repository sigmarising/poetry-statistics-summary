{
    "dynasty": "宋",
    "author": "张炜",
    "poems": [
        {
            "title": "再游玉泉观金鱼",
            "content": "曾见金鳞已十年，重来鬐鬣尚凄然。忍从虾蟹常为侣，好作蛟龙飞上天。古木耸云尊梵宇，灵源疏滴润农阡。商霖已得真贤佐，旱暵何劳吁玉泉。",
            "comment": ""
        },
        {
            "title": "题友人深居",
            "content": "閒中有真乐，深隐向林峦。{左果右刂}竹招山色，栽梅结岁寒。事因贫后少，心到老来安。拾芥取青紫，野人犹畏难。",
            "comment": ""
        },
        {
            "title": "柯山制墨胡处士求隶字",
            "content": "有客落魄游京都，形服差类山泽臞。袖攜一纸故友书，来求古隶铭墨模。我方临池且自娱，触拨雅兴生江湖。坐扣墨法果不诬，出示数饼泥金濡。质模温润凝龙酥，麝气酷烈清透肤，浣濯研沼尘滓无，磨动淳漆生金壶。吴笺半幅翻雪腴，碧雪掩冉生兔须。豪家有钱貯金珠，谁肯淡好如吾徒。自怜我为贫所拘，倾囊尽易令无余。临行束担付獠奴，就索诗句荣归途。天下具眼不可污，芳名岂借人言沽。",
            "comment": ""
        },
        {
            "title": "买剑",
            "content": "袖攜一剑三尺銛，试与豪士论丑妍。锋芒闪烁走冰雪，靶鞘激烈拏风烟。断蛟截犀挺灵怪，照人切玉光牵联。昔时欧冶不再出，纯钩磐郢名空传。越王苟不遇薛烛，万户骏马谁肯捐。物虽有价瑶无价，瑶逢识者逾精鲜。主人得之亦自壮，十袭珍秘轻万钱。何当佩服却戎羌，会令沙漠无戈鋋。",
            "comment": ""
        },
        {
            "title": "援藤",
            "content": "援藤穿藓扣云扉，清足高标显翠楣。风月任随时事改，江山不被世情移。虽无白酒留君醉，却有青编可自怡。朱紫纷纷徒说贵，隐居真乐几曾知。",
            "comment": ""
        },
        {
            "title": "窗底",
            "content": "日炙虚窗暖欲春，窗前椒蕾破梅英。朦胧困眼看书倦，蓦听蜂儿扑纸声。",
            "comment": ""
        },
        {
            "title": "竹所",
            "content": "数干当檐眼便青，翠阴千亩况为邻。休贪冷地闲风月，好作清朝劲节人。",
            "comment": ""
        },
        {
            "title": "归耕",
            "content": "纡青拖紫信天缘，才说归耕自乐然。二顷良田供活计，一鉏风雨饱丰年。妻条桑叶催蚕起，儿脱莎衣傍犊眠。不是此心甘隐退，为贪农隙理残编。",
            "comment": ""
        },
        {
            "title": "舟离和州别史君",
            "content": "眷客留连久，分攜各惘情。艣摇江水碧，城凸晓烟明。衣薄寒先觉，心平浪不惊。钟山青在睫，归兴逐云生。",
            "comment": ""
        },
        {
            "title": "岩桂",
            "content": "天街清晓似香林，压担秋花塞市心。总被时人低价得，苇帘茅屋尽黄金。",
            "comment": ""
        },
        {
            "title": "题村居",
            "content": "数舍茅茨簇水涯，傍檐一树早梅花。年丰便觉村居好，竹里新添卖酒家。",
            "comment": ""
        },
        {
            "title": "秋千",
            "content": "彩索高悬锦柱头，女郎花下竞风流。垂杨影里曾窥见，飞起娇红一点愁。",
            "comment": ""
        },
        {
            "title": "小池",
            "content": "恰恰方池款竹斋，风摇窗扇掩还开。无端半夜疏荷雨，更带秋声入梦来。",
            "comment": ""
        },
        {
            "title": "学吟",
            "content": "骚豪矢口便成诗，全异推敲炼句迟。一字下平摇不动，数联生就稳难移。池塘春草英灵处，水月梅花颖悟时。我亦学吟功未进，每将此理扣心师。",
            "comment": ""
        },
        {
            "title": "雪窗自西陵以新诗并水仙见惠",
            "content": "洛浦风流几隔年，江南重见色依然。根从野卉同分品，香与梅花可并肩。葩白中黄饶蕴藉，腊梅春暖肆芳妍。殷勤併挟新诗送，领略丰姿夜不眠。",
            "comment": ""
        },
        {
            "title": "湖上次韵",
            "content": "湖边旧好即潘杨，惜不同舟舣岸傍。竹叶肯陪三揖醉，荷花分受一襟凉。雪壶色净冰心爽，金缕歌停玉骨香。客散楼台收晚照，独看西子学吴妆。",
            "comment": ""
        },
        {
            "title": "题童宰盘隐",
            "content": "才了花阴入要涂，暂时归去友樵渔。远山数笔意不尽，流水一泓清有余。我辈爱吟怀退步，谁人得计肯闲居。古梅树下三间屋，深掩柴门静读书。",
            "comment": ""
        },
        {
            "title": "赋竹宫羽人芸谷",
            "content": "昔年摘叶更寻枝，踏遍山巅与水涯。今日华阳亲荐得，玉苗仙草映灵芝。",
            "comment": ""
        },
        {
            "title": "题净众壶隐",
            "content": "古院无僧住，含情更罔然。绿苔欺破阁，白鸟没飞烟。壶隐迟迟日，筒分细细泉。栏干聊小凭，取次缀诗篇。",
            "comment": ""
        },
        {
            "title": "简耕月",
            "content": "一犁将暝色，月下自耕耘。为适能吟趣，非干力穑勤。草芟心地阔，苗揠世情分。莘野如膺诏，新诗就献君。",
            "comment": ""
        },
        {
            "title": "怀玉山人过越江",
            "content": "玉石纷纷叹混淆，君今怀璞在吟袍。快帆闻指西陵去，识眼相逢价自高。",
            "comment": ""
        },
        {
            "title": "缴回友人转示诗卷",
            "content": "拾得骊珠不秘藏，来寻识眼共平章。临风一盼留书架，夜夜豪光射竹房。",
            "comment": ""
        },
        {
            "title": "书云萍录",
            "content": "杰阁峥嵘据柳湾，段侯江令梦魂间。我来不问兴亡事，傲立薰风看蒋山。",
            "comment": ""
        },
        {
            "title": "题村居",
            "content": "村居何识见时节，春去春来自一年。谁与儿童话寒食，也将杨柳插门前。",
            "comment": ""
        },
        {
            "title": "谢友人惠笔",
            "content": "翰墨场中浪得名，近来研席愧尘侵。紫怀心素锋芒健，红束腰身管套深。珍重故交分数种，胜于野老获千金。便当拂茧晴窗下，賸写新诗倩鹤吟。",
            "comment": ""
        },
        {
            "title": "钱友人赴靖州通道尉",
            "content": "竹风荷气约朱明，路入渠阳暑尚清。马耳萧萧悬堕月，鸡声喔喔勉修程。何拘梅政夸年少，即泛莲漪赞老成。莫把西湖浪吟笔，楚山空阔更关情。",
            "comment": ""
        },
        {
            "title": "游葛岭玛瑙寺瞻孤山尊者像",
            "content": "柳风吹兰衿，藓晕识芒履。寻幽古招提，偶识尊者墓。断碣眠苍云，慈容修香雾。孤山岂无诗，未若壁间句。",
            "comment": ""
        },
        {
            "title": "试宣毫",
            "content": "中山瑞兽久不出，天下笔工徒负名。近闻宛陵获数辈，束缚管制差专精。攜入京师求鉴赏，一见不以他毫轻。呼童涤砚淬瑿玉，催我纸上云烟生。",
            "comment": ""
        },
        {
            "title": "简赵真休",
            "content": "曾向诗坛夺锦袍，至今湖海诵风骚。何如放下浑无事，句不惊人意更高。",
            "comment": ""
        },
        {
            "title": "苦寒二首",
            "content": "北风吹枯桑，汙洼如语汝。窗虚夜少寐，展转莫宁处。衾裯冷如铁，凜凜不可御。家居犹畏寒，何况远行旅。",
            "comment": ""
        },
        {
            "title": "书向耐轩",
            "content": "芗林一谱传清白，以耐名轩更出奇。修竹护窗梅夹路，岁寒消息独君知。",
            "comment": ""
        },
        {
            "title": "桂",
            "content": "痴儿总向月中求，不信人间賸有秋。万点尽垂金粟颗，一枝宜上玉搔头。清香已压龙涎倒，堕萼宜将蚁醑浮。吟得诗成对花举，不须招客费赓酬。",
            "comment": ""
        },
        {
            "title": "荐菊泉",
            "content": "近来湖上风光改，古迹三贤亦就迁。独有菊泉能定力，岁寒坚守此山前。",
            "comment": ""
        },
        {
            "title": "题友人自方家峪迁居北山栖霞岭",
            "content": "素喜华居逼禁闉，北山何事又移文。来依岳麓千章翠，閒却南屏一片云。招月咏梅君自乐，煮泉瀹茗客同分。未随燕雀伸忱贺，先剪溪藤述寸芹。",
            "comment": ""
        },
        {
            "title": "马塍",
            "content": "水拍田塍路半斜，悄无人迹过农家。春风自谓专桃李，也有工夫到菜花。",
            "comment": ""
        },
        {
            "title": "谦斋席间赠苔矶",
            "content": "因合谦斋饮，新编得细哦。髯掀天地阔，足历水云多。才敏逢青眼，家成隐翠萝。近闻诗债盛，老退欲停戈。",
            "comment": ""
        },
        {
            "title": "谢瑜首座寄黄龙茶",
            "content": "寄我黄龙茗一圭，旋煮竹雪试新奇。地炉火软汤初沸，先约梅花小赋诗。",
            "comment": ""
        },
        {
            "title": "宿洞霄虚白房",
            "content": "列岫宗奇观，藤萝结翠门。隔岩龙唤雨，云走半窗昏。",
            "comment": ""
        },
        {
            "title": "杂诗",
            "content": "笙簧世所贵，正调多溺沉。有人怀古心，临风理瑶琴。一弹秋月高，忽觉开尘襟。或疑涧泉声，忽作鸾凤吟。得意自怡悦，子期难再寻。铜壶一枝梅，尽可为知音。",
            "comment": ""
        },
        {
            "title": "寒月郊居",
            "content": "心远郊居閒亦胜，砖炉纸阁类僧房。倦抽乐府翻吴韵，独对骚经味楚羌。句到夺将袍锦赤，功成消得带金黄。相逢每惜芝兰种，犹在潇潇水竹傍。",
            "comment": ""
        },
        {
            "title": "访刘山人隐居",
            "content": "步入山回处，茅檐隐士家。远峰奔渴骥，曲径袅修蛇。纯翠千茎竹，交红一架花。客来费清供，汲水自煎茶。",
            "comment": ""
        },
        {
            "title": "赠梁弥仙",
            "content": "笑侧华阳一幅巾，碧眸苍鬓貌如春。罗浮洞里通勾曲，疑怪相逢似故人。",
            "comment": ""
        },
        {
            "title": "题六和塔秀江亭",
            "content": "秀江亭上驻吟怀，苔藓轩窗四面开。潮怒挟风吹海立，櫨声摇月下天来。浮沤世事等出没，泛梗羁人几去回。待写篇诗纪游迹，路迢不奈马频催。",
            "comment": ""
        },
        {
            "title": "花飞",
            "content": "花飞梁苑春消后，月落秦楼夜断时。一点不如归去恨，阿谁说与杜鹃知。",
            "comment": ""
        },
        {
            "title": "虚谷",
            "content": "虚室既生白，空谷亦传声。山翁抱高标，借为虚谷名。中有如带水，流出心源清。我欲从之游，临风濯尘缨。",
            "comment": ""
        },
        {
            "title": "海棠",
            "content": "杨妃睡未足，西子妆太华。余妖媚东君，化为枝上花。娇羞沁红玉，袅娜揉春霞。少陵恐添愁，不欲诗句夸。",
            "comment": ""
        },
        {
            "title": "春晚郊行有怀",
            "content": "行春车马渐无多，閒步郊原玩物华。已角未腴阴径笋，似春非韵别篱花。子规饶舌空催客，蛱蝶贪游不恋家。常记湖边同咏赏，归鞍扶醉月笼纱。",
            "comment": ""
        },
        {
            "title": "秋千",
            "content": "吾今两鬓已成丝，每每逢春独自辈。最恨秋千无力上，风流不比少年时。",
            "comment": ""
        },
        {
            "title": "游蒋山",
            "content": "家世帝王州，钟山耻未游。卷书趋幕府，散步入林丘。泉湃悬崖丑，云闲古树愁。草堂今在否，更欲展诗眸。",
            "comment": ""
        },
        {
            "title": "翠微亭",
            "content": "万木轮囷卧岁寒，一声啼鸟应空山。兴来小立危栏畔，身在碧云霄汉间。",
            "comment": ""
        },
        {
            "title": "苦寒二首",
            "content": "白雪农家瑞，亦使天下寒。陋巷无饥民，此瑞古所难。上方播春仁，发粟赒饥餐。一饱生欢心，万户各获安。",
            "comment": ""
        },
        {
            "title": "书和靖故居",
            "content": "童鹤饥癯古屋低，孤山犹忆数联诗。先生更有清高处，未必梅花尽得知。",
            "comment": ""
        },
        {
            "title": "谢朱高邮惠湛卢诗集",
            "content": "门掩飞花欲曙时，起来忽接湛卢诗。清新尽夺冰霜气，婉丽浑无脂腻辞。题品江山今已子，登庸廊庙不宜迟。高沙父老休专惠，宜室今兴夜半思。",
            "comment": ""
        },
        {
            "title": "寄武冈宰宋雪岩",
            "content": "柳下分攜须影苍，好风吹梦过都梁。诸蛮帖化花阴静，一骑飞尘荐墨香。书就几曾逢驿使，公余应不冷奚囊。云情鹤态元如旧，应倚株梅忆锦乡。",
            "comment": ""
        },
        {
            "title": "为徐叔刚赋达斋",
            "content": "男儿劲正气，期谷展经纶。场屋求程艺，山林多隐人。学优宜必仕，道在不妨贫。快举摩霄翮，联翩立要津。",
            "comment": ""
        },
        {
            "title": "题问坐主梅隐",
            "content": "万点春风吐白云，孤芳绕屋占云根。幽闲中得幽闲处，暗水流香紧闭门。",
            "comment": ""
        },
        {
            "title": "鸥鹭世界",
            "content": "閒飞芦苇疑成序，独立菰蒲似不群。愁思无边烟水阔，画家诗境合平分。",
            "comment": ""
        },
        {
            "title": "雪窗惠海棠",
            "content": "驱奴分送海棠花，袅娜枝头剪碎霞。插向铜壶当爱惜，且留春色在吾家。",
            "comment": ""
        },
        {
            "title": "谒和靖祠",
            "content": "先生遗隐迹，年古路荒凉。鹤唤诗魂去，梅留姓字香。孤山应似书，荐菊谩流芳。翻作西湖梦，骚人为断肠。",
            "comment": ""
        },
        {
            "title": "题夏训武珪画牛",
            "content": "枯木立数茎，断岸走千尺。旁有牧牛儿，放牛倚拳石。牛闲芳草间，儿倦眠跼蹐。画手笔入神，淡墨夺真迹。凭谁唤儿醒，落日归路僻。觉来横短笛，吹断远山碧。",
            "comment": ""
        },
        {
            "title": "试童岩野墨",
            "content": "杵麋烘麝样新翻，蟾玉轻磨漆未乾。合走春风供化笔，肯随清誉到诗坛。",
            "comment": ""
        },
        {
            "title": "书云萍录",
            "content": "聚若浮萍散若云，江湖姓氏总相闻。何烦爵里重铺叙，只倩梅花举似君。",
            "comment": ""
        },
        {
            "title": "观王氏山亭旧基",
            "content": "山亭碍月不容留，拆去危基立故丘。落日倚筇舒望眼，片帆钩破一江秋。",
            "comment": ""
        },
        {
            "title": "骑马",
            "content": "陌上骑骢马，朱缨耀日丹。袖欺鞭竹瘦，靴入{左革右登}金寒。毳帽兜貂鼠，茸裘织雁团。戎装吾亦可，初不碍儒冠。",
            "comment": ""
        },
        {
            "title": "过西兴渡",
            "content": "久不到西陵，重来扣便{櫺木换舟}。眼吞沧海碧，帆卷越山青。路远人烟盛，官清风浪停。片时登岸口，小立望云亭。",
            "comment": ""
        },
        {
            "title": "寄简崇禧司徒高",
            "content": "袖惹天香隐故庐，一山猿鹤伴清虚。有人来叩神仙诀，就剪晴云问起居。",
            "comment": ""
        },
        {
            "title": "冬至",
            "content": "冷笑书云上鲁台，乖祥俱向眼中猜。阴逢剥处自阳复，否到极时须泰来。霜剪草茸寒欲断，日烘梅粉暖全开。吾侬唤作寻常事，坐看儿童拜节回。",
            "comment": ""
        },
        {
            "title": "辛丑长至后九日其夕大风",
            "content": "朝家祷琼瑞，天忽赐雄风。静听耳轰鼓，冻眠身屈弓。把茅吹卷后，矮柱兀摇中。拶晓怪威息，太阳升海东。",
            "comment": ""
        },
        {
            "title": "试翁寿乡贡余墨",
            "content": "万杵炼麋摇夜月，一圭分剂割晴云。雪腴半展陶泓净，改罢新诗写赠君。",
            "comment": ""
        },
        {
            "title": "知果寺参寥泉",
            "content": "破屋伶俜断碣横，剥苔仿佛见题名。自从人去西湖后，一掬寒泉便不清。",
            "comment": ""
        },
        {
            "title": "题莲峰集后",
            "content": "夺得莲峰秀，英名馥迩遐。文章腾气粉，句律炼聱牙。一梗江湖客，三朝忠义家。欲评清绝处，雪月照梅花。",
            "comment": ""
        },
        {
            "title": "题心远别墅",
            "content": "闻说藏修所，凭已更接溪。百花攙序发，万竹剪云齐。地胜尘无染，廛居俗正迷。二王诗绝唱，何用我留题。",
            "comment": ""
        },
        {
            "title": "辛丑长至",
            "content": "物意通人事，阳生一脉天。梅虽搀腊破，柳已得春先。袜颂趋时献，台云取巧传。所须惟饱耳，延颈看丰年。",
            "comment": ""
        },
        {
            "title": "寄任居士",
            "content": "师默修禅观，龙升虎自閒。眼开俱是道，心定亦无山。瘿木床三尺，蓬茅屋半间。炼成真积力，策景到瑶关。",
            "comment": ""
        },
        {
            "title": "观集芳园",
            "content": "千步入修廊，犹闻碧雾香。风翻宫襭紫，菊染御袍黄。亭宇丹青老，笙歌岁月长。上皇临幸少，书圃自翱翔。",
            "comment": ""
        },
        {
            "title": "题适安隐居",
            "content": "萝蔓纫岩竹翳闾，天然幻出隐人居。客来欲问山中趣，挂壁丝桐插架书。",
            "comment": ""
        },
        {
            "title": "赠制墨羽人葛太玉",
            "content": "回公胶法不轻传，太玉知机合伴仙。安得翠云蜚象管，书邀风月上蛮笺。",
            "comment": ""
        },
        {
            "title": "纸阁",
            "content": "纸阁新装褫，青毡喜尚存。翠圆垂彩络，红朵粲陶盆。藏密寒无著，融真体自温。夜深谁晤语，花缀短檠昏。",
            "comment": ""
        },
        {
            "title": "游洞霄栖真洞",
            "content": "笋舆摇兀到山前，就宿栖真古洞天。老木椅风清鹤唳，湿云拖雨护龙眠。尘凡夐出几千仞，足迹经由已半仙。到此岂容闲咏笔，重来知复是何年。",
            "comment": ""
        },
        {
            "title": "简任新恩",
            "content": "自别梧姿二十年，情亲何暇雁传笺。深疑楚泽蟠胸次，不放吴霜点鬓边。我忆花间听乐府，君嗟柳下度吟鞭。于今又遂衔杯乐，湖海相逢岂偶然。",
            "comment": ""
        },
        {
            "title": "题可山梅花岩",
            "content": "高人深欲买山居，常办栽梅养鹤图。喜有名园邻水月，不妨清梦忆江湖。羲之坦腹应相爱，和靖掀髯足自娱。旦夕杖藜须践约，锦囊先束付奚奴。",
            "comment": ""
        }
    ]
}