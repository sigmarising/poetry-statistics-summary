{
    "dynasty": "宋",
    "author": "曾季貍",
    "poems": [
        {
            "title": "句",
            "content": "远及水中蟹，直以投葅醢。",
            "comment": ""
        },
        {
            "title": "陪张舍人出郊",
            "content": "官桠千寻大，清溪五尺流。眼年春事过，心与老农谋。节物年年好，田园事事幽。缓归陪皂盖，觅句待苏州。",
            "comment": ""
        },
        {
            "title": "金石台",
            "content": "江上岧峣百尺台，摩挲尘迹但徘徊。不辞浊酒三杯醉，坐对晴空万里开。楚泽风烟随处好，仙家桃李有谁栽。黄花过了梅花发，待我扶藜得复来。",
            "comment": ""
        },
        {
            "title": "苦竹行",
            "content": "碧草送春晚，绿阴迎夏凉。轻风摇细麦，浅水出新秧。岁月催人老，田园引兴长。一廛如可办，吾亦学耕桑。",
            "comment": ""
        },
        {
            "title": "句",
            "content": "甘餐不美鸩，毒终非可戒。",
            "comment": ""
        },
        {
            "title": "白水寺",
            "content": "暂假僧房憩，炎蒸觉顿忘。谁知六月雨，已似九秋凉。石径苔痕滑，稻花田水香。鸣蝉休聒耳，容我此徜徉。",
            "comment": ""
        },
        {
            "title": "相峰寺",
            "content": "一灯投宿阿兰若，雨过凉生夜气清。何许秋声惊客梦，檐间不断一铃鸣。",
            "comment": ""
        },
        {
            "title": "宿正觉寺",
            "content": "正觉江边寺，风烟罨画然。庭罗合抱树，门泊钓鱼船。暮雨凉初过，中秋月正圆。无人来共赏，独自占江天。",
            "comment": ""
        },
        {
            "title": "宿正觉寺",
            "content": "古寺荒凉甚，秋风更飒然。殿焚犹有碍，僧老不知年。但可扶藜至，无因假榻眠。钟鱼久寂寞，谁施囊钱。",
            "comment": ""
        },
        {
            "title": "危全枫祠",
            "content": "香火颓然寄梵宫，精英不与众禅同。临川千古人心在，犹说当年保障功。",
            "comment": ""
        },
        {
            "title": "罗汉石",
            "content": "吾闻大幻师，种种示方便。虽於土石中，神力亦周遍。君看此翠琅，乃有罗汉面。殷勤作礼相，形质皆可辨。初观顶相殊，次观双足现，僧袍如轻绡，风举势转旋。得非方广尊，影落此石片。千年磨不尽，若坚金百炼。我来一瞻敬，赞叹未曾见。摩挲谛玩久，欲去反留恋。叮咛善守护，尊者俱神变。会当清夜阑，神光照金殿。",
            "comment": ""
        },
        {
            "title": "五星泉",
            "content": "五星耀寒芒，直射入九渊。化为石泉眠，位置相联绵。相映璧月夜，上下争珠连。星光本游空，著地今何然。得非泉石癖，如我老不悛。",
            "comment": ""
        },
        {
            "title": "杨源寺",
            "content": "落日郊原独杖藜，偶寻萧寺坐移时。下临稻垄如棋局，细数僧房似蜜脾。风里长松能远韵，霜余残菊尚多姿。因吟竹院诗人语，笑我劳生力已疲。",
            "comment": ""
        },
        {
            "title": "积翠楼",
            "content": "少日便怀丘壑情，看山看水饱曾经。如今积翠楼头望，看尽江南未了情。",
            "comment": ""
        },
        {
            "title": "疏山",
            "content": "来往疏山四十年，主人与客两华颠。此心不改澄河见，往事休论过鸟然。无复仙舟遗迹在，空余矮叔一灯传。危亭独上穷登眺，古人苍藤绕暮烟。",
            "comment": ""
        },
        {
            "title": "憩雷公山",
            "content": "酒薄饮难醉，山寒梦不成。窗间残月影，枕上晓钟声。邱壑平生事，山林少日情。白头翁老矣，数亩未经营。",
            "comment": ""
        },
        {
            "title": "跃马泉",
            "content": "山灵从何来，崩腾跃万马。初疑夫差军，水犀光照夜。又疑阏於虞，声撼武安马。森然毛骨竦，舌拄不能下。对此神骖姿，可以一战霸。",
            "comment": ""
        },
        {
            "title": "句",
            "content": "惟有山茶殊奈久，独能探月占春风。",
            "comment": ""
        },
        {
            "title": "桃花",
            "content": "衣裁缃缬态纤穠，犹在瑶池午醉中。嫌近清明时节令，趁渠新火一番红。",
            "comment": ""
        },
        {
            "title": "句",
            "content": "故人怜人贫，走送不待买。",
            "comment": ""
        },
        {
            "title": "雷公保国寺画壁",
            "content": "我游保国三十年，昔者童稚今华颠。僧非昔人屋亦改，仰视乔木皆参天。惟余画壁屹相同，尘封蛛网犹依然。空王龙钟曳杖立，弥勒游戏挑囊眠。不知寺已几兴废，独此经久无变迁。我来摩挲三太息，欲去不忍空留连。丁宁老僧为守护，慎勿破壁随云烟。作诗仍以示来者，此诗此画当俱传。",
            "comment": ""
        },
        {
            "title": "疏山三首",
            "content": "草封支径路欲断，雨洗野花山更寒。西岭东冈烟漠漠，南溪北涧水潺潺。",
            "comment": ""
        },
        {
            "title": "金沙寺",
            "content": "古寺同真率，君家更秩筵。酒杯无算饮，橘树不论钱。胜日携佳客，曾来是去年。莫嫌频至此，直为主人贤。",
            "comment": ""
        },
        {
            "title": "疏山道中",
            "content": "村深谷鸟近人鸣，暮霭收时雨又晴。极目春山随处好，笋舆穿尽绿阴行。",
            "comment": ""
        },
        {
            "title": "秦女行",
            "content": "姜家家世居淮海，郎罢声名传海内。自从贬死古藤州，门户凋零三十载。可怜生长深闺里，耳濡目染知文字。亦尝强学谢娘诗，未敢女子称博士。年长以来逢世乱，黄头鲜卑来入汉。妾身亦复堕兵间，往事不堪回首看。飘然一身逐胡儿，被驱不异犬与鸡。奔驰万里向沙漠，天长地久无还期。北风萧萧易水寒，雪花席地经燕山。千杯虏酒安能醉，一曲琵琶不忍弹。吞声饮恨从谁诉，偶然信口题诗句。眼前有路可还乡，马上无人容我去。诗成吟罢只茫然，岂意汉地能流传。当进情绪亦可有想，至今闻者犹悲酸。忆昔中郎有妇子，亦陷虏中垂一纪。暮年不料逢阿瞒，厚幣赎之归故里。惜哉此女不得如，终竟老死留穹庐。空余诗话传凄恻，不减胡笳十八拍。",
            "comment": ""
        },
        {
            "title": "梅花",
            "content": "桃李艳阳态，笑我不入时。松竹贫贱交，却是同襟期。",
            "comment": ""
        },
        {
            "title": "宿正觉寺",
            "content": "月落僧窗暗，衾单客梦惊。鸡吟催客起，犬吠恶人行。蓐食事已毕，膏车天未明。畏涂饥饿岁，哪能得事宵征。",
            "comment": ""
        },
        {
            "title": "宝应寺",
            "content": "檀心素面水沉香，一架清阴满院凉。莫道春归无觅处，春归却在赞公房。",
            "comment": ""
        },
        {
            "title": "鸣玉泉",
            "content": "何人邀我来，白昼朝钧天。千官正杂沓，佩有苍玉悬。冲牙互击触，远韵声冷然。律吕相应和，宫徵更相宜。庆笑居鄛人，玉斗空碎捐。",
            "comment": ""
        },
        {
            "title": "疏山三首",
            "content": "垍湖潭畔呼舟渡，苦竹林边策杖回。衣湿为穿山雨过，手香因折野梅来。",
            "comment": ""
        },
        {
            "title": "句",
            "content": "好事不知谁尔汝，还能郭索到樽前。",
            "comment": ""
        },
        {
            "title": "苦竹舟行",
            "content": "船头触处浪花生，船尾随人山影行。一水到家能几许，顺流东下片时程。",
            "comment": ""
        },
        {
            "title": "南湖",
            "content": "葛巾藜杖兴何长，为爱南湖六月凉。雨在山头作云气，风来水面散荷香。登临稍喜市声远，徙倚犹嫌归兴忙。后日重来携枕簟，不妨午梦到斜阳。",
            "comment": ""
        },
        {
            "title": "疏山三首",
            "content": "江南九月未飞霜，木叶萧萧已半黄。行遍疏山山下路，满山唯有桂花香。",
            "comment": ""
        },
        {
            "title": "灵谷山",
            "content": "旧闻伯子记，已得灵谷名。隐然望此州，奇胜称山灵。悬崖泻瀑布，如高屋建瓴。乔松数十丈，下有千岁苓。仄足行鸟道，势欲抟青冥。仙事虽渺茫，幽讨未忘情。高秋八月后，择胜来经行。黄冠两三人，淡然亦忘形。烟霞到几席，爽气来户庭。瘦笻閒指点，老瓦同注倾。惭非换鹅手，不敢临黄庭。或可联石鼎，未秘让弥明。重阳无十日，黄菊渐向荣。佳哉此天气，一笑未易营。但愿脚力健，年年此寻盟。",
            "comment": ""
        },
        {
            "title": "句",
            "content": "悠悠造物何所为，贤愚共滞令人悲。男儿不恨功名晚，功名必在老大时。",
            "comment": ""
        },
        {
            "title": "句",
            "content": "朝来蟹卢方新试，昨夜灯花早得知。",
            "comment": ""
        },
        {
            "title": "积翠楼",
            "content": "手扪霄汉摘天星，脚踏丹梯最上层。须信神仙足官府，能令鸡犬亦飞升。",
            "comment": ""
        },
        {
            "title": "西隐寺",
            "content": "彷佛儿时在此间，重来不记旧山川。却因坐久僧相问，细数如今二十年。",
            "comment": ""
        }
    ]
}