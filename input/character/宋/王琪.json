{
    "dynasty": "宋",
    "author": "王琪",
    "poems": [
        {
            "title": "句",
            "content": "陇雁半惊天在水，征人相顾月如霜。",
            "comment": ""
        },
        {
            "title": "绝句",
            "content": "正月初弦二月赊，小园春事已如麻。强誇力健因移石，不减公忙为种花。",
            "comment": ""
        },
        {
            "title": "句",
            "content": "万壑松声山雨过，一川花气水风生。",
            "comment": ""
        },
        {
            "title": "句",
            "content": "蚕寒冰趼瘦，蜂老露房欹。",
            "comment": ""
        },
        {
            "title": "答永叔问",
            "content": "班班疏雨寒无定，皎皎圆蟾望欲阑。应在浮云儘深处，更凭丝竹一催看。",
            "comment": ""
        },
        {
            "title": "句",
            "content": "谁将水调歌秋雁，不遣君王待曲终。",
            "comment": ""
        },
        {
            "title": "送安公归顶山瑞石菴",
            "content": "谈空一纪馀，重出访岩居。身是汾阳嗣，囊惟郭璞书。公侯倒屣后，泉石结茆初。山顶收榛栗，经秋信莫疏。",
            "comment": ""
        },
        {
            "title": "望江南/忆江南",
            "content": "江南草，如种复如描。深映落花莺舌乱，绿迷南浦客魂消。日日斗青袍。风欲转，柔态不胜娇。远翠天涯经夜雨，冷痕沙上带昏潮。谁梦与兰苕。",
            "comment": ""
        },
        {
            "title": "吴中晓寒曲",
            "content": "大泽穹天莽同色，碧瓦阊门晓花白。石岩左右断行人，洞庭一夜冰千尺。曾持汉节单于垒，北风如刀割人耳。知怜冻足苦双摧，一生不向遐方履。凭谁赠我紫衣裘，中吴风土清且柔。令严气正天地肃，长歌白苧临寒流。玉兰酒熟金醅溢，太白连云尚殊□。书窗半掩昼始开，几日红梅断消息。",
            "comment": ""
        },
        {
            "title": "秋日白鹭亭向夕有感",
            "content": "白鹭敞西轩，檐宇穷爽垲。千峰若连环，翠色不可解。是时天宇旷，六幕无织霭。金斗熨秋江，素练横衣带。乾坤清且欱，气象朝昏改。芒花作雪风，飞舞来沧海。九霄汀鹭起，万里樯鸟快。月上三山头，鸟没横塘外，苍茫洲渚寥，错落星斗大。开尊屏丝竹，披襟向萧籁。余生本江湖，偃蹇欣所会。清兴虽自废，苦嗜亦吾累。鱼龙凭夜涛，四面忽滂湃。安得燃犀灯，煌煌发水怪。",
            "comment": ""
        },
        {
            "title": "望江南/忆江南",
            "content": "江南燕，轻扬绣帘风。二月池塘新社过，六朝宫殿旧巢空。颉颃恣西东。王谢宅，曾入绮堂中。烟径掠花飞远远，晓窗惊梦语匆匆。偏占杏园红。",
            "comment": ""
        },
        {
            "title": "句",
            "content": "山花冷隔何堪折，一曲红梅字字香。",
            "comment": ""
        },
        {
            "title": "望江南/忆江南",
            "content": "江南雪，轻素剪云端。琼树忽惊春意早，梅花偏觉晓香寒。冷影褫清欢。蟾玉迥，清夜好重看。谢女联诗衾翠幕，子猷乘兴泛平澜。空惜舞英残。",
            "comment": ""
        },
        {
            "title": "望江南/忆江南",
            "content": "江南雨，风送满长川。碧瓦烟昏沈柳岸，红绡香润入梅天。飘洒正潇然。朝与暮，长在楚峰前。寒夜愁敧金带枕，暮江深闭木兰船。烟浪远相连。",
            "comment": ""
        },
        {
            "title": "九曲池",
            "content": "越调隋家曲，当年亦九成。哀音已亡国，废诏尚留名。仪凤终沉影，鸣蛙祇沸声。凄凉不可问，落日背芜城。",
            "comment": ""
        },
        {
            "title": "望江南/忆江南",
            "content": "江南月，清夜满西楼。云落开时冰吐鉴，浪花深处玉沈钩。圆缺几时休。星汉迥，风露入新秋。丹桂不知摇落恨，素娥应信别离愁。天上共悠悠。",
            "comment": "【注释】王琪的这首咏月词，借景抒怀，托物言情：夜月的圆缺不休，象征人事的聚散无常；嫦娥的形象寄寓深沉而痛切的离愁，写尽了人间的悲欢离合。全词写景生动，体物精微，意境悠远，含蓄蕴藉。起句“江南月，清夜满西楼”，写一个天朗气清的秋夜 ，明亮的月光洒满了西楼 。“云落开时冰吐鉴，浪花深处玉沉钩。”月升月落，月圆月缺，不知重复了多少次。上句写天上月，云堆散开之时，圆月如冰鉴（镜）高悬天宇；下句写江中月，浪花绽放深处，缺月似玉钩沉落江心。前句“鉴”写月圆，后句“钩”写月缺；“冰吐鉴”、“玉沉钩”，句式新颖别致。本应是“冰鉴”、“玉钩”为词，作者以动词“ 吐”、“沉”隔开名词词组“冰鉴”、“玉钩”，这样冰、玉状月色的皎洁；鉴、钩描明月的形态，不仅句式有顿挫峭拨之妙，而且词意上也颇具匠心。上片结句“圆缺几时休”，既承接收拢了前两句，又以月圆月缺何时了的感慨，十分自然地开启了下片。下片首句“ 星汉迥，风露入新秋 ”，写斗转星移，银河迢迢，不觉又是金风玉露的新秋。“丹桂不知摇落恨，素娥应信别离愁 。”月中丹桂四时不谢，虽然它不会因秋而凋零；但月中嫦娥离群索居，在无休止的孤寂的生活中，肯定体验到了离别的痛苦。素娥，嫦娥之别称。丹桂，神话传说月中有桂树，高五百丈 ，斫之，树创随合（段成式《 酉阳杂俎·天咫》）。结句“天上共悠悠”，道出了人间离人和天上嫦娥 ，都为月缺人分离、月圆人未圆而黯然神伤。悠悠，忧思绵远的样子。一个“共”字，收到了“一石击双鸟”的艺术效果。这首咏月词，留给读者的回味是深长悠远的。那清丽潇洒、简约含蓄的风致，确乎是人们难以忘怀的。"
        },
        {
            "title": "红梅",
            "content": "馆娃宫里旧精神，粉瘦琼寒露蕊新。园吏无端偷折去，凤城从此有双身。",
            "comment": ""
        },
        {
            "title": "暮春游小园",
            "content": "一丛梅粉褪残妆，涂抹新红上海棠。开到荼醾花事了，丝丝天棘出莓墙。",
            "comment": ""
        },
        {
            "title": "望江南/忆江南",
            "content": "江南水，江路转平沙。雨霁高烟收素练，风晴细浪吐寒花。迢递送星槎。名利客，飘泊未还家。西塞山前渔唱远，洞庭波上雁行斜。征棹宿天涯。",
            "comment": ""
        },
        {
            "title": "句",
            "content": "烟径掠花飞远远，晓窗惊梦语匆匆。",
            "comment": ""
        },
        {
            "title": "望江南/忆江南",
            "content": "江南酒，何处味偏浓。醉卧春风深巷里，晓寻香旆小桥东。竹叶满金锺。檀板醉，人面粉生红。青杏黄梅朱阁上，鲥鱼苦笋玉盘中。酩酊任愁攻。",
            "comment": ""
        },
        {
            "title": "句",
            "content": "蜀江雪浪来天际，一派泉舂宝钗碎。",
            "comment": ""
        },
        {
            "title": "句",
            "content": "露槿东西照，风荷向背愁。",
            "comment": ""
        },
        {
            "title": "失调名",
            "content": "金斗熨秋江。",
            "comment": ""
        },
        {
            "title": "句",
            "content": "春风吹孤云。",
            "comment": ""
        },
        {
            "title": "祝英台/祝英台近",
            "content": "可堪妒柳羞花，下床都懒，便瘦也教春知道。",
            "comment": ""
        },
        {
            "title": "清辉殿观唐明皇山水石字歌",
            "content": "皇家四叶恢圣功，天临日烛清华戎。汉条静治洽柔教，老心稽古开神聪。有唐英主称好文，仙毫洒落驱风云。壮哉山水有奇字，焕乎八法存翠珉。自从弃置咸阳道，藓驳烟滋委宫草。天开神赞会休辰，甄收再作皇居宝。如何沦弃三百春，迎逢睿鉴来紫宸。奎鉤粲粲光华动，群玉森森气象新。丹御春妍瑞霭深，文梁藻栋结芳林。鸿翔凤翥径方丈，杯流泉湧蒙亲临。鲰臣荣幸从金舆，鉤婉魂惊拭目初。多惭揽笔非清藻，唯庆千龄际帝图。",
            "comment": ""
        },
        {
            "title": "句",
            "content": "鱼上晚潮沙市合，鸦啼寒树石城昏。",
            "comment": ""
        },
        {
            "title": "金陵赏心亭",
            "content": "千里秦淮在玉壶，江山清丽壮吴都。昔人已化辽天鹤，旧画难寻卧雪图。冉冉流年去京国，萧萧华发老江湖。残蝉不会登临意，又噪西风入座隅。",
            "comment": ""
        },
        {
            "title": "题招隐寺",
            "content": "苍崖何蟠回，尝为隐君宅。孰谓人琴亡，松风正萧瑟。花闲雪英舞，鹿去岩泉冽。经声草堂迥，天香中夜发。月落山气深，清猿啸亦绝。如何人外迹，轻为世纲别。",
            "comment": ""
        },
        {
            "title": "句",
            "content": "枫迷楚客伤春野，山晦荆王梦雨天。",
            "comment": ""
        },
        {
            "title": "垂虹亭",
            "content": "红桥跨浪二千尺，桥上危亭在水心。六月火云烧万里，夜来风细似秋深。",
            "comment": ""
        },
        {
            "title": "定风波",
            "content": "把酒花前欲问天。春来秋去苦茫然。风雨满枝花满地。何事。却教纤草占流年。试把钿筝重促柱。无绪。酒阑清泪滴朱弦。赖有玉人相顾好。轻笑。却疑春色在婵娟。",
            "comment": ""
        },
        {
            "title": "句",
            "content": "张亢觸墙成八字。",
            "comment": ""
        },
        {
            "title": "句",
            "content": "鱼寒不食清池钓，鹭静频惊小阁棋。",
            "comment": ""
        },
        {
            "title": "绝句",
            "content": "香溪春老误寻芳，只有愁云映夕阳。今日重来已如此，何须更问海生桑。",
            "comment": ""
        },
        {
            "title": "望江南/忆江南",
            "content": "江南岸，云树半晴阴。帆去帆来天亦老，潮生潮落日还沈。南北别离心。兴废事，千古一沾襟。山下孤烟渔市晓，柳边疏雨酒家深。行客莫登临。",
            "comment": ""
        },
        {
            "title": "咏玉蕊花",
            "content": "玉蕊生禁林，地崇姿亦贵。散漫阴谷中，蓬茨复何异。清芬信幽远，素彩非妖丽。苍烟蔽山日，琼瑶为之晦。岁久自扶疏，岩深愈凝邃。请观唐相吟，俗眼无轻视。",
            "comment": ""
        },
        {
            "title": "句",
            "content": "凉吹易成团扇恨，夕阳偏结小窗愁。",
            "comment": ""
        },
        {
            "title": "句",
            "content": "结伴不禁鸳瓦冷，羞明常怯玉钩斜。",
            "comment": ""
        },
        {
            "title": "句",
            "content": "疾风甚雨青春老，瘦马疲牛绿野深。",
            "comment": ""
        },
        {
            "title": "无弦琴",
            "content": "寂寞之淳音，其为乐至深。应嫌鼓腹者，独自抚弦琴。",
            "comment": ""
        },
        {
            "title": "望江南/忆江南",
            "content": "江南竹，清润绝纤埃。深径欲留双凤宿，後庭偏映小桃开。风月影徘徊。寒玉瘦，霜霰信相催。粉泪空流妆点在，羊车曾傍翠枝来。龙笛莫轻裁。",
            "comment": ""
        }
    ]
}