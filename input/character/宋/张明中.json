{
    "dynasty": "宋",
    "author": "张明中",
    "poems": [
        {
            "title": "木犀五首·香",
            "content": "不是天香与国香，如何酿得许芬芳。黄花嚼蕊非人世，身在蟾宫寒欲霜。",
            "comment": ""
        },
        {
            "title": "到野寺",
            "content": "搘杖寻春过小溪，小溪过了到招提。插天翠巘青丝幛，委地落花红绣泥。个里嚣尘都净尽，只馀啼鸟自东西。兴浓底用忙归去，莫管山衔晚日低。",
            "comment": ""
        },
        {
            "title": "谢惠三贤文集三首",
            "content": "璧水还多士，文锋岂易戡。积分升以内，优占斗维南。天府荣登四，人材况有三。秀钟蕞尔地，如许富奇男。",
            "comment": ""
        },
        {
            "title": "延昌观道纪堂",
            "content": "马迁信史炳丹青，黄老搀先六籍名。清净元非人纪有，虚无幻出道家声。时挥麈尾谈天统，冷笑蝇头闹世情。待饮琼浆擗麟脯，芙蓉为馆玉为城。",
            "comment": ""
        },
        {
            "title": "木犀五首·色",
            "content": "月影摇波碎未沉，洒将叶底簇成林。却移右毂傍边看，筛尽西风无限金。",
            "comment": ""
        },
        {
            "title": "和景夔梅四首",
            "content": "暖入南枝春便回，北枝何似让渠开。化工也解齐开却，留引诗人日日来。",
            "comment": ""
        },
        {
            "title": "和陈丞题阳家洞",
            "content": "溪缭飞虹听不潺，山雕翠玉望来寒。门墙面水临桥静，今古无虞枕自安。桐帽棕鞋非巧伪，花朝月夕几团栾。个中习尚元淳厚，论性空烦喻决湍。",
            "comment": ""
        },
        {
            "title": "和景夔梅四首",
            "content": "雪映横塘月浸阶，半扃庭户未全开。猛香特地清人骨，多谢溪风为送来。",
            "comment": ""
        },
        {
            "title": "拒霜二首",
            "content": "游蜂识尽千红紫，只這寒芳竟不闻。九月清霜可拒哉，芙蓉刚欲拒霜开。不知拒着清霜后，还有三冬傲雪材。",
            "comment": ""
        },
        {
            "title": "赠曾五行",
            "content": "洪水滔天泛滥秋，鲧汩五行贻帝忧。禹膺天锡箕释囚，洪范五行著九畴。尔后星家几者流，车载斗量二百州。是中谈吐俱悠悠，曾君独可古人俦。逢人何许便相投，祸福累累龟告犹。许我诗书晚到头，盐车宁久伏骅骝。异时果若斯言酬，看君羲和职里独。",
            "comment": ""
        },
        {
            "title": "三月二日紫牡丹",
            "content": "见说西京有魏家，瑞云吹紫染芳华。移将万里豪门贵，幻出千枝倾国葩。新佩荷囊重渍色，更乘兰馥七香车。倡花野蕊都销尽，来配姚黄得共夸。",
            "comment": ""
        },
        {
            "title": "金凤花",
            "content": "妃子钗头小凤轻，飞来阑槛斗芳英。何曾枳棘栖留着，却傍梧桐雨露荣。浓紫鲜红兼莹白，春暄夏热更秋清。冷斋尘榻空淹汝，不去秦楼作麽生。",
            "comment": ""
        },
        {
            "title": "拒霜二首",
            "content": "天与司花细细论，秋花虽是殿花军。拒霜假得后凋操，造化岂容先策勋。浓着胭脂潮醉晕，蹙成玉板折裙纹。",
            "comment": ""
        },
        {
            "title": "蔷薇",
            "content": "长养风来新样凉，蔷薇娇姹靓浓妆。贵妃得酒沁红色，更着领巾龙脑香。万花卸尽锦机空，留得蔷薇揖晓风。賸把胭脂匀笑靥，不施铅粉涴潮红。东君来与夏交割，西子出为春送终。不是□□闲暇客，也拚终日对芳丛。",
            "comment": ""
        },
        {
            "title": "和叔子梅",
            "content": "暖入孤根冷莫欺，冰魂幻出许多奇。轻霜弄粉清无涴，淡月浮香暗自知。莫管玉龙横吹晓，要陪鸾鉴巧妆时。作诗换取梅花好，未必梅花肯要诗。",
            "comment": ""
        },
        {
            "title": "题朱陵观三首",
            "content": "欹窗颺飋漏风声，坏壁斜斜半草行。莫怨空斋对尘榻，碧油幢下是书生。",
            "comment": ""
        },
        {
            "title": "小亭前白牡丹",
            "content": "旧说花王称洛苏，洛苏还识此花无。紫绡层出黄金蕊，粉面仍看白玉肤。带雨含情挥泪重，迎风无力欲人扶。不堪老大浑无味，妒见渠侬美且都。",
            "comment": ""
        },
        {
            "title": "题活人堂",
            "content": "臞仙浩养蓬莱山，炼成九转黄金丹。丹成不忍都餐饵，刀圭留得活人间。上池之水君曾饮，咄嗟取效千仓廪。祝君更学宝藏公，两月超迁到三品。",
            "comment": ""
        },
        {
            "title": "谢惠三贤文集三首",
            "content": "□□修藏日，干戈澒洞秋。诗文工雾縠，论议壮春流。潋水昔三子，庐陵旧一欧。自怜生已晚，不获与同游。",
            "comment": ""
        },
        {
            "title": "贺郭落成新宅",
            "content": "人言创业世所难，我谓守成宁易得。守成创业并二难，况以守成而建长。翼翼翚飞奂且轮，均输殚巧断云斤。晴岚野翠十分好，水镜山鬟四序新。子仪甲第在何许，匆此巍峨基千古。诸郎他日到凤池，便是潭潭公相府。嘉宾满座酒盈樽，常棣怡怡堂上春。书生无物表贺成，袖有新诗聊当野人芹。",
            "comment": ""
        },
        {
            "title": "赠棋客黄尤工象棋",
            "content": "黑甜政饱谁剥啄，手提楸枰敲软玉。浩浩胸中龙虎韬，冷笑局边人射鹄。粤昔尝闻黄石公，圯桥一卷岂易通。报韩孺子未传者，秘谋犹有在江夏。君今寓意在弈棋，计画何止六出奇。长驱席卷容易取，不羡宣城与别墅。皇家今欲复土疆，烦公赤手缚鬼章。",
            "comment": ""
        },
        {
            "title": "木犀五首·花",
            "content": "天将秋气搓金粟，堆作庭前满树黄。姚魏娉婷虽较好，问渠还有许多香。",
            "comment": ""
        },
        {
            "title": "赋山茶示陈慧甫三首",
            "content": "檀心绛蕊压墙低，南海山根巧自移。浓艳未应输石醋，吹香底用倩风姨。",
            "comment": ""
        },
        {
            "title": "谢惠红桃二首",
            "content": "朱雀窗间小小窥，诙谐儿子已心知。如何仙种今流落，万颗甘寒付阿谁。",
            "comment": ""
        },
        {
            "title": "谢惠三贤文集三首",
            "content": "三子久埋没，遗文富百篇。冰涵心底鉴，雪释性中天。济楚鲤庭下，澜翻萤案边。着靴鬼为崇，容易复青毡。",
            "comment": ""
        },
        {
            "title": "诸公咏探春花二首",
            "content": "飞琼将命下瑶台，欲探新春口未开。刚被东风留住着，却酡醉脸未归来。",
            "comment": ""
        },
        {
            "title": "白牡丹",
            "content": "看诗醉眼便醒苏，索句吟花一字无。虢国夫人呈素面，滕家仙子削琼肤。姚黄于后贪妖冶，魏紫逢君用夹扶。试问此花清白不，不闻吁咈只闻都。",
            "comment": ""
        },
        {
            "title": "谢惠红桃二首",
            "content": "报我勤渠有木桃，肤腴密洒茜花膏。枯肠消得三十颗，只恐儿曹赋老饕。",
            "comment": ""
        },
        {
            "title": "蝶",
            "content": "揽得风光忘却愁，千葩万蕊恣追游。香须点染黄金湿，小翅轻翻白玉柔。舞态恨渠春昼短，狂情不管好花羞。腻酥绛雪都相识，莫向红窗绣室休。",
            "comment": ""
        },
        {
            "title": "谢叔子阳丈惠诗",
            "content": "老子诗盟久废闲，喜君步骤少陵坛。句敲金玉声名远，韵险车斜心胆寒。倾出囊中和月露，皎如盘底走珠丸。苦莍难没诗家事，会看尘冠早一弹。",
            "comment": ""
        },
        {
            "title": "莺",
            "content": "柳接飞来影，花翻过后枝。金衣摇日色，簧口弄晴丝。游子错回首，何人涩小词。杨园好风景，莫与负佳期。",
            "comment": ""
        },
        {
            "title": "柽桐二首",
            "content": "石榴安敢拟柽桐，借问司花也不中。鹤顶丹砂猩血服，试评却有此来红。",
            "comment": ""
        },
        {
            "title": "木犀五首·味",
            "content": "收拾西风点点金，旋烦玉杵捣香尘。松梢鼓吹汤翻鼎，酥蜜浇来绝逼真。",
            "comment": ""
        },
        {
            "title": "贺新郎",
            "content": "卓茕欧阳子。是江山、毓秀锺灵，异才间世。恰则韶光三月暮，蓂叶尧阶有四。正天启、悬弧盛事。金鸭亭亭书云篆，散非烟、南极真仙至。来为尔，荐嘉瑞。神清洞府丹书字。拥笙歌、绮席高张，更罗珠翠。千里长春人不老，仙籍玉环暗记。但判取、醄醄沉醉。拟作新诗八千首，待一年、一献称俾尔。耆而艾，昌而炽。",
            "comment": ""
        },
        {
            "title": "拟盘",
            "content": "君不见夹谷伯图方凑幅，英雄摧挫俳优戮。又不见金谷妙歌翻绮縠，到头也则贻羞辱。尽渠富贵莫拟伦，岂如李愿归盘谷。君今筑台名拟盘，看尽浮云几翻覆。茂林修竹同岁寒，明月清风伴幽独。抱琴高卧西窗红，哦诗更尽杯中绿。双蜗蛮触战方酣，藜杖逍遥巾一幅。",
            "comment": ""
        },
        {
            "title": "和景夔梅四首",
            "content": "雪月精神冰玉肌，未饶六六诧宫妃。玉龙春笋调三弄，更向妆台檐外飞。",
            "comment": ""
        },
        {
            "title": "柽桐二首",
            "content": "百花耐久说柽桐，选甚薰风秋雨中。谁道花无红十日，此花日日醉潮红。",
            "comment": ""
        },
        {
            "title": "吉祥寺默轩",
            "content": "默识何销语话详，心斋也则坐能忘。如何孔氏家传底，却在高僧衣钵傍。并把禅机俱寂灭，不教妙理费商量。白深化锁轩前路，看尽金炉几篆香。",
            "comment": ""
        },
        {
            "title": "蝉二首",
            "content": "抱叶吟风相后先，绿杨影里夕阳天。如何不管人孤寂，却把繁声暗里牵。",
            "comment": ""
        },
        {
            "title": "赠杨山人",
            "content": "有客针磁觅秀峰，展松高识可追风。掌中诀是眼中法，天上仙为地上翁。不向个边求指顾，更于何处访穷通。荷囊金紫无难致，莫问肥家金粟红。",
            "comment": ""
        },
        {
            "title": "木犀五首·清",
            "content": "冶蕊倡花浪说馨，艳姚妖魏眩双明。黄金四出薰兰麝，个是花中第一清。",
            "comment": ""
        },
        {
            "title": "谢惠诗",
            "content": "君诗来贶我难当，语带诚斋句妙香。鲛室垂垂新下泣，蠙珠颗颗烂生光。魂飞锦里花争巧，梦到池塘草又芳。早晚交游逢大手，急将名姓为传扬。",
            "comment": ""
        },
        {
            "title": "真帅",
            "content": "也不学肉作台盘与屏风，自然席上浮春容。也不学论功封侯为羹颉，无妨门外多车{上五去一中巛和冖下厶和牛}。看来不俭亦不丰，知渠别有个家风。嚅哜吾道为殽核，脍炙人口有诗筒。要知应酬任真意，略去繁文并缛礼。尽渠世熊谩炎凉，真帅堂中蜀君子。",
            "comment": ""
        },
        {
            "title": "和故旧招馆",
            "content": "牢落诗盟寒欲灰，非君怀抱若为开。未阑樽酒论文意，拂榻应须有待来。",
            "comment": ""
        },
        {
            "title": "题朱陵观三首",
            "content": "不怪丰年屡足书，此乡民力看何如。依山靠岭都开垦，二岁为新三岁畲。",
            "comment": ""
        },
        {
            "title": "赋山茶示陈慧甫三首",
            "content": "老叶莍红为怯冬，却将醉脸对东风。丹砂一夜匀千萼，造化如何不费工。",
            "comment": ""
        },
        {
            "title": "和秀卿梅二首",
            "content": "疏枝冷蕊乍开缄，名在花中唤斗南。踏雪来看犹未盛，恼人两两更三三。",
            "comment": ""
        },
        {
            "title": "燕二首",
            "content": "芹泥夹岸融融日，野水当门淡淡花。王谢堂前旧时客，如何肯访野人家。",
            "comment": ""
        },
        {
            "title": "静室",
            "content": "当年梁武造佛寺，子云飞帛书萧字。李君得字煨烬中，建立小室有深意。如今静室傍花岩，此室比心为一致。峰峦底里着轩窗，明月清风为谁至。三千世界阔如许，杂遝喧嚣鼎方沸。铜炉添穗坐结趺，更倩白云锁苍翠。",
            "comment": ""
        },
        {
            "title": "冷斋",
            "content": "雨湿桑枢夜不关，北窗谁更肯遮阑。冷侵砚滴浑无润，冻折诗眉未系寒。万里云容同水墨，四垂檐溜欲琅玕。梅花枝上春应到，袖手窗前子细看。",
            "comment": ""
        },
        {
            "title": "和秀卿梅二首",
            "content": "月中仙子解征骖，不是株林见夏南。松竹不凋霜后翠，玉肌得共岁寒三。",
            "comment": ""
        },
        {
            "title": "斋楼之西有木花",
            "content": "密荫繁枝覆檐额，万蕊千葩描不得。晚风不动日微烘，游蜂成阵香成国。野花有史说山礬，尺许来高尘土间。树头初拆千脐麝，花女吹香宁复悭。试登楼上凭阑看，花与诗人忽为伴。恍疑身在广寒宫，笑折一枝归几案。",
            "comment": ""
        },
        {
            "title": "诸公咏探春花二首",
            "content": "海棠枝俩山茶色，未叶先花作麽生。道是探春春已半，命我都不近人情。",
            "comment": ""
        },
        {
            "title": "赋山茶示陈慧甫三首",
            "content": "春风未晚凌霜叶，夜雨催开红玉花。绛雪腻酥犹未有，饥蜂瘦蝶漫交加。",
            "comment": ""
        },
        {
            "title": "燕二首",
            "content": "乌衣国里未安渠，渠城来从天一隅。道是能传香阁恨，来时曾到故乡无。",
            "comment": ""
        },
        {
            "title": "蝉二首",
            "content": "翅剪霜绡别样轻，腹饕风露有馀清。一泓池水两垂柳，彼此赓酬无限声。",
            "comment": ""
        },
        {
            "title": "题曾运使水亭",
            "content": "笥山之水磨铜绿，秀气都在山之麓。就中卜筑小仙居，面面轩亭看不足。主人倒屣浮春容，囊诗拶破古锦红。书生幸有登龙便，愿到坛边揖下风。",
            "comment": ""
        },
        {
            "title": "活人",
            "content": "扁鹊仓公一笑还，顿令僵仆忽开颜。君于那处传衣钵，名与古人齐等班。直欲阴功垂后世，肯同流俗战蜗蛮。书生若得君医法，医国还同反掌间。",
            "comment": ""
        },
        {
            "title": "斋前红黄心芍药",
            "content": "斗绝山原春亦妍，一栏红药小池边。淡妆玉脸半醒醉，高拥檀心相后先。头重小垂娇眩日，肌明偏喜掩轻烟。如何客里生疏手，不折红香来几前。",
            "comment": ""
        },
        {
            "title": "瓶里桃花",
            "content": "折得蒸红簪小瓶，掇来几案自生春。珠唇绛口都开了，始信桃花解笑人。",
            "comment": ""
        },
        {
            "title": "和景夔梅四首",
            "content": "淡月黄昏静处芬，风来花气夺清樽。玉妃舞罢霓裳寂，安得真香为返魂。",
            "comment": ""
        },
        {
            "title": "澹轩",
            "content": "主张老氏欲何求，恬澹中间觅自由。直把冲虚超俗界，何须刍豢作嘉羞。满怀明月黄庭古，一段清风白帝秋。载咏此轩新句子，羡君杰出道家流。",
            "comment": ""
        },
        {
            "title": "回乡偶书",
            "content": "不见眉间半点黄，花开花落总他乡，子规偏向三更月，唤起愁人也断肠。",
            "comment": ""
        },
        {
            "title": "题朱陵观三首",
            "content": "一雨丝丝弄小春，物情何许旧还新。青枫忽换红装束，却笑松杉满面尘。",
            "comment": ""
        },
        {
            "title": "华岩僧舍耸翠",
            "content": "峻极攒空新泼蓝，山山头上立松杉。高僧高处存高躅，不但云萝花作岩。",
            "comment": ""
        },
        {
            "title": "和书壁",
            "content": "平生蹇足愧蹒跚，流落荒凉强自安。边月一声秋雁切，江风五鼓漏花寒。青灯黄妳令人老，流水高山底处弹。须信穷通翻覆手，到头应不误儒冠。",
            "comment": ""
        },
        {
            "title": "欧阳新卿赋薇药",
            "content": "东皇又罢调春手，花飞十不啻八九。不论韦曲与少城，卸尽锦机忍回首。唯馀芍药不搀先，却与蔷薇相争妍。小栏逼束恣娇姹，高架支撑尽蔓延。倡花冶蕊都妆靓，赢得先开不相见。若令环列见倾城，羞杀君芳争掩面。瑞云吹紫染二葩，只让西京一魏家。新佩荷囊重渍色，更乘兰馥七香车。主人寿乐献寿觞，哦诗都带花边香。看来诗胞云梦豁，只愁拶破古锦囊。昨宵点滴山间雨，弄晴賸着花上露。主人晓起试吸将，便得长生之妙处。醉潮玉颊十分红，主人与花恰相同。兴来持酒绕艳丛，更折繁枝簪席东。看花醉眼未惺忪，忽然跳入花蕊宫。寿仙喜与花仙逢，更入太史滑稽中。",
            "comment": ""
        },
        {
            "title": "瓶簪绯桃",
            "content": "谁向南园剪腻云，胆瓶微浸两枝春。一家姊妹红装束，千种精神粉淡匀。只有低昂分大小，更无妍巧可俦伦。绮窗书僻浑无耐，唤取渠侬作上宾。",
            "comment": ""
        },
        {
            "title": "邻笛",
            "content": "璧云和云两不移，一天染就碧玻璃。生憎哽咽邻家笛，彼自追欢我自恓。",
            "comment": ""
        },
        {
            "title": "谢陈教授",
            "content": "倒峡词章了不难，气吞云梦有馀宽。社间宰相当推汉，圯下书生空念韩。倾盖金兰如旧契，把杯鱼水便相欢。诗肩耸折酬君贶，弄斧般门奚足看。",
            "comment": ""
        },
        {
            "title": "闰重阳菊花",
            "content": "钿金托蜡道家妆，篱下秋风久久香。前后开来二十日，只应分付两重阳。",
            "comment": ""
        }
    ]
}