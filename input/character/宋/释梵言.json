{
    "dynasty": "宋",
    "author": "释梵言",
    "poems": [
        {
            "title": "颂古九首·百丈再参马祖",
            "content": "风云会合又相期，觌面难明第一机。霹雳一声天地迥，西河师子却生儿。",
            "comment": ""
        },
        {
            "title": "颂古九首·有句无句",
            "content": "仰之弥高，鑽之弥固。昭昭明明，如藤倚树。大笑呵呵跨白牛，碧云缭绕无寻处。",
            "comment": ""
        },
        {
            "title": "送务绅禅者分卫歌",
            "content": "豁灵明，开正首，脱却多年肮臭破布袄。顶门一劄，眼晴便定动，如今识得无能老天。真智现，非作造，卷衲携筇下云峤。直去庐陵化有缘，万户千门须遍到。禾山鼓，清平调，俯仰顺从心一照。那边若遇本色人，点著皆知妙不妙。子莫学，石头老，书信不通行太早。得个清源鈯斧儿，南台石上锄荒草。",
            "comment": ""
        },
        {
            "title": "示昙清侍者牧牛歌",
            "content": "侬家牧个白牛，年来可纵可收。不用鼻头絭索，任渠放荡林丘。风清月莹，踪迹难俦。香严鞭杖，石巩放绳头，跨入白云深处游，直得通身无影象，时吹木笛有来由。小牛儿，莫容易，浅草平田且随意。勿令逐队上高坡，筋力未能登险巇。傍水依山养，令头角完备。叱，岂不见狸奴白牯解作师子游戏。",
            "comment": ""
        },
        {
            "title": "偈三首",
            "content": "一生二，二生三，遏捺不住，廓周沙界。德灵直上妙峰，善财却入楼阁。新妇骑驴阿家牵，山青水绿。桃华红，李华白，一尘一佛土，一叶一释迦。",
            "comment": ""
        },
        {
            "title": "颂古九首·柏树",
            "content": "庭前柏树子，不是祖师心。莫执一时见，便忘千古音。",
            "comment": ""
        },
        {
            "title": "颂古九首·斩猫",
            "content": "当日临崖看浒眼，至今观水忆南泉。赵州头戴草鞋去，渔翁腰带好牵船。",
            "comment": ""
        },
        {
            "title": "颂古九首·仰山推枕子",
            "content": "田中插锹，床上推枕。千手千眼，不审不审。",
            "comment": ""
        },
        {
            "title": "颂古九首·云门放洞山三顿棒二首",
            "content": "汗马功劳要立身，将军一等扫边尘。全身只待英雄士，不遇英雄愁杀人。",
            "comment": ""
        },
        {
            "title": "颂古九首·赵州衫",
            "content": "赵州老，对面人难晓。一归何处，青州布袄。",
            "comment": ""
        },
        {
            "title": "张提举到山有作",
            "content": "清世朝贤难会面，岩堂语道霜风扇。借问何时出帝乡，笑云西蜀乌头贱。阿呵阿，谁人荐裴相，当年典豫章，不惜眉毛又相见。",
            "comment": ""
        },
        {
            "title": "颂古九首·灵云桃华",
            "content": "春风二月半，桃华红烂漫。灵云到处逢，衲僧著眼看。看，看，短棹孤舟，谁居彼岸。",
            "comment": ""
        },
        {
            "title": "颂古九首·云门放洞山三顿棒二首",
            "content": "查渡湖南涉路歧，云门不惜两茎眉。万古碧潭空界月，再三捞摝始应知。",
            "comment": ""
        },
        {
            "title": "偈三首",
            "content": "吾心似秋月，碧潭清皓洁。无物堪比伦，教我如何说。",
            "comment": ""
        },
        {
            "title": "偈三首",
            "content": "腊月二十日，一年将欲尽，万里未归人。门前残雪日轮消，室内红尘遣谁扫。",
            "comment": ""
        }
    ]
}