{
    "dynasty": "宋",
    "author": "释文礼",
    "poems": [
        {
            "title": "颂古五十三首",
            "content": "若陈见面太悬殊，云水重新诳惑渠。谩说当时曾省悟，却将鱼目当明珠。",
            "comment": ""
        },
        {
            "title": "颂古五十三首",
            "content": "庵僧真实济凶人，一喝分明出差珍。莫道贼魁非别者，当头雪刃用来亲。",
            "comment": ""
        },
        {
            "title": "偈颂五首",
            "content": "众生本不曾迷，夜阑鸡向五更啼。诸佛本不曾悟，秋清雁度长空去。西窗昨夜月华明，凉飙已到梧桐树。",
            "comment": ""
        },
        {
            "title": "句",
            "content": "施为动静凭谁力。",
            "comment": ""
        },
        {
            "title": "颂古五十三首",
            "content": "天地同根物一体，大夫曾举向南泉。庭前指出花如夜，几个亲曾到槛前。",
            "comment": ""
        },
        {
            "title": "颂七贤女游尸陀林",
            "content": "七珍八宝任君需，三物从来的是无。若向无中拈得出，不须见佛问何知。",
            "comment": ""
        },
        {
            "title": "颂古五十三首",
            "content": "阶头放下劫初铃，相扑呼它马使名。五棒打来无雪处，却言渠不是官行。",
            "comment": ""
        },
        {
            "title": "颂古五十三首",
            "content": "有句无句，如藤倚树。回避无门，毒蛇当路。树倒藤枯，句归何处。明眼衲僧，一场罔措。",
            "comment": ""
        },
        {
            "title": "颂古五十三首",
            "content": "賸噇生菜似头驴，临济堂前捉败渠。耸耳长鸣随踢踏，不知业债倩谁除。",
            "comment": ""
        },
        {
            "title": "颂古五十三首",
            "content": "说理谈真面紫宸，鹅湖大义枉劳神。由来佛性难名邈，争似君王默契亲。",
            "comment": ""
        },
        {
            "title": "颂古五十三首",
            "content": "长汀汀上风颠子，曳杖回头等阿谁。向道那人元不在，汝须知有转身时。",
            "comment": ""
        },
        {
            "title": "示圆证知客",
            "content": "莫年结屋傍山椒，门外荆芜没半腰。几度赚君来扣击，老无气力举藤条。",
            "comment": ""
        },
        {
            "title": "颂古五十三首",
            "content": "满头白发老岩隈，万本青松懒更栽。皮袋累他周氏女，难寻踪迹去还来。",
            "comment": ""
        },
        {
            "title": "颂古五十三首",
            "content": "扇子分明都破了，盐官却又索犀牛。须知侍者难开口，无可还他即便休。",
            "comment": ""
        },
        {
            "title": "颂古五十三首",
            "content": "山忘孤峻玉忘瑕，到处仙源是我家。堪笑葛洪曾未悟，远从勾漏问丹砂。",
            "comment": ""
        },
        {
            "title": "颂古五十三首",
            "content": "舍尽家财与己财，只将真法供如来。当初一路今何在，触目灵山翠作堆。",
            "comment": ""
        },
        {
            "title": "颂古五十三首",
            "content": "师之一字太孤危，文□□无作者知。不领韶阳提起处，且从默处认残碑。",
            "comment": ""
        },
        {
            "title": "颂古五十三首",
            "content": "不汝还者复是谁，残红流在钓鱼矶。日斜风定无人扫，燕子衔将水际飞。",
            "comment": ""
        },
        {
            "title": "颂马祖因僧问离四句绝百非",
            "content": "唤起公安处全曙，催归日未西。无心花里鸟，更与尽情啼。",
            "comment": ""
        },
        {
            "title": "佛光炤公首依于梁渚今往下竺参北峰印禅师二",
            "content": "拣境分明妙药方，馀之分别更须忘。晚风吹落残红片，休向枝头觅旧香。",
            "comment": "【注释】【原题】：佛光炤公首依于梁渚今往下竺参北峰印禅师二首"
        },
        {
            "title": "颂古五十三首",
            "content": "树凋叶落聊伸问，体露金风错指踪。带累儿孙无豹变，等闲落在草窠中。",
            "comment": ""
        },
        {
            "title": "偈颂五首",
            "content": "万松关迥，九陇烟横。谷风传响，涧水流声。",
            "comment": ""
        },
        {
            "title": "颂古五十三首",
            "content": "雪岭六年修苦行，今朝打失主人公。普天匝地无寻处，百亿分身是脱空。",
            "comment": ""
        },
        {
            "title": "颂古五十三首",
            "content": "贤圣中来不杀生，其家子母自团圆。阴阳造化初无迹，春在花枝特地妍。",
            "comment": ""
        },
        {
            "title": "颂古五十三首",
            "content": "不是风兮不是旙，将军骑马出潼关。安南塞北都归了，时复挑灯把剑看。",
            "comment": ""
        },
        {
            "title": "六代祖师赞",
            "content": "黄梅再来，青松依旧。前身后身，一场逗漏。七百高僧总作家，唯有南能不唧{左口右留}。",
            "comment": ""
        },
        {
            "title": "颂古五十三首",
            "content": "不作青黄见，其如稻穗何。鹅王能择乳，鹞子过新罗。",
            "comment": ""
        },
        {
            "title": "颂古五十三首",
            "content": "白牛烹了正熙熙，皮角官中却要追。将下帽檐输纳了，灯前更鼓夜迟迟。",
            "comment": ""
        },
        {
            "title": "偈二首",
            "content": "此力分明在不欺，不欺能有几人知。要明象兔全提句，看取升阶正笏时。",
            "comment": ""
        },
        {
            "title": "偈颂五首",
            "content": "七尺单前，一蒲团地。横亘十方，竖穷三际。",
            "comment": ""
        },
        {
            "title": "送僧归雁山",
            "content": "秋来归去雁山阿，为问龙湫诺讵那。贪看高崖千丈雪，伽梨打湿竟如何。",
            "comment": ""
        },
        {
            "title": "颂古五十三首",
            "content": "磐陀漠漠秘苍苔，终日跏趺两鬓摧。纵使不曾呼唤著，何尝谩得阿师来。",
            "comment": ""
        },
        {
            "title": "偈颂五首",
            "content": "震忽雷，飞闪电。夜叉头，菩萨面。",
            "comment": ""
        },
        {
            "title": "颂古五十三首",
            "content": "没边疆，暴雨狂风无处藏。古庙里头休軃避，移舟别有好商量。",
            "comment": ""
        },
        {
            "title": "寄真寂深居圆鉴净和尚",
            "content": "垦土耕烟四十年，了无祥教与人传。钁头边事谁相委，八月深居有笋鞭。",
            "comment": ""
        },
        {
            "title": "六代祖师赞",
            "content": "破头山前，三辞诏旨。教坏小儿，卖弄唇嘴。无端又上牛头山，更与懒融说道理。",
            "comment": ""
        },
        {
            "title": "颂古五十三首",
            "content": "即心便是佛，姮娥不画眉。才将脂粉污，妍好却成媸。",
            "comment": ""
        },
        {
            "title": "颂古五十三首",
            "content": "策起眉毛示育王，分明佛面露堂堂。至今阿耨池中水，流落人间润八荒。",
            "comment": ""
        },
        {
            "title": "颂古五十三首",
            "content": "散席迢迢到海涯，点头桡下丧全机。父南子北今何在，月冷渔歌落钓矶。",
            "comment": ""
        },
        {
            "title": "六代祖师赞",
            "content": "内外中间，觅罪不得。瞌睡醒来，眼睛突出。一从归去皖公山，直至如今没踪迹。",
            "comment": ""
        },
        {
            "title": "颂古五十三首",
            "content": "泥佛金佛木佛，度水度火度炉。妙体本来无处所，莫将真佛强涂糊。",
            "comment": ""
        },
        {
            "title": "颂古五十三首",
            "content": "家常添钵绕村行，蓦地一声无厌生。化主分明嫌少在，篱门掩却强惺惺。",
            "comment": ""
        },
        {
            "title": "颂古五十三首",
            "content": "天地广无边，何云藏北斗。跛脚老云门，未明三八九。",
            "comment": ""
        },
        {
            "title": "颂古五十三首",
            "content": "南泉水牯忘鞭索，南北东西共一家。王税及时都纳了，牧童横笛远山斜。",
            "comment": ""
        },
        {
            "title": "颂古五十三首",
            "content": "读书人报来，岂在之乎者。孔子与周公，皆不及门也。",
            "comment": ""
        },
        {
            "title": "天台石桥",
            "content": "桥横飞涧上崔嵬，涧瀑千寻吼怒雷。五百声闻看不破，至今活葬在岩隈。",
            "comment": ""
        },
        {
            "title": "六代祖师赞",
            "content": "倩人书偈，巧说脱空。传衣宵遁，丧尽英雄。非风旙动惟心动，依旧埋身草莽中。",
            "comment": ""
        },
        {
            "title": "颂古五十三首",
            "content": "百千诸佛居何士，崔颢曾题黄鹤楼。倒腹倾肠犹不会，长江千古自东流。",
            "comment": ""
        },
        {
            "title": "赞应庵华",
            "content": "亭亭相对两苍松，不觉当门触祖翁。后代儿孙无著莫，忍听萧瑟起凄风。",
            "comment": ""
        },
        {
            "title": "偈颂五首",
            "content": "夜明帘外，宝鉴台前。元无兼带，岂有偏圆。古渡无人霜月冷，芦花风静鹭鸶眠。",
            "comment": ""
        },
        {
            "title": "送晦岩佛光法师归天竺",
            "content": "归去相依有鹫山，渠家一向斥前三。谁知开异来同了，圆旨如今亦厌谈。",
            "comment": ""
        },
        {
            "title": "颂古五十三首",
            "content": "日面佛，月面佛。西碉树色含烟，东谷华光映日。仰视莫穷，俯看已老。一时分付主林神，明眼衲僧无处讨。",
            "comment": ""
        },
        {
            "title": "佛光炤公首依于梁渚今往下竺参北峰印禅师二",
            "content": "送子参寻灵鹫山，诸方多是落前三。自从开异归同后，玄旨于今亦倦谈。",
            "comment": "【注释】【原题】：佛光炤公首依于梁渚今往下竺参北峰印禅师二首"
        },
        {
            "title": "颂古五十三首",
            "content": "法战场开验克宾，解施武略对将军。如何有罪全无赏，待殿奇谋自策勋。",
            "comment": ""
        },
        {
            "title": "颂古五十三首",
            "content": "亲到龙潭已暗投，夜深谁共御街游。纸灯吹灭狼烟息，坐断中原四百州。",
            "comment": ""
        },
        {
            "title": "六代祖师赞",
            "content": "咄咄胡僧，齿缺面黑。满口乡谈，无人译得。只知结果自然成，不知满地花狼藉。",
            "comment": ""
        },
        {
            "title": "颂古五十三首",
            "content": "薤歌声咽些声长，听得哀哀忽断肠。依旧红轮西畔没，大千无地著凄凉。",
            "comment": ""
        },
        {
            "title": "颂古五十三首",
            "content": "作舞金牛错用心，唤人吃饭笑忻忻。黄金自有黄金价，何必和沙卖与人。",
            "comment": ""
        },
        {
            "title": "颂古五十三首",
            "content": "山边水边待月明，暂向人间借路行。如今还向山边去，只有湖水无行路。",
            "comment": ""
        },
        {
            "title": "松源和尚赞",
            "content": "耳根聩兀如鸱，项颈缩拗如驴，有问东却答西。未尝许可，说甚传持。临行三转语，自起一团疑。几多吞不下，背后乱鍼锥。咬定牙关供死款，铁牛耕破舌头皮。",
            "comment": ""
        },
        {
            "title": "颂古五十三首",
            "content": "未曾撞入摩耶腹，两手知他甚处安。右胁出来魔境现，只堪惆怅不堪看。",
            "comment": ""
        },
        {
            "title": "颂古五十三首",
            "content": "从来六个不知音，一个全抛恶浪深。义断情忘无处觅，三千刹海冷沉沉。",
            "comment": ""
        },
        {
            "title": "六代祖师赞",
            "content": "哀哉断臂，甘受欺瞒。心既不有，何处求安。寂寂少林人不见，一庭风雪夜漫漫。",
            "comment": ""
        },
        {
            "title": "颂古五十三首",
            "content": "因我得礼你，事从叮嘱起。谁知白苹风，不在秋江里。",
            "comment": ""
        },
        {
            "title": "颂古五十三首",
            "content": "贺家湖上天华寺，一一轩窗面水开。不是闭门防俗客，爱闲能有几人来。",
            "comment": ""
        },
        {
            "title": "颂古五十三首",
            "content": "南泉捧钵入堂来，宾主分明肯自乖。莫把威音论戒腊，本无位次可差排。",
            "comment": ""
        },
        {
            "title": "送晦岩佛光法师归天竺",
            "content": "飏下天台故纸堆，为搜言外蒋山来。浙翁拶到无栖泊，谓实情忘撒手回。",
            "comment": ""
        },
        {
            "title": "颂古五十三首",
            "content": "上等接人，了无回互。据坐堂堂，是何谓度。帅王用处若轩昂，为渠拽倒破禅床。",
            "comment": ""
        },
        {
            "title": "颂古五十三首",
            "content": "祸福无门口自招，三遭瞎棒打驴腰。可怜败国亡家恨，万古春家吹不消。",
            "comment": ""
        },
        {
            "title": "颂古五十三首",
            "content": "住山境界问如何，女子双鬟鬓已皤。觌面不逢休更会，白云飞过旧山河。",
            "comment": ""
        },
        {
            "title": "颂古五十三首",
            "content": "堕脱知何处，凭君子细看。潮来无别浦，木落见他山。",
            "comment": ""
        },
        {
            "title": "颂古五十三首",
            "content": "大龙景物最幽妍，涧水山花照眼鲜。坚固法身何必问，风光长在劫壶先。",
            "comment": ""
        },
        {
            "title": "颂古五十三首",
            "content": "不动蒲帆问一言，大鱼却被小鱼吞。直从意外超唇吻，始信岩头无脑门。",
            "comment": ""
        },
        {
            "title": "颂古五十三首",
            "content": "乌藤倒挂向平田，便把羸牛痛下鞭。更说养来经五岁，始终只是老婆禅。",
            "comment": ""
        },
        {
            "title": "颂古五十三首",
            "content": "不知兀坐常轮转，空下禅床绕一遭。背面却言亏一半，老婆恶业自家招。",
            "comment": ""
        },
        {
            "title": "颂古五十三首",
            "content": "以此振铃伸召请，旋风连架打将来。大悲院里逻斋去，肘露皮穿可怪哉。",
            "comment": ""
        },
        {
            "title": "颂古五十三首",
            "content": "看破牛皮彻底穿，到头无义亦无文。问伊遮得何人眼，梵语唐言总不分。",
            "comment": ""
        },
        {
            "title": "偈二首",
            "content": "黄钟才起时，九数从头数。相将幽谷莺啼，次第雕梁燕语。田父祭勾芒，丛祠敲社鼓。农父狎牛郎，村姑教蚕妇。光阴老尽世间人，冬至寒食一百五。",
            "comment": ""
        },
        {
            "title": "颂古五十三首",
            "content": "强将不识鼓唇牙，胡语如何乱得华。若使老萧皮有血，定应赶逐过流沙。",
            "comment": ""
        }
    ]
}