{
    "dynasty": "宋",
    "author": "吴说",
    "poems": [
        {
            "title": "交廉布书事三首呈郎中机宜诗韵",
            "content": "区宇半荆棘，干戈犹未休。屡空无计奈，多病不禁愁。农具应须办，朝簪便合投。全家耕谷口，一饱更何忧。",
            "comment": ""
        },
        {
            "title": "题义节夫人传",
            "content": "国步阽危古所稀，旷无仗节不胜讥。得夫人辈戡多难，拨乱兴衰亦庶几。",
            "comment": ""
        },
        {
            "title": "仙都山",
            "content": "佳住从来说鼎湖，兹游直欲到清都。参天玉箸千寻许，堕地金莲十丈无。江观便思眠一柱，海山今喜识方壶。直须买取鹅溪绢，要画沧洲水墨图。",
            "comment": ""
        },
        {
            "title": "酬次李辰甫所寄三首",
            "content": "桐花竹实几时生，桑野秋繭未定成。肯信饥寒能累道，唯余寂寞许寻盟。年颜已愧神仙事，江海难忘故旧情。何日往来同井陉，清谈清坐到天明。",
            "comment": ""
        },
        {
            "title": "酬次李辰甫所寄三首",
            "content": "扁舟东下初乘兴，明月南飞竟失群。田父语言时近道，世人嘲笑尚论文。九山敛气横寒野，一坞朝阳聚暖云。胜处借人教暂看，后来何必问灵氛。",
            "comment": ""
        },
        {
            "title": "交廉布书事三首呈郎中机宜诗韵",
            "content": "栖遁云岩下，无人到此边。阶庭穿蚓穴，窗户蠹蜗涎。寂寞春将老，淹留月再弦。羁愁知几许，素发挽华巅。",
            "comment": ""
        },
        {
            "title": "避地白岩山中书怀",
            "content": "胡虏凭陵甚，长驱青海边。携家遭困顿，忧国愤迍邅。不省岁月换，徒惊花草鲜。到头苏息否，洒泪问苍天。",
            "comment": ""
        },
        {
            "title": "句",
            "content": "越山长青水长白，越人长家山水国。",
            "comment": ""
        },
        {
            "title": "酬次李辰甫所寄三首",
            "content": "近知尽室入烟霞，儿女甘贫惯食鲑。方外何人差可友，岁阑底处定为家。江城潮盛漫秋卤，驿道风高卷霁沙。子拾堕樵归未得，能无借地种桃花。",
            "comment": ""
        },
        {
            "title": "题清芬阁",
            "content": "乃祖飞英标万古，后来奕叶盛三吴。传家孙达吾何慊，配食子陵德不孤。秀句至今辉简表，故山从昔锁松梧。他年我欲修清供，一盏寒泉一束刍。",
            "comment": ""
        },
        {
            "title": "句",
            "content": "山峡名标第一楼。",
            "comment": ""
        },
        {
            "title": "题义节夫人传",
            "content": "丈夫效死以成人，何事临危反爱身。有靦闺门全节义，伤今思古泪沾巾。",
            "comment": ""
        },
        {
            "title": "题梁王寺清辩大师房",
            "content": "云收雾落天围净，乞与游人眼界宽。独恨不当新雪霁，月明来此倚阑干。",
            "comment": ""
        },
        {
            "title": "山中元夕",
            "content": "忆昔观灯夜，维舟天汉湾。千官环凤辇，万炬转鳌山。异县方营窟，佳辰独掩关。悲凉追往事，华发坐来斑。",
            "comment": ""
        },
        {
            "title": "交廉布书事三首呈郎中机宜诗韵",
            "content": "当代青云士，皆言子独贤。异时犹未遇，多难更堪怜。妙契环中趣，饱参方外禅。海涯孤绝处，谁识孝廉船。",
            "comment": ""
        }
    ]
}