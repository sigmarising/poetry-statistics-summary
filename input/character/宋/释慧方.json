{
    "dynasty": "宋",
    "author": "释慧方",
    "poems": [
        {
            "title": "颂古三十八首",
            "content": "滔滔无问说，只为太亲切。有谁曾共闻，山河齐漏泄。",
            "comment": ""
        },
        {
            "title": "颂古三十八首",
            "content": "日面月面，头头出现。捏聚放开，成团万片。",
            "comment": ""
        },
        {
            "title": "颂古三十八首",
            "content": "东岭西岩咱暗通，有谁曾见老乾峰。云门把手虽同步，白云飞盖月含空。",
            "comment": ""
        },
        {
            "title": "偈三首",
            "content": "达磨祖师在脚底，踏不著兮提不起。子细当头放下看，病在当时谁手里。张公会看脉，李公会使药，两个竞头医，一时用不着。药不相投，错错，吃茶去。",
            "comment": ""
        },
        {
            "title": "偈三首",
            "content": "临老方称住持，全无些子玄机。开口十字九乖，问东便乃答西。如斯出世，讨甚玄微。有时拈三放两，有时就令而施。虽然如是，同道方知。",
            "comment": ""
        },
        {
            "title": "颂古三十八首",
            "content": "曾透龙潭向上机，便将一棒力横挥。当头突出何人辨，只许丛林作者知。",
            "comment": ""
        },
        {
            "title": "颂古三十八首",
            "content": "赵州曾探水，茱萸无一滴。东觑西觑了，拄杖便靠壁。沧海深处归，何人辨端的。",
            "comment": ""
        },
        {
            "title": "颂古三十八首",
            "content": "睦州担板几人扶，丧者多应在半途。言下要教通彻去，迥然心眼雇醒甦。",
            "comment": ""
        },
        {
            "title": "颂古三十八首",
            "content": "桃花端的悟灵云，添得玄沙劫外春。满地不知何处去，尘尘刹刹露全身。",
            "comment": ""
        },
        {
            "title": "颂古三十八首",
            "content": "异类中行得自由，须知千圣亦难收。和光日照溪山晓，笑指乾坤那一头。",
            "comment": ""
        },
        {
            "title": "颂古三十八首",
            "content": "灵山用处许谁知，迦叶偷颜笑展眉。动便最初先漏泄，儿孙扶取上玄机。",
            "comment": ""
        },
        {
            "title": "颂古三十八首",
            "content": "插锹叉手异何同，要显全机立大功。虽然有数通呈了，留得高传振祖风。",
            "comment": ""
        },
        {
            "title": "颂古三十八首",
            "content": "台山路上人难进，独有赵州亲到来。勘破老婆回首处，从此行人眼不开。",
            "comment": ""
        },
        {
            "title": "颂古三十八首",
            "content": "树倒藤枯笑未休，个中谁解辨宗由。堂堂蹉路沩山老，空去空来一肚愁。",
            "comment": ""
        },
        {
            "title": "颂古三十八首",
            "content": "药山用处少人扶，堪笑云岩与道吾。犹向荣枯生解会，岂知潘阆倒骑驴。",
            "comment": ""
        },
        {
            "title": "颂古三十八首",
            "content": "挂拂亲遭喝，当下舌头脱。把起便相呈，为君重提掇。要知三日聋，大地如尘末。",
            "comment": ""
        },
        {
            "title": "颂古三十八首",
            "content": "狗子佛性无，宝剑出规模。落在将军手，横按立当途。",
            "comment": ""
        },
        {
            "title": "颂古三十八首",
            "content": "三种病兮二种光，法身於此露堂堂。时人不会个中意，犹把汉身谩度量。",
            "comment": ""
        },
        {
            "title": "颂古三十八首",
            "content": "觌面难藏向上机，家风千古为人施。银山铁壁重重透，赖有丹霞院主知。",
            "comment": ""
        },
        {
            "title": "颂古三十八首",
            "content": "云门透法身，分明语露亲。移步登山顶，峰高与月邻。",
            "comment": ""
        },
        {
            "title": "颂古三十八首",
            "content": "文殊弹指，罔明出定。今日重新，打翻旧令。",
            "comment": ""
        },
        {
            "title": "颂古三十八首",
            "content": "老作丛林是赵州，两拳提起不轻酬。无星秤在当人手，斤两都卢在里头。",
            "comment": ""
        },
        {
            "title": "颂古三十八首",
            "content": "添得沩山笑转新，当时觌面已呈君。明招漏泄沩山句，无限风光付与人。",
            "comment": ""
        },
        {
            "title": "颂古三十八首",
            "content": "裂破须弥鼻孔，踏反大海乾坤。面前百千诸佛，尽是我家儿孙。",
            "comment": ""
        },
        {
            "title": "颂古三十八首",
            "content": "南泉提起为诸人，自是诸人眼不亲。付与赵州呈好手，拈来觌面便翻身。",
            "comment": ""
        },
        {
            "title": "颂古三十八首",
            "content": "不是风旛不是心，从来只为少知音。举头万里长空外，唯见白云流水深。",
            "comment": ""
        },
        {
            "title": "颂古三十八首",
            "content": "坏与不坏，言端语端。舌头咬破，自觉心酸。大随投子，终无两般。万里区区，独自往还。",
            "comment": ""
        },
        {
            "title": "颂古三十八首",
            "content": "生邪不道，死邪不道，一片清风闹浩浩。一时漏泄道吾机，反著襕衫倒顶帽。",
            "comment": ""
        },
        {
            "title": "颂古三十八首",
            "content": "布毛一吹，当下知归。冷光遍地，独露针锥。",
            "comment": ""
        },
        {
            "title": "颂古三十八首",
            "content": "一口吸西江，通身不隐藏。圣凡不到处，顶上放祥光。",
            "comment": ""
        },
        {
            "title": "颂古三十八首",
            "content": "报客传言信已通，叉手低头便鞠躬。对面一双青白眼，当头蹉过住山翁。",
            "comment": ""
        },
        {
            "title": "颂古三十八首",
            "content": "亲得摇来始息狂，风动荷花满座香。自从一得真归趣，无意凉人人自凉。",
            "comment": ""
        },
        {
            "title": "颂古三十八首",
            "content": "金槌影动，宝剑光寒。百万之众，齐著眼看。",
            "comment": ""
        },
        {
            "title": "颂古三十八首",
            "content": "卷起堂堂露眼睛，拈来觌面更相呈。鼻头脱尽谁能觑，把手归来相并行。",
            "comment": ""
        },
        {
            "title": "颂古三十八首",
            "content": "赵州滋味最为亲，覿面承担有几人。三度传来亲切处，馨香满口又全真。",
            "comment": ""
        },
        {
            "title": "颂古三十八首",
            "content": "闭户敲门向谁道，遂公言下便知归。从前活计都抛下，争奈时人会者稀。",
            "comment": ""
        },
        {
            "title": "颂古三十八首",
            "content": "善财拈起一枝草，持来度与文殊老。杀活虽然在手中，遍界不藏光杲杲。",
            "comment": ""
        },
        {
            "title": "颂古三十八首",
            "content": "问佛还云是惠超，和根带子上枝条。春风浩浩难回避，发起乾坤那一苗。",
            "comment": ""
        },
        {
            "title": "偈三首",
            "content": "沔水江头叫一声，此时方得契平生。多年不识重相见，千圣同归一路行。",
            "comment": ""
        },
        {
            "title": "颂古三十八首",
            "content": "风信不来春色老，却忆后园驴吃草。满天明月赠行人，野客溪边归路早。",
            "comment": ""
        },
        {
            "title": "颂古三十八首",
            "content": "捧来前面请安名，黄蘖高高唤一声。剖出从前真面目，从兹佐得国风清。",
            "comment": ""
        }
    ]
}