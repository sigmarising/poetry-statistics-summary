{
    "dynasty": "宋",
    "author": "萧允之",
    "poems": [
        {
            "title": "琐窗寒",
            "content": "细雨收尘，轻寒弄日，柳丝掠道。桃边杏处，犹记玉骢曾到。对东风、回首旧游，香销艳歇无音耗。怅佳人、有约难来，绿遍满庭芳草。愁抱。沈吟久，翠珥金钿，为何人好。回文细字，尘暗当年纤缟。倚阑干、斜阳又西，欢期易失春易老。待何时、再觅珍丛，共把清尊倒。",
            "comment": ""
        },
        {
            "title": "点绛唇",
            "content": "花径相逢，眼期心诺情如昨。怕人疑著。佯弄秋千索。知有而今，何似留初莫。愁难托。雨铃风铎。梦断灯花落。",
            "comment": ""
        },
        {
            "title": "渡江云",
            "content": "蔷薇开欲谢，峭寒渐少，轩槛俯晴沙。先来愁未了，又听一声，新阕落渔家。徘徊伫立，似玉笛、三弄昭华。春昼长、暗怀谁写，戏墨乱翻鸦。吁嗟。诗情犹隽，酒兴偏豪，记南楼月下。曾共乐、沈烟绮席，烛影窗纱。秾香秀色知何处，甚忘却、堤柳汀葭。空惆怅，无人共采苹花。",
            "comment": ""
        },
        {
            "title": "蝶恋花",
            "content": "十幅归帆风力满。记得来时，买酒朱桥畔。远树平芜空目断。乱山惟见斜阳半。谁把新声翻玉管。吹过沧洲，多少伤春怨。已是客怀如絮乱。画楼人更回头看。",
            "comment": ""
        },
        {
            "title": "虞美人",
            "content": "朱楼曾记回娇盼。满坐春风转。红潮生面酒微醺。一曲清歌留往、半窗云。大都咫尺无消息。望断青鸾翼。夜长香短烛花红。多少思量只在、雨声中。",
            "comment": ""
        },
        {
            "title": "满江红",
            "content": "冷逼疏帘，浑不似、今春寂寞。风雨横，赏心欢事，总如云薄。柳眼花须空点缀，莺情蝶思应萧索。但绕庭、流水碧潺潺，车音邈。怀往事，孤素约。酒未饮，愁先觉。甚中年滋味，共谁商略。芳草易添闲客恨，垂杨难系行人脚。谩几回、吟遍夕阳红，阑干角。",
            "comment": ""
        }
    ]
}