{
    "dynasty": "宋",
    "author": "危",
    "poems": [
        {
            "title": "沁园春",
            "content": "籍甚声名，门阑相种，文章世科。算当年瑞世，正当夏五，仙家毓德，全是春和。底事屏星，著之海峤，奈此腾骧骥足何。君知否，看飞来丹诏，径上鸾坡。殷勤携酒相过。要滟滟浮君金叵罗。叹同心相契，古来难觅，二年同处，意总无它。如此平分，更教添个，也自清风明月多。拼沈醉，任光浮绿鬓，笑满红涡。",
            "comment": ""
        },
        {
            "title": "水龙吟",
            "content": "洛阳九老图中，当时司马年犹小。争如今夕，举杯相劝，十人齐寿。已幸同庚，何分雌甲，本无多少。但有头可白，无愁可解，只如此、都赢了。庆礼十年还又，更十年、依前难老。尽教百岁，做人高祖，见孙白首。却要从今，探梅脚健，看山眼好。赖天公，顿得东园长在，陪歌陪酒。",
            "comment": ""
        },
        {
            "title": "渔家傲",
            "content": "老去诸馀情味浅。诗词不上闲钗钏。宝幌有人红两靥。帘间见。紫云元在梨花院。十四条弦音调远。柳丝不隔芙蓉面。秋入西窗风露晚。归去懒。酒酣一任乌巾岸。",
            "comment": ""
        }
    ]
}