{
    "dynasty": "宋",
    "author": "吕夷简",
    "poems": [
        {
            "title": "句",
            "content": "梅无驿使飘零尽，草怨王孙取次生。",
            "comment": ""
        },
        {
            "title": "咏天宁院",
            "content": "飘然吟魄到鳌山，好句空疏水石间。眼界清虚心不息，浮生能有几人间。",
            "comment": ""
        },
        {
            "title": "重游雁山",
            "content": "往年游海峤，上彻最高层。云外疑无路，山中忽见僧。虎蹲临涧石，猿挂半岩藤。何日抛龟纽，孤峰上再登。",
            "comment": ""
        },
        {
            "title": "句",
            "content": "自恨卷帘人已老。",
            "comment": ""
        },
        {
            "title": "句",
            "content": "人为子推初禁火，花愁青女再飞霜。",
            "comment": ""
        },
        {
            "title": "句",
            "content": "江涵帝子翚飞阁，山际真君鹤驭天。",
            "comment": ""
        },
        {
            "title": "过灵岩寺",
            "content": "净名菴下灵岩路，峻壁层崖倚半空。我爱老僧年八二，一生长住翠微中。",
            "comment": ""
        },
        {
            "title": "送僧归护国寺",
            "content": "赤城千仞耸霞标，闻说精蓝近石桥。久向天厨分净供，忽游人落赴嘉招。逾年华馆留禅榻，几宿轻航兀夜潮。深愧山阴许都讲，肯随支遁出尘嚣。",
            "comment": ""
        },
        {
            "title": "江南立春",
            "content": "灰律何时应，江春昨夜来。细风先动柳，残雪不藏梅。馀冷迷清管，微和发冻醅。闭门无客到，樽俎为谁开。",
            "comment": ""
        },
        {
            "title": "忆越州",
            "content": "贺监湖边山斗高，水轩水坞频抽毫。吟馀清兴杳无际，揭蓬听雨登渔舠。云门雪窦阻清赏，怳然目想心如遗。前溪后溪月上处，千山万山花发时。",
            "comment": ""
        },
        {
            "title": "天花寺",
            "content": "贺家湖上天花寺，一一轩窗向水开。不用闭门防俗客，爱间能有几人来。",
            "comment": ""
        },
        {
            "title": "郑州浮波亭",
            "content": "清波环绕地无尘，榜署嘉名得意新。若问经纶康济术，亭中兼有钓璜人。",
            "comment": ""
        },
        {
            "title": "西溪看牡丹",
            "content": "异香秾豔厌群葩，何事栽培近海涯。开向东风应有恨，凭谁移入五侯家。",
            "comment": ""
        },
        {
            "title": "无题",
            "content": "老读文书兴易阑，须知养病不如间。竹床瓦枕虚堂上，卧见江南雨后山。",
            "comment": ""
        },
        {
            "title": "句",
            "content": "人归北阙知何日，菊映东篱似去年。",
            "comment": ""
        }
    ]
}