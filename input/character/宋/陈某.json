{
    "dynasty": "宋",
    "author": "陈某",
    "poems": [
        {
            "title": "湘灵鼓瑟",
            "content": "苍梧云杳杳，湘浦月沈沈。谁将竹间泪，弹成丝上音。如怨复如诉，可听不可寻。乃知二帝子，尚怀千载心。君臣等天地，死生空古今。",
            "comment": ""
        },
        {
            "title": "回回僧",
            "content": "秋风响耳环，古怪聚人看。赤脚行霜地，腥身礼月坛。儋斋犹买肉，挂帛不遮寒。亦有西来意，相逢欲语难。",
            "comment": ""
        },
        {
            "title": "夜归",
            "content": "青松行未尽，林外一钟闻。小雨不伤月，西风忽破云。棹归秋水远，邻语夜灯分。稚子能无寐，空斋读古文。",
            "comment": ""
        },
        {
            "title": "江心寺",
            "content": "谁把袈裟筑半峰，倚云楼阁打天钟。东西塔上自分屿，风雨声中忽见龙。隔岸愁吹孤戌角，归鸦寒立夕阳松。旧时行殿成荒土，烟草萋萋暝色重。",
            "comment": ""
        },
        {
            "title": "泉南满归过省下呈友人",
            "content": "二月泉南驿骑回，乱离怀抱为君开。双凫暂假王乔力，百里空淹蒋琬才。省幙薇阴遮案静，溪船山色入楼来。应知别后遥相忆，清夜吹箫月满台。",
            "comment": ""
        },
        {
            "title": "小景",
            "content": "山迥云垂野，江空水接天。西风陶令宅，落日季鹰船。愁绪丹心外，归心白雁前。如何倦游客，犹是未归年。",
            "comment": ""
        },
        {
            "title": "罗浮山",
            "content": "乾坤未失鹿，沧海欲飞灰。人已逃时去，山犹择地来。寒流清有影，怪木老非梅。西有龙翔寺，禅门彻夜开。",
            "comment": ""
        },
        {
            "title": "闽峤军中",
            "content": "翠华齐拥霍嫖姚，却向青山说豹韬。兵马夜行残月下，弓旌寒响朔风高。壶浆故老愁啼血，野饭将军猛茹毛。自笑书生随玉帐，也腰刀剑束征袍。",
            "comment": ""
        },
        {
            "title": "贫居",
            "content": "秋风山木飞，秋日独行时。身共衣冠老，妻嫌富贵迟。自分浇菊水，閒写咏贫诗。此意不可说，夜窗明月知。",
            "comment": ""
        },
        {
            "title": "中秋客邸感怀",
            "content": "今夜天边月，谁期海上看。家山虽间隔，儿女暂团栾。露重银蟾湿，风清玉宇寒。年年长是客，强把一樽叹。",
            "comment": ""
        },
        {
            "title": "秋夜风雨次韵",
            "content": "独卧苦不寐，灯残知夜深。青毡犹是客，白发最关心。绕屋鸟三匝，隔江龙一吟。谁家催寄远，孤泪滴清砧。",
            "comment": ""
        },
        {
            "title": "秋兴",
            "content": "禾黍离离雨满村，望中兵火几家存，荒城半是征人骨，秋月偏惊旅客魂。岂意战尘临老见，不知心事向谁论。抱茅盖得青山屋，多种桃花映酒樽。",
            "comment": ""
        },
        {
            "title": "偶成",
            "content": "城南春深草乱飞，门前流水没渔矶。百年此地踏青客，今岁从军犹未归。",
            "comment": ""
        },
        {
            "title": "官舍有感",
            "content": "腊近衣方授，山深寒愈严。病将书卷废，愁伏酒杯添。故里风尘隔，微官岁月淹。思归归未得，低首愧陶潛。",
            "comment": ""
        },
        {
            "title": "九日次王善夫韵",
            "content": "道路多荆棘，尘埃满客衣。西风九日至，往事百年非。王粲思何切，冯驩叹未归。只因江汉远，却使雁鸿稀。",
            "comment": ""
        },
        {
            "title": "偶成",
            "content": "南山作雨北山云，野哭村歌处处闻。淮岱十年多盗贼，谁知一半是官军。",
            "comment": ""
        },
        {
            "title": "山居",
            "content": "白云护危屋，遥隔世人家。野迳不多竹，幽兰自作花。敝衣僧说法，枯叶树成槎。门外禽相狎，双双浴晚沙。",
            "comment": ""
        },
        {
            "title": "宋奥寄友",
            "content": "落日犹未落，青山还自青。鸟飞云外见，泉过竹边听。童子求新汲，先生守旧扃。相看不相见，应註太玄经。",
            "comment": ""
        },
        {
            "title": "访陈彦太不遇",
            "content": "每忆可人陈太丘，不辞山路远追游。清霜拂鬓鸡声早，白鹤横江月影浮。岂为开樽无北海，虚闻悬榻待南州。题诗与尽空归去，回首梅花百尺楼。",
            "comment": ""
        },
        {
            "title": "赵仲瑜小景二首",
            "content": "远水望不极，断云低复连。青山秋树屋，野渡夕阳船。幽思沧洲上，归心白雁前。异乡非隐地，聊欲寄林泉。",
            "comment": ""
        },
        {
            "title": "王宗起城南溪屋",
            "content": "水上小亭清更新，绿阴纨扇白纶巾。岂无修竹娱佳客，却有清风来故人。老树秋声凉入骨，澄江波影玉生鳞。读书偏爱虚窗静，不管门前庾亮尘。",
            "comment": ""
        },
        {
            "title": "病中闻歌有感",
            "content": "伏枕已三月，清明节已过。光阴流水去，风雨落花多。病久难禁酒，愁深懒听歌。门前舟楫动，无奈客怀何。",
            "comment": ""
        },
        {
            "title": "王生小景",
            "content": "何处佳山水，依稀类辋川。春风摩诘画，夜月剡溪船。云树乡心外，莺花客泪边。不嫌茅屋小，应喜是归年。",
            "comment": ""
        },
        {
            "title": "留题九龙岩",
            "content": "里俗相传有九龙，昔年栖隐此岩中。烟霄一去□□隔，石户双开旧径通。月影日光东北近，泉声山色古今同。何当便脱卑凡累，来伴僧闲论苦空。",
            "comment": ""
        },
        {
            "title": "赵仲瑜小景二首",
            "content": "老树依岩壑，危桥隔远村。桃花春满岸，云气晓当门。白鸟来书屋，青山落酒樽。渔舟忽相过，疑是武陵源。",
            "comment": ""
        },
        {
            "title": "偶成",
            "content": "滑滑春泥塞路途，漫漫新水涨江湖。出门世路皆行险，只好山林听鹧鸪。",
            "comment": ""
        }
    ]
}