{
    "dynasty": "宋",
    "author": "王汶",
    "poems": [
        {
            "title": "送应显夫之上饶",
            "content": "细雨杏花斑，飞飞燕子还。人随烟棹去，门对钓矶閒。晓月偏惊梦，春云不离山。定知多好句，音问盍相关。",
            "comment": ""
        },
        {
            "title": "寄韩涧泉三首",
            "content": "在困多促促，长怀特栖者。崔嵬玉山岑，今谁秣余马。朝随涧云浮，暮逐涧泉泻。光仪俨神交，晤言寄心写。食鱼不知肥，采菊不盈把。愿垂白日影，照我蔀屋下。",
            "comment": ""
        },
        {
            "title": "寄韩涧泉三首",
            "content": "浮荣安可搴，高蹈何恨早。处则为远志，出则为小草。修名随风翔，嘉遯若龙矫。栖迟二十年，匣此不世宾。灏露团红兰，凉吹发清昊。因知吐芳讯，慰我夙昔抱。",
            "comment": ""
        },
        {
            "title": "有怀蔡贯之子与",
            "content": "相看计尽非，息影更何疑。几日雁初过，一冬寒较迟。竹宜和雪看，梅好带花移。只此清贫趣，知心者是谁。",
            "comment": ""
        },
        {
            "title": "寄葛元成",
            "content": "子规啼不歇，君向越山听。既已疎吟伴，谁当共酒瓶。松花全是粉，柳絮半为萍。自笑无生计，閒笺相鹤经。",
            "comment": ""
        },
        {
            "title": "寄韩涧泉三首",
            "content": "达人贵适己，脱屣离王庭。袖此转物手，悦我违俗醒。睆彼岐山鸟，扬光来青冥。岂其览德辉，而肯啄腐腥。翻云吐嘉音，濯露洁修翎。纷纷世网密，何由觌尔形。",
            "comment": ""
        },
        {
            "title": "水心先生墓下作",
            "content": "排云止殊庭，备物俨神道。含酸步逶迤，积疹思遐漂。乘风来帝旁，驾说落穷岛。百圣集会期，万化资斧藻。瞻前凤漂漂，顾后龙矫矫。宝璐列中华，韶音被夷獠。肃肃阙里墙，萋萋墓林草。谁尸两楹梦，而复悲一老。曩余稚养蒙，今日幸茹蓼。超然欲径陈，窅尔竟虚抱。育德德何成，果行行何造。沔彼江海流，不纳此行潦。青松露珠团，怪石紫烟绕。千年万年垂，封树等穹昊。",
            "comment": ""
        }
    ]
}