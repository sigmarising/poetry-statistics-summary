{
    "dynasty": "宋",
    "author": "徐文卿",
    "poems": [
        {
            "title": "秋后二首",
            "content": "种豆山园中，土瘠豆不实。攟收能几何，倚杖三叹息。况此山下田，旱久苗叶赤。无豆尚犹可，无禾孰供食。已孤丰稔望，徒费耘耕力。官吏更索租，真尔从何出。",
            "comment": ""
        },
        {
            "title": "庐陵刘氏以仲立於枕上和余韵夜半得诗句敲门",
            "content": "夜半诗坛喜解围，楚天云淡玉绳低。撞钟自得兴不浅，泣鬼初成人未知。踏月过桥惊鹤睡，犯霜对语伴鸟啼。萧条此意欣重见，绝胜围红醉玉卮。",
            "comment": "【注释】【原题】：庐陵刘氏以仲立於枕上和余韵夜半得诗句敲门唤余余摄衣而起相对语于野航桥上殊为胜绝因再用韵"
        },
        {
            "title": "南涧小饮夜过景德次仲止韵",
            "content": "嫩柳行边行未匝，落梅香裹立多时。一杯径醉归来晚，江上伶俜瘦影随。",
            "comment": ""
        },
        {
            "title": "秋后二首",
            "content": "剧暑不易摧，屡雨方肯低。晓行残月裹，秋意乃忽凄。习习风搅树，曳曳云山溪。伴我尘外躅，更有白鹭儿。节往四叙改，人老百虑非。策世竟莫售，勤身复奚为。徘徊发咏叹，苍茫度荒陂。且归煮香秔，解此腹中饥。",
            "comment": ""
        },
        {
            "title": "感兴",
            "content": "百谷所成就，乃在摇落时。天欲金玉妆，乃有寒与饥。寒饥天所赐，忽遽令心悲。草玄寂寞滨，可与古人归。",
            "comment": ""
        },
        {
            "title": "送春",
            "content": "绿阴青子渐能佳，杨柳深藏三四鸦。春有余情无处著，林边野草亦开花。",
            "comment": ""
        },
        {
            "title": "绝句",
            "content": "纸衣竹几一蒲团，闭户然萁自屈盘。诵彻离骚二千五，不知月落夜深寒。",
            "comment": ""
        },
        {
            "title": "因放翁以剑南诗稿为赠咏叹之余赋短歌以谢",
            "content": "半生诵公流传诗，每恨收拾多所遗。岂知二千五百二十有四首，一旦俱为吾得之。长松驾壑风烟老，春花嫣然动碧草。祗今忠愤欲白头，四海但推言语好。有文如此何所忧，世间万事元悠悠。君不见李杜千载名不休，岂不胜彼公与侯。",
            "comment": ""
        },
        {
            "title": "雨后到南山村家",
            "content": "冲雨入穷山，山民犹闭关。橘垂茅屋畔，梅映竹篱间。奇石依林立，清泉绕舍湾。吾思隐兹地，凝立未知还。",
            "comment": ""
        },
        {
            "title": "游洞岩",
            "content": "跨马绝风烟，夜与云俱宿。弹琴向窗间，微月挂森木。晓行岩上路，一溪缘净绿。路穷入其中，溪流贯山腹。岩开类天设，石乱疑鬼伏。水从何自来，乃尔莹心目。岩前野僧居，种桃满空谷。惜已过芳时，不见花芬馥。平生青霞志，耻受红尘辱。老我茅三间，兹山疑可卜。",
            "comment": ""
        },
        {
            "title": "偶题",
            "content": "绿树何稠叠，清风稍羡余。枕萦云片片，帘透雨疏疏。悠笕通泉壑，残碑出野锄。丘陵知几变，耕稼杂陶渔。",
            "comment": ""
        }
    ]
}