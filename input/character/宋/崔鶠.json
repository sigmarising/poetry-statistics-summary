{
    "dynasty": "宋",
    "author": "崔鶠",
    "poems": [
        {
            "title": "句",
            "content": "伯鸾下吴越。",
            "comment": ""
        },
        {
            "title": "新安四咏",
            "content": "我爱新安好，斋房四友全。斲成千样玉，扫得万毬烟。云气随银管，蛟龙入彩笺。周旋不能去，何待更论年。",
            "comment": ""
        },
        {
            "title": "句",
            "content": "老去未觉跻攀难，一表独立青冥里。",
            "comment": ""
        },
        {
            "title": "潜心斋",
            "content": "双扉掩余香，一榻下凉幔。前人嗟不死，万古映黄卷。时时撷英华，一一诣微远。鼎食姑置之，此味良不浅。",
            "comment": ""
        },
        {
            "title": "诗四首",
            "content": "芙蓉堂下水溟溟，老去难禁此段清。唤取王郎吹玉笛，愁来要听水龙声。",
            "comment": ""
        },
        {
            "title": "句",
            "content": "翠裘锦帽初相识，鱼虎弯环略岸飞。",
            "comment": ""
        },
        {
            "title": "咏圆通崇胜院",
            "content": "峥嵘庐山高，下看三江水。青天瀑布飞，白日看烟起。人家闲崦口，石道乔松底。似窥仙刹丽，翠影乱螭尾。亭亭两金闾，妙拥青云里。薝言古堂侧，绛幔垂鸟几。煌煌重瞳君，玉带横文绮。名为天下笑，身击降生邸。辛苦万厄功，一戏直童子。",
            "comment": ""
        },
        {
            "title": "和老人观牧图",
            "content": "作官畏人嘲，胡孙骑牧牛。却离大江水，还家整归舟。还家此计不可移，此乐勿令儿辈知。行歌带索拾遗穗，耳静不复闻征鼙。功名亦妄尔，吾生去此将安之。趁此青草长，自牧牛与羊。不减九十头，何翅三百强。沙平水浅南山下，千角万蹄如此画。牛腰吹笛遡秋风，不问人间矍铄翁。",
            "comment": ""
        },
        {
            "title": "黄州道中",
            "content": "莫愁微雨落轻云，十里长亭未垫巾。流水小桥山下路，马头无处不逢春。",
            "comment": ""
        },
        {
            "title": "梅花",
            "content": "仙子衣裳云不染，天人颜色玉无瑕。月寒桂树犹藏魄，海冻珊瑚未放芽。",
            "comment": ""
        },
        {
            "title": "句",
            "content": "一从台倾苑树死，空余飘瓦裁纹鸳。",
            "comment": ""
        },
        {
            "title": "湖上联句",
            "content": "遥岑舣舟见，野思过桥生。兴尽回兰棹，归鞍月正明。",
            "comment": ""
        },
        {
            "title": "劝忠楼",
            "content": "闻说骊龙睡九渊，觉来头角去升天。官封越国三千户，血食新安五百年。锦轴尚标唐岁月，彩楼重见宋山川。收藏石匣非无意，留与江南野史传。",
            "comment": ""
        },
        {
            "title": "丈室",
            "content": "此家英妙姿，玉雪熙冠冕。新诗一何似，鸾鹄见萧散。蹑屣往从之，宁复念重趼。",
            "comment": ""
        },
        {
            "title": "新安四咏",
            "content": "我爱新安好，新安度岁华。风烟迷郡阁，浦溆带人家。南亩元多黍，丘中亦种麻。更逢飘皂盖，疆场视新瓜。",
            "comment": ""
        },
        {
            "title": "观黄筌画花二首",
            "content": "苍颜白发我虽陈，见了青红几度新。更向黄生毫末里，全家看尽剑南春。",
            "comment": ""
        },
        {
            "title": "梅花",
            "content": "寿阳楼畔晴梅落，孝武宫中晓露溥。越浦争回乘兴棹，洛堤欲驻有情鞍。蝶遗粉翼轻难拾，鹤坠霜毛散未抟。",
            "comment": ""
        },
        {
            "title": "海棠",
            "content": "浑是华清出浴初，碧绡斜掩见红肤。便教桃李能言语，要比娇妍比得无。",
            "comment": ""
        },
        {
            "title": "诗四首",
            "content": "荒蒲乱苇簇人烟，指点江洲一望间。惜取看人闲目力，琵琶亭上看庐山。",
            "comment": ""
        },
        {
            "title": "新安四咏",
            "content": "我爱新安好，城西似竹西。僧扉入黄叶，樵径下寒溪。宝阁花为纲，珍台玉作梯。不愁临暮雨，白石了无泥。",
            "comment": ""
        },
        {
            "title": "观鱼",
            "content": "小鱼喜亲人，可钓亦可纲。大鱼自有神，隐见谁能量。老禅虽无心，施食不肯尝。时於千寻底，隐见如龙章。",
            "comment": ""
        },
        {
            "title": "句",
            "content": "绰约冰姿绝可怜。",
            "comment": ""
        },
        {
            "title": "绩溪道中三首",
            "content": "{禾罢}稏青衣未剡芒，联拳荷叶已秋香。笋舆十里青松路，高卷蒙纱遡晚凉。",
            "comment": ""
        },
        {
            "title": "句",
            "content": "西山横身映吴甸，意将万里倾衡霍。",
            "comment": ""
        },
        {
            "title": "春日",
            "content": "落日不可尽，丹林紫谷开。明明远色里，历历暝鸦回。",
            "comment": ""
        },
        {
            "title": "句",
            "content": "团脐紫蟹初欲尝，染指腥监还复辍。",
            "comment": ""
        },
        {
            "title": "句",
            "content": "小艇元从来上来，白云自向杯中落。",
            "comment": ""
        },
        {
            "title": "石牛庄閒居",
            "content": "不识春风面，知从底处来。红深桃靥破，绿静水帘开。物外心常挂，人间事不谐。从今江海去，无复世推排。",
            "comment": ""
        },
        {
            "title": "句",
            "content": "清明烟火尚阑珊，花信风来第几番。",
            "comment": ""
        },
        {
            "title": "秋日即事",
            "content": "秋草门前已没靴，更无人过野人家。离离疏竹时闻雨，淡淡轻烟不隔花。",
            "comment": ""
        },
        {
            "title": "早秋雨霁图",
            "content": "我离蜀山来，赤日走东州。奇峰作眼想，一过神已留。翩翩宋公子，新诗蔼风流。丹青见新韵，潇潇出林丘。依微万里遥，旷明一雨收。高云杳褰开，缟日明华秋。风裾映山青，眇眇行李幽。得非送将归，色有离别忧。念我山海癖，鍼砭不为瘳。目看孤鸿飞，心已麋鹿游。吾儿能扶犁，此帻便可投。勿言尺寸许，是中有菟裘。",
            "comment": ""
        },
        {
            "title": "诗二首",
            "content": "泪尽空山一病夫，荆榛无路掩樵居。自怜身是皮公美，茅屋青灯夜著书。",
            "comment": ""
        },
        {
            "title": "桃花",
            "content": "如何一配株，孕此千忆花。虽云行且阑，明岁亦再华。岂如世上人，一老不复佳。",
            "comment": ""
        },
        {
            "title": "会节园梅花下作",
            "content": "去年白玉花，结子深林间。小憩藉清影，低颦啄微酸。故人不复见，春事今已阑。绕树寻履迹，空余土花班。",
            "comment": ""
        },
        {
            "title": "新安四咏",
            "content": "我爱新安好，新安胜事多。秋容明远眺，夜响答清歌。寺映离离叶，城通瑟琶波。黄山敌嵩阜，三十六嵯峨。",
            "comment": ""
        },
        {
            "title": "题绩溪雪峰楼",
            "content": "题诗最高处，不为付人看。记着今朝胜，山明松雪寒。",
            "comment": ""
        },
        {
            "title": "诗四首",
            "content": "我如秋蝶未忘情，对此寒花叹此生。常愧老来亲拄杖，看花不似蝶身轻。",
            "comment": ""
        },
        {
            "title": "诗四首",
            "content": "屯云塞望蔚青林，刻雪停空立皓禽。南渡长淮才一水，令人便起五湖心。",
            "comment": ""
        },
        {
            "title": "与步易过石佛看宋大夫画山水",
            "content": "霜落石林江气清，隔江犹见暮山横。个中只欠崔夫子，满帽秋风信马行。",
            "comment": ""
        },
        {
            "title": "句",
            "content": "遥知金刹近，林青扬幡尾。",
            "comment": ""
        },
        {
            "title": "绩溪道中三首",
            "content": "山口含糊半吐云，林头时见绿纷纷。何人解作孤鸾啸，呼取凉风入帽裙。",
            "comment": ""
        },
        {
            "title": "观黄筌画花二首",
            "content": "浅浅红颧与白腮，卧枝斜叶抱新开。何人与作春风面，诳得蜂儿日日来。",
            "comment": ""
        },
        {
            "title": "酴醾依柏引蔓上冒其颠",
            "content": "春风亦已老，自厌丹采媚。独留白雪药，洒此千尺翠。嵯峨珠笼冠，缥缈冒佛髻。幽香勿袭人，恐为真色累。但原保明姿，终日奉清对。要之万物夥，汙洁自有类。",
            "comment": ""
        },
        {
            "title": "桃花",
            "content": "残月迷春晓，桃花怯夜寒。何人示妆洗，先傍玉阑干。",
            "comment": ""
        },
        {
            "title": "早春偶题",
            "content": "寒风淅沥鸣枯苇，小鸭睡残犹未起。更教细雨结轻寒，坐听萧萧打窗纸。石盆养蒲已抽翠，雕斛栽花先弄紫。拥炉闭合赋幽香，未怕春冰生砚水。",
            "comment": ""
        },
        {
            "title": "诗二首",
            "content": "记得诗狂欲发时，鄱阳湖里月明知。无人为觅桓伊笛，自卷秋芦片叶吹。",
            "comment": ""
        },
        {
            "title": "和吕居仁九日诗",
            "content": "街头未易着清香，折取萧萧满把黄。归去气钱烦里社，买糕沽酒作重阳。",
            "comment": ""
        },
        {
            "title": "绩溪道中三首",
            "content": "摐摐名木列千兵，风雨斜来卷旆旌。愁倚寺门南下望，水烟不见小桥横。",
            "comment": ""
        },
        {
            "title": "江月图",
            "content": "冥冥一叶轻，不知水与天。独於颢气中，仰见素壁图。超然狂道士，起视清夜阑。自拈白玉笛，吹此江月寒。想当万籁息，逸响流空烟。我从江海来，形留意先还。何当买鱼篷，追此水墨仙。",
            "comment": ""
        },
        {
            "title": "子石砚",
            "content": "石家有儿玉含晶，嘘为云气吸为晴。纯精与之相感并，孕育万状流千名。黄昏鬼器不忍听，且为白鹅了黄庭。",
            "comment": ""
        },
        {
            "title": "止遽轩",
            "content": "我如万斛船，岁久腰已懒。谁能逐相师，终日问手板。去谋一寸安，辄被三尺挽。怜公谢蛮触，鼓卧旗亦偃。",
            "comment": ""
        },
        {
            "title": "婆娑园",
            "content": "晚禽噪竹百千翅，残菊横枝三两花。好在山园养衰废，风波不到野人家。",
            "comment": ""
        }
    ]
}