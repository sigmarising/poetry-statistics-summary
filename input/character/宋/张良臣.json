{
    "dynasty": "宋",
    "author": "张良臣",
    "poems": [
        {
            "title": "祝猫",
            "content": "江上孤篷雪压时，每怀寒夜暖相依。从今休惯穿篱落，取次怀春屡不归。",
            "comment": ""
        },
        {
            "title": "陪天童觉禅师如",
            "content": "风勒江云雪未匀，梦寒不到碧梅春。破帆又指鞠城近，漠漠平沙落雁频。",
            "comment": ""
        },
        {
            "title": "玉台體",
            "content": "主人流落委荒坟，燕子还来坏戟门。惟有桃花古时月，端端正正照啼痕。",
            "comment": ""
        },
        {
            "title": "过西溪",
            "content": "罨画层波蕙草荒，冷云客雁两回皇。梅花到得吹成雪，尽是清愁不是香。",
            "comment": ""
        },
        {
            "title": "上雪窦山奉慈院",
            "content": "迢迢岭外雪云明，犹忆尘中见伟人。沙上岂无新到雁，附来莫厌尺书频。",
            "comment": ""
        },
        {
            "title": "过临平",
            "content": "儿时曾忆此登临，细说穷途有述征。四十九年蘧伯玉，月明人静过临平。",
            "comment": ""
        },
        {
            "title": "谢汪尚书见访",
            "content": "黄叶声中接锦鞯，添丁篱落怪相牵。归来剩欲从僧话，正掩楞伽曝背眠。",
            "comment": ""
        },
        {
            "title": "感旧",
            "content": "三十六陂春水绿，四十九年人事非。杨子江头永嘉后，吴侬荡桨北人稀。",
            "comment": ""
        },
        {
            "title": "夏夜",
            "content": "恰则黄昏雨便晴，青塘迤逦尽蛙鸣。月明已在芭蕉上，犹有残檐点滴声。",
            "comment": ""
        },
        {
            "title": "晓行",
            "content": "千山万山星斗落，一声两声钟磬清。路入小桥和梦过，豆花深处草虫鸣。",
            "comment": ""
        },
        {
            "title": "采桑子",
            "content": "佳人满劝金蕉叶，夜玉春温。别後黄昏。燕子楼高月一痕。年年依旧梨花雨，粉泪空存。流水孤村。不著寒鸦也断魂。",
            "comment": ""
        },
        {
            "title": "留题吴兴投老庵",
            "content": "白鹭悠悠去不还，渚云汀草一生闲。暮年不入西州路，空倚梅花说住山。",
            "comment": ""
        },
        {
            "title": "句",
            "content": "愿同丑万辈，终老孟子门。",
            "comment": ""
        },
        {
            "title": "春词",
            "content": "后主搴香复倚春，潘嫱梳洗最轻盈。南朝破后无词客，燕子桃花古石城。",
            "comment": ""
        },
        {
            "title": "晚步南城下",
            "content": "冷云堆屋晚仍春，惘惘人行陌上昏。飞去飞来沙上雁，去年洲渚旧芦根。",
            "comment": ""
        },
        {
            "title": "句",
            "content": "先到王城第一桥。",
            "comment": ""
        },
        {
            "title": "有怀山房",
            "content": "每忆山房话夜深，几前无主亦无宾。老兵未领西来意，斜倚屏风一欠伸。",
            "comment": ""
        },
        {
            "title": "失调名",
            "content": "昨日豆花篱下过，忽然迎面好风吹。独自立多时。",
            "comment": ""
        },
        {
            "title": "芳草复芳草",
            "content": "芳草复芳草，有人孤倚楼。明月复明月，何处照离洲。相见渺无期，此恨讵相知。日暮天寒吹属玉，蛮江豆蔻重重绿。",
            "comment": ""
        },
        {
            "title": "示长芦仁禅师",
            "content": "丛丛竹雀闹人家，农事春来渐有涯。品字柴头煨政暖，不知风雪到梅花。",
            "comment": ""
        },
        {
            "title": "赋",
            "content": "柳暗旗亭不忍看，临江悉杀晋衣冠。伤心明月扬州路，十里珠帘蕙草寒。",
            "comment": ""
        },
        {
            "title": "平旦",
            "content": "平旦梅花契冷红，越香何限水流东。陈年翠袖新年恨，尽在吹香笑语中。",
            "comment": ""
        },
        {
            "title": "西湖晚归",
            "content": "帖帖平湖印晚天，踏歌游女锦相牵。凤城半掩人争路，犹有胡琴落后船。",
            "comment": ""
        },
        {
            "title": "赠英上人",
            "content": "之秦剩肯迎张禄，踏越何曾用计然。元鼎事看蛙胜负，大槐人与蚁相连。",
            "comment": ""
        },
        {
            "title": "西江月",
            "content": "四壁空围恨玉，十香浅捻啼绡。殷云度雨井桐凋。雁雁无书又到。别後钗分燕股，病馀镜减鸾腰。蛮江豆蔻影连梢。不道参横易晓。",
            "comment": ""
        },
        {
            "title": "句",
            "content": "老去青林又一霜。",
            "comment": ""
        },
        {
            "title": "酒熟",
            "content": "浊醪初熟荐霜螯，不拟寒山不广骚。清晓豆花篱下立，竹梢独与月争高。",
            "comment": ""
        },
        {
            "title": "送人游姑苏",
            "content": "儿时吾亦寄君州，细细听君说旧游。处处绿波通酒巷，女郎多在采菱舟。",
            "comment": ""
        },
        {
            "title": "句",
            "content": "客向愁中都老尽，只留平楚伴销凝。",
            "comment": ""
        },
        {
            "title": "书情奉寄蒋弋阳公",
            "content": "颓年去堂堂，白发新种种。崎岖造化久，败屦常决踵。从来万里意，不料乘嶮恐。鸣鹤略九皋，未羡乘轩宠。",
            "comment": ""
        },
        {
            "title": "玉台體",
            "content": "一寸春霏拂绮寮，蕙花江上雪初销。伤心燕子重来地，无复人吹紫玉箫。",
            "comment": ""
        },
        {
            "title": "句",
            "content": "长干白下相逢少。",
            "comment": ""
        },
        {
            "title": "春词",
            "content": "竚兰无限楚时春，罨岸风平绿自熏。睡起画檐双语燕，得花留得夜来云。",
            "comment": ""
        },
        {
            "title": "遣家书",
            "content": "家住鄱城小洞天，经年烹鲤尚茫然。几回鹊喜无消息，吹杀灯花独自眠。",
            "comment": ""
        },
        {
            "title": "留云门山中",
            "content": "侨装结束烂花衣，采藿兰娘釂翠卮。三五二八月皎皎，东西南北草离离。非君之故岂妄集，对酒不狂无乃痴。口住山间省前梦，而今不似洛阳时。",
            "comment": ""
        },
        {
            "title": "小破",
            "content": "小破燕支钿早梅，雪云平澹越江迟。青山岁夜行人少，鸭鸭群飞浅草时。",
            "comment": ""
        },
        {
            "title": "萱草",
            "content": "雪色侵凌绿剪芽，枝抽寒玉带金葩。北堂回首伤心处，却复令人恨此花。",
            "comment": ""
        },
        {
            "title": "梅市道中",
            "content": "连雨疏蓬不耐关，脩眉如失更晴悭。越王故国无人问，艇子穿花自往还。",
            "comment": ""
        },
        {
            "title": "山房惠猫",
            "content": "后来怜汝丈人乌，端正衔蝉雪不如。江海归来声绕膝，定知分诉食无鱼。",
            "comment": ""
        },
        {
            "title": "书情奉寄蒋弋阳公",
            "content": "五都一何绮，歌管政繁会。眷我友明月，援琴写秋濑。何言昃离后，一饱困藜稗。风雨墨如翳，欲往徒自碍。",
            "comment": ""
        },
        {
            "title": "别持上人",
            "content": "藏竹永和字，浣花天宝诗。清江入舟楫，忍泪别僧持。",
            "comment": ""
        },
        {
            "title": "句",
            "content": "流落荒郊道转孤。",
            "comment": ""
        },
        {
            "title": "句",
            "content": "指似凤城烟月路。",
            "comment": ""
        },
        {
            "title": "九日书吕季慈室",
            "content": "上池入寺见承平，影落南州迹易陈。手把黄花看新雁，风烟愁杀旧京人。",
            "comment": ""
        },
        {
            "title": "偶题",
            "content": "谁家池馆静萧萧，斜倚朱门不敢敲。一段好春藏不尽，粉墙斜露杏花梢。",
            "comment": ""
        },
        {
            "title": "句",
            "content": "秦南燕北见君难。",
            "comment": ""
        },
        {
            "title": "长松丹井",
            "content": "九转丹砂炼得成，飘飘仙袂入青冥。一泓寒水留真汞，千岁长松产茯苓。",
            "comment": ""
        },
        {
            "title": "清修岭",
            "content": "丧胆岩上人，怖死岩下人。周道自砥直，何枉不问津。人生贵适意，毋容矫吾真。渊明兀馀年，漉酒乃一巾。",
            "comment": ""
        },
        {
            "title": "老子像",
            "content": "函谷关头紫气浓，独教关尹喜相逢。如何道德五千字，不载周家藏室中。",
            "comment": ""
        },
        {
            "title": "句",
            "content": "空掩玉楼先睡去。",
            "comment": ""
        },
        {
            "title": "句",
            "content": "客子摇船绕画图。",
            "comment": ""
        },
        {
            "title": "雪后",
            "content": "雪花竹屋未全消，寒雀梢头眼擘椒。纸合不烟梅自放，底能踏湿渡溪桥。",
            "comment": ""
        },
        {
            "title": "次韵持上人题延庆寺清玉轩",
            "content": "水芳未动城南路，一一僧檐有竹看。政尔尘埃能自表，故应悠久澹相安。长杨晓猎干戈肃，古棘春朝万玉寒。碧眼阿师来授记，化龙飞去抑何难。",
            "comment": ""
        },
        {
            "title": "句",
            "content": "肠断江南一百五。",
            "comment": ""
        }
    ]
}