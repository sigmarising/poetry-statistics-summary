{
    "dynasty": "宋",
    "author": "张咏",
    "poems": [
        {
            "title": "相州官舍",
            "content": "林木千重闭郡楼，西山浓翠去无由。思量自古逃名者，多少清閒到白头。",
            "comment": ""
        },
        {
            "title": "每忆家园乐蜀中寄傅逸人",
            "content": "每忆家园乐，名贤共里闾。剧谈祛夜瘧，幽梦得乡书。渐长性情懒，隔年音信疏。终嫌累高节，不得荐相如。",
            "comment": ""
        },
        {
            "title": "贻傅逸人",
            "content": "少年名节动人群，避俗深居积水濆。几为典衣留远客，半来欹枕看閒云。门连酒舍青苔滑，路近沙汀白鸟分。谁道无心活黎庶，数篇新制咏南薰。",
            "comment": ""
        },
        {
            "title": "秋霖",
            "content": "触石便溟蒙，经旬失远空。深疑竹箭浪，兼起蓼花风。净长苔痕绿，寒催木叶红。苍苍不可问，惆怅汉陵东。",
            "comment": ""
        },
        {
            "title": "孤舟",
            "content": "汴水汤汤，维舟中央。其去也茫茫，其来也茫茫。与其济兮，焉知古之人不同舟而乐康。",
            "comment": ""
        },
        {
            "title": "寄潭州刘郎中",
            "content": "宦途声称旧便蕃，朝列皆推比竝难。受任已过唐刺史，结衔犹是汉郎官。遥知万井嗟何暮，酷爱诸峰病亦看。老大情怀更多感，相思重叠倚危栏。",
            "comment": ""
        },
        {
            "title": "解嘲",
            "content": "我本高阳徒，平生意气凌清虚。词锋即日未见试，壮年束手来穷途。蛟龙岂是池中物，风雨不夹狂不得。五都年少莫相猜。鸾凤鸡犬非朋侪。志士抱全节，愚下焉复知。宁作鸾凤饥，不为鸡犬肥。君不见淮阴汉将未逢时，市人颇解相轻欺。又不闻宣尼孜孜救乱治，厄宋围陈亦何已。往者尚有然，余生勿多耻。休夸捷给饶声光，莫以柔滑胜刚方。我爱前贤似松柏，肯随秋草凋寒霜。道在康民致尧禹，岂要常徒论可否。兴来转脚上青云，何必羸驴苦相侮。",
            "comment": ""
        },
        {
            "title": "雨夜",
            "content": "四簷寒雨滴秋声，醉起重挑背壁灯，世事不穷身不定，令人閒忆虎谿僧。",
            "comment": ""
        },
        {
            "title": "悯旱",
            "content": "皇天诏龙司下土，谷苗乾干死天未雨。如何不念苍生苦，村落{左廉右支}{左廉右支}椎旱鼓。",
            "comment": ""
        },
        {
            "title": "庭竹",
            "content": "挺秀诚堪贵，萧疏在藓庭。小桃遮不得，深雪放教青。射影池光冷，声敲鹤梦醒。牵吟莫可极，重写上前屏。",
            "comment": ""
        },
        {
            "title": "苦热",
            "content": "赫日炎炎烁远空，泉边树底亦无风。行人莫便多辞苦，犹胜东郊炙背翁。",
            "comment": ""
        },
        {
            "title": "柳枝词七首",
            "content": "远映天街近绕池，长条无力自相依。上阳宫女愁方绝，又是东风有絮飞。",
            "comment": ""
        },
        {
            "title": "发冷水铺",
            "content": "冷水东南去路赊，水边山掩见人家。无端下马寻幽处，鸥鹭飞飞出荻花。",
            "comment": ""
        },
        {
            "title": "弱柳",
            "content": "枝茎何弱种何缘，著架扶持势可怜。但见低垂长卫足，更无疏疏欲参天。离情谩指千条线，野兴堪惊一点烟。最惜柔谦似君子，夜凉重起绕栏边。",
            "comment": ""
        },
        {
            "title": "蜀中伤陈恕左丞",
            "content": "英贤去世世同悲，管葛才能更比谁。心尽西山离隐后，名喧深殿受恩时。谋猷不枉称人杰，精审真堪作吏师。漫就高原向东哭，路长天远岂能知。",
            "comment": ""
        },
        {
            "title": "洛中寓居",
            "content": "风尘籍籍伴穷迷，旋赁高斋洛水西。绿树不知游子恨，夕阳閒引杜鹃啼。苔侵旧径来人绝，花满南轩翠竹低。自笑诗书冷无味，抱琴阶下草萋萋。",
            "comment": ""
        },
        {
            "title": "县斋感怀二首",
            "content": "前朝官政似无端，袁泽先生百日还。堪愧崇阳九河客，明时不敢自归山。",
            "comment": ""
        },
        {
            "title": "和人登朗州江亭",
            "content": "城上江亭簇暮烟，城根老枝浸江澜。何人临静夜歌罢，独客凭高秋兴宽。直下路通诸国远，偏东山隔半溪寒。渔翁似会清吟意，笑逐江鸥过浅滩。",
            "comment": ""
        },
        {
            "title": "郡斋书情寄仙游张及",
            "content": "老去慵仍甚，荣名旧日疏。又因经岁病，不答故人书。闭閤僧归扣，看山吏散初。何因问心迹，之子最相於。",
            "comment": ""
        },
        {
            "title": "二月二日游宝历寺马上作",
            "content": "春游千万家，美女颜如花。三三两两映花立，飘飖尽似乘烟霞。我身岂比浮游辈，蜀地重来治凋瘵。见人非理即伤嗟，见人欢乐生慈爱。共间歌管媚春阳，花外行人欲断肠。更觉花心妒兰麝，风来绕郭闻轻香。昔贤孜孜戒骄荡，猖狂不是风流样。但使家肥存礼让，岁岁春光好游赏。",
            "comment": ""
        },
        {
            "title": "寄郝太冲",
            "content": "閒愁休问意休疑，此事关身合再思。心静易求长世法，气狂难与少年时。新编到底将何用，旧好如今更有谁。犹忆公堂秋会否，绕窗寒竹夜风吹。",
            "comment": ""
        },
        {
            "title": "柳枝词七首",
            "content": "玉门关外絮飞空，破虏营前昼影浓。可便消兵无好术，忍教攀折怨春风。",
            "comment": ""
        },
        {
            "title": "淮阳书怀寄朝中亲旧",
            "content": "圣恩重叠念龙钟，新赐淮阳地望崇。才有筋骸堪策杖，更无情绪可忧公。日思旧隐归何计，或问前程笑指空。昨日凭高向西望，满川烟树雨蒙蒙。",
            "comment": ""
        },
        {
            "title": "劝酒惜别",
            "content": "春日迟迟辗空碧，绿杨红杏描春色。人生年少不再来，菲把青春枉抛掷。思之可不令人惊，中有万恨千愁并。今日就花始畅饮，座中行客酸离情。我欲为君舞长剑，剑歌苦悲人苦厌。我欲为君弹瑶琴，淳风死去无回心。不如转海为饮花为幄，赢取青春片时乐。明朝匹马嘶春风，洛阳花发胭脂红。车驰马走狂似沸，家家帐幕临晴空。天子盛明君正少，勿恨功名苦不早。富贵有时来，偷闲强欢笑，莫与离忧贾生老。",
            "comment": ""
        },
        {
            "title": "阳春曲",
            "content": "东风习习吹庭树，知道春权移日驭。青红独解露春心，凝冷无言避春去。大有閒阶白日长，清词丽句祝春皇。春皇不肯论功烈，惟有年年君道昌。",
            "comment": ""
        },
        {
            "title": "句",
            "content": "莫嗟黑鬓从头白，终见黄河到底清。",
            "comment": ""
        },
        {
            "title": "上杨大谏",
            "content": "东南云物异，端正产贤人。才大可高古，名雄始入秦。文江横舫楫，艺辅划荆榛。民事忧偏切，金门老更亲。天教任孤直，帝亦赏清贫。功业荣书史，铨题洽缙绅。苦闻辞禄绶，远擬访仙真。却顾希颜者，迟留塞草春。",
            "comment": ""
        },
        {
            "title": "祛惑",
            "content": "遇与夜光不肯要，捉得泥丸弄到老。因嗟蜀望无胸怀，至今号作思归鸟。",
            "comment": ""
        },
        {
            "title": "鹤",
            "content": "共怜洁白本天姿，纵在泥尘性不卑。况是稻梁厌足日，好寻烟月却归时。迹参诗雅何年尽，名击仙经四海知。应到昆丘指来历，曾陪鸳鹭浴华池。",
            "comment": ""
        },
        {
            "title": "登黄鹤楼",
            "content": "重重轩槛与云平，一度登临万想生。黄鹤信稀烟树老，碧云魂乱晚风清。何年紫陌红尘息，终日空江白浪声。莫道安邦是高致，此身终约到蓬瀛。",
            "comment": ""
        },
        {
            "title": "访人不遇",
            "content": "旧径莓苔合，儿童独闭门。踏霜归远店，凉月照空尊。雁响蒹葭浦，风惊橘柚村。知音在何处，凝寂欲销魂。",
            "comment": ""
        },
        {
            "title": "秋日寄友人",
            "content": "柳条风暖会吟时，林下池边屐齿移。别后过从更疏懒，暮蝉嘹乱不胜悲。",
            "comment": ""
        },
        {
            "title": "早发鄂渚",
            "content": "五里亭东晓色分，数峰连络倚青云。回头却愧公车役，孤负沧洲野鹤群。",
            "comment": ""
        },
        {
            "title": "晚泊长台驿",
            "content": "驿亭斜掩楚城东，满引浓醪劝谏慵。自恋明时休未得，好山非是不相容。",
            "comment": ""
        },
        {
            "title": "柳枝词七首",
            "content": "青边远戍和烟重，静映疏栊窣缕轻。游子不归春梦断，南轩一树有啼莺。",
            "comment": ""
        },
        {
            "title": "答刘道人",
            "content": "嵩阳峰底洞中天，曾共浮丘对掩关。知道高閒少兼济，折腰从此到人间。",
            "comment": ""
        },
        {
            "title": "本农",
            "content": "奢竞苦不息，生民只有冤。谁搜元化窟，凿断丽华根。使绝侵夺苦，著为明圣恩。何烦重师古，即此是羲轩。",
            "comment": ""
        },
        {
            "title": "新秦送人东归",
            "content": "郡斋空古塞垣西，才喜相逢又解携。若值山东豪侠问，嵇生慵更作书题。",
            "comment": ""
        },
        {
            "title": "遣兴勉友人",
            "content": "人生三万六千日，二万日中愁苦身。惟有无心消遣得，有心到了是痴人。",
            "comment": ""
        },
        {
            "title": "登崇阳县美美亭",
            "content": "万象盘回处，年来此创亭。喧阗当邑地，清绝倚禅扃。砌迥波流碧，窗凉洞壑青。人家晴渡口，渔钓暖沙汀。岸竹风成韵，皋禽晓囇翎。栽花多是药，题壁半书经。远客凭销恨，高僧与勒铭。扫苔朝复暮，闲日醉还醒。不可穷吟思，将须列画屏。浮虚莫轻赏，美美独丁宁。",
            "comment": ""
        },
        {
            "title": "请人画嵩山图",
            "content": "嵩阳三十六峰寒，向为明时隐遁难。却顾事繁思不及，如何与作画图看。",
            "comment": ""
        },
        {
            "title": "寄傅逸人",
            "content": "鸥鹭怜疏野，朝昏绕户飞。有谁知此意，独立对斜晖。落叶堆荒径，澄泉照白衣。圣君方急善，应好下鱼矶。",
            "comment": ""
        },
        {
            "title": "留别博州官杨丹",
            "content": "郊亭欲别时，霜叶翻空日。男儿志在乘长风，去便离忧惨颜色。镆铘煌煌对尊酒，醉舞不成空握手。耻唱悠悠易水歌，羞折丝丝关外柳。我欲为君操峻节，研清词，古来贤圣同驱驰。连城白壁不足道，济时才略为藩篱。一以答惠贶，再欲酬心知。从今明月夜，应有远相思。",
            "comment": ""
        },
        {
            "title": "送张及之任谷城",
            "content": "不求灼灼不卑垂，自爱先贤力自为。德行旧多乡曲誉，文章新受圣皇知。辞亲西国春方好，去路千峰鹤亦随。若到县封修政術，汉南良牧是元龟。",
            "comment": ""
        },
        {
            "title": "赠聂尧",
            "content": "聂尧怀抱所翘然，游心圣道三十年。智泉湍激横碧海，文山奇崛凌青天。神充气溢眸子好，常谈尽是经纶道。早求八用活苍黔，莫向尘中虚自老。",
            "comment": ""
        },
        {
            "title": "淮西叙别",
            "content": "天门高兮未我揭，驱马淮西阴风雪。高阳狂客夜敲门，清谈大笑倾金尊。一饮使君楼，腾腾醉未休。再约娱宾曲，歌舞喧耳目。宛若是子之哲兮，精神多崛奇。穆矣簪缨之后兮，动止饶令仪。繁花不染君子道，大鹏自有飞鸣时。何顾我之弥弥，不可无言而辞。",
            "comment": ""
        },
        {
            "title": "旅怀",
            "content": "移文休诮客衣尘，欲去终惭未了身。一夕乱蛩惊别恨，满阶红叶怆吟神。东周住久知音少，白社抛来旧业贫。犹喜陶潜绕篱菊，带霜开得数枝新。",
            "comment": ""
        },
        {
            "title": "吊屈原",
            "content": "楚王不识圣人风，纵有英贤声少通。可惜灵均好才术，一身空死乱离中。",
            "comment": ""
        },
        {
            "title": "劝学",
            "content": "大化不自言，委之在英才。玄门非有闭，苦学当自开。世上百代名，莫遣寒如灰。晨鸡固自勉，男子胡为哉。胸中一片地，无使容纤埃。海鸥尚可狎，人世何嫌猜。勤慎君子职，颜闵如琼瑰。克薄小人事，斯辈真可哀。放荡功不遂，满盈身亦灾。将心须内疚，祸福本无媒。",
            "comment": ""
        },
        {
            "title": "悼蜀四十韵",
            "content": "蜀国富且庶，风俗矜浮薄。奢僭极珠贝，狂佚务娱乐。虹桥吐飞泉，烟柳闭朱阁。烛影逐星沈，歌声和月落。斗鸡破百万，呼卢纵大噱。游女白玉珰，骄马黄金络。酒肆夜不扃，花市春渐怍。禾稼暮云连，纨绣淑气错。熙熙三十年，光景倏如昨。天道本害盈，侈极祸必作。当时布政者，罔思救民瘼。不能宣淳化，移风复俭约。情性非方直，多为声色着。从欲窃虚誉，随性纵贪攫。蚕食生灵肌，作威恣暴虐。佞罔天子听，所利唯剥削。一方忿恨兴，千里攘臂跃。火气烘寒空，雪彩挥莲锷。无人能却敌，何暇施击柝。害物黜货辈，皆为白刃烁。瓦砾积台榭，荆棘迷城郭。里第锁苔芜，庭轩喧燕雀。斗粟金帛市，束蒭罗绮博。悲夫骄奢民，不能饱葵藿。朝迁命元戎，帅师盪凶恶。虎旅一以至，枭巢一何弱。燎毛焰晶荧，破竹锋熠爚。兵骄不可戢，杀人如戏谑。悼耄皆丽诛，玉石何所度。未能翦强暴，争先谋剽掠。良民生计空。赊死心陨获。四野搆豺狼，五亩孰耕凿。出师不以律，余孽何由却。鄙夫炽蜂虿，寡术能笼络。边陲未肃清，胡颜食天爵。世方尚奔竞，谁复振謇谔。黄屋远万里，九重高廖廓。时称多英雄，才岂无卫霍。近闻命良臣，拭目观奇略。",
            "comment": ""
        },
        {
            "title": "寄田锡舍人",
            "content": "当年心计此心知，忽忽逢人亦自疑。枉是忧公生白发，有何长略谢清时。林僧已怪抽身晚，朝侣犹嫌到阙迟。多喜通规识幽抱，路遥无处寄相思。",
            "comment": ""
        },
        {
            "title": "寄程说傅逸人",
            "content": "绿杨阴映长楸道，桃杏初花红影小。手扶大白口谈天，得意相欢不知老。一从召入金马门，三载长缨事边徼。几欲含毫寄别离，悠悠乱思如芳草。",
            "comment": ""
        },
        {
            "title": "和人牡丹",
            "content": "桃源分散恨无期，忽意江城见有时。歌绕醉围抛不得，几人终夜起题诗。",
            "comment": ""
        },
        {
            "title": "登崇阳县北锋亭",
            "content": "高榭临公宅，凭轩万木秋。乱云横岛屿，鸣雁下汀州。到此欲长醉，何门销旧愁。若为陶靖节，容易赋归休。",
            "comment": ""
        },
        {
            "title": "至道乙未蜀中送人东归",
            "content": "绿杨阴里卓旌旃，一曲离歌独泫然。顾我无才狂似鹿，羡君清节直如弦。锦城寇难初平日，帝里春和入谒天。好竭忠诚佐真主，莫教奸佞苦妨贤。",
            "comment": ""
        },
        {
            "title": "馆中新蝉",
            "content": "脱尘还与比仙游，露腹何妨近品流。嫩壳半遗红药地，细声偏傍绿杨楼。诗家取象吟难尽，画格偷真意不休。正好儒林擬緌绋，凭栏无苦预悲秋。",
            "comment": ""
        },
        {
            "title": "萧兰",
            "content": "种萧芳兰中，萧生兰亦瘁。它日秋风来，萧兰一齐败。自古贤者心，所忧在民泰。不复梦周公，中夜独慷慨。",
            "comment": ""
        },
        {
            "title": "结交",
            "content": "古人死恨为交难，交心不移诚可欢。须知暗水生波澜，壮夫一欲摧心肝。",
            "comment": ""
        },
        {
            "title": "送赵寺丞罢秩游青城山",
            "content": "公余长闭目，只是老心情。闻道寻山去，连忙出户迎。好峰须到顶，灵迹要知名。回日从容说，余将少解醒。",
            "comment": ""
        },
        {
            "title": "怀张白逸人",
            "content": "昔年吟社偶通邻，常贵高风入格真。名好已期天共歇，性孤翻与世无亲。梁园醉别花烧眼，楚寺秋归鹤伴身。从此幽怀不能说，五湖烟月二京尘。",
            "comment": ""
        },
        {
            "title": "愍农",
            "content": "悠悠世事称无穷，千灵万象生虚空。活人性命由百谷，还须着意在耕农。自有奸民逃禁律，农夫倍费耕田力。青巾短褐皮肤乾，不避霜风与毒日。暮即耕兮朝即耘，东坻南垅无闲人。春秋生成一百倍，天下三分二分贫。天意昭昭怜下土，英贤比迹生寰宇。惩奸济美号长材，来救黎元暗中苦。我闻愍农之要简而平，先销坐食防兼并。更禁贪官与豪吏，愍农之道方始行。",
            "comment": ""
        },
        {
            "title": "舟行",
            "content": "江边烟草湿烟江，沙白频翘鹭一双。□细不知吟爱甚，雨中时起闭船窗。",
            "comment": ""
        },
        {
            "title": "送人北游",
            "content": "慈亲别几时，又作北游期。万马方征虏，单车欲访谁。远身孤剑共，幽抱素琴知。应渡黄河夕，波涛惊梦思。",
            "comment": ""
        },
        {
            "title": "再任益州回留题剑门石壁",
            "content": "剑门山势碧摩天，匹马重来鬓已斑。多赖皇明烛幽远，两川无事得生还。",
            "comment": ""
        },
        {
            "title": "吴宫石",
            "content": "何人移置向何年，牢落空庭见断顽。竹外松间滋澹竚，土昏苔染更斓斑。贪憐翫月名偏好，莫问朝天信不还。閒醉閒吟聊自得，渐无魂梦憶归山。",
            "comment": ""
        },
        {
            "title": "洛中",
            "content": "翠辇西巡未有期，玉楼烟锁凤参差。可怜三月花如锦，狂杀满城年少儿。",
            "comment": ""
        },
        {
            "title": "送别苏寺丞",
            "content": "公身多不定，何路慰飘离。莫以微言合，苦将幽思悲。山程朝醉少，雪屋夜眠迟。即问逢春约，芳菲折赠谁。",
            "comment": ""
        },
        {
            "title": "寄高主簿",
            "content": "青霄数日路歧通，何惜江头暂驻踪。犹有同来未妲者，县斋寥落倚千峰。",
            "comment": ""
        },
        {
            "title": "新市驿别郭同年",
            "content": "驿亭门外叙分携，酒尽扬鞭泪湿衣。莫讶临歧再回首，江山重叠故人稀。",
            "comment": ""
        },
        {
            "title": "依韵答人九华山图",
            "content": "生忆眠云处，当檐列翠屏。有时聊极目，尽日坐忘形。去此心惟苦，悬图恨忽醒。数峰秋欲活，虚籁夜重听。地镇三吴远，天连万古青。几人曾得道，是草即通灵。松鹤閒窥鼎，龛僧闇诵经。终须卜长往，回首谢明庭。",
            "comment": ""
        },
        {
            "title": "送张及三人赴举",
            "content": "才雄扬子云，古称蜀川秀。千载遗英声，三贤继其后。文章积学成，孝友亦天授。远郡得充庭，期将免固陋。",
            "comment": ""
        },
        {
            "title": "柳枝词七首",
            "content": "吴王爱重为游从，岁岁添栽后苑中。家国旋亡台榭毁，数株临水尚牵风。",
            "comment": ""
        },
        {
            "title": "幽居",
            "content": "落花时节掩关初，请绝江城旧酒徒。满屋烟霞春睡足，一溪风雨夜灯孤。易中有象闲消息，身外无求免叹吁。多谢岩僧频见访，欲回流水又踟蹰。",
            "comment": ""
        },
        {
            "title": "效居会傅逸人",
            "content": "久客倦惊魂，田居乞暂安。义宁忘力学，贫要奉亲欢。枕外河声老，门前野色宽。支流狂绕砌，丛苇品当栏。书叶招邻彦，扶筇话肺肝。吟怀难契遇，醉语动辛酸。隐几岁时变，凭轩雷雨残。致君须有分，会此掷鱼竿。",
            "comment": ""
        },
        {
            "title": "孟孟词",
            "content": "胡中不识春时节，门外春回花未发。奴家闻道汉宫春，遥望南天拜新月。拜新月，攒双眉，别部胡茄声亦悲，低头自叹胡无知。",
            "comment": ""
        },
        {
            "title": "谕意",
            "content": "但求报国莫求名，说著阴功是有情。楚汉既分寰宇定，留侯先意便辞荣。",
            "comment": ""
        },
        {
            "title": "退居近墅",
            "content": "选得烟村寄掩扉，拙谋翻似解忘机。名场未入老将至，乡信不来春欲归。窗背晚阴黄鸟语，簟横幽径落花飞。何由尽会苍苍意，时复携筇上翠微。",
            "comment": ""
        },
        {
            "title": "新移蓼花",
            "content": "蓼丛疏淡老相宜，移傍清流曲岸西。红穗已沾巫峡雨，绿痕犹带锦江泥。吟狂不觉惊幽鹭，立困翻疑在旧谷。官满便应离此去，可怜心绪更难齐。",
            "comment": ""
        },
        {
            "title": "县斋感怀二首",
            "content": "傍人休爱命后华，即问何能报国家。长忆乡园旧庐舍，会须抛印自锄瓜。",
            "comment": ""
        },
        {
            "title": "方竹",
            "content": "笋从初箨已方坚，峻节凌霜更可怜。为报世间邪佞者，如何不似竹枝贤。",
            "comment": ""
        },
        {
            "title": "白驹谣",
            "content": "白驹如龙兮逶而迤，红韁未绊兮天之涯。秋风万里思乡时，伤离群兮嘶复悲。",
            "comment": ""
        },
        {
            "title": "送韩使君赴任越州十一韵",
            "content": "圣皇忧越人，与之求良牧。韩侯简帝心，受诏荒东服。再拜陈苦词，臣生非碌碌。未得灭匈奴，虽荣亦为辱。戎丑方款盟，宸恩倦兵黩。难展穷北威，遂作东南福。况有重慎资，足致奸巢覆，况有明恕怀，可使夷人伏。行歌烟霭空，坐啸江山绿。无忧报政迟，只怕徵还速。他日遗无书，幸勿忘兰菊。",
            "comment": ""
        },
        {
            "title": "再任蜀川感怀",
            "content": "官职过身鬓已衰，傍人应讶退休迟。从来蜀地称难制，此是君恩岂合违。兵火因由难即问，郡城牢落不胜悲。无烦苦意思诸葛，只可颁条使众知。",
            "comment": ""
        },
        {
            "title": "登麟州城楼",
            "content": "莫问戎庭苦，高栏是夕攀。时清官事少，边静戍人閒。雉堞临寒水，穹庐倚乱山。皇恩正无外，不擬更移关。",
            "comment": ""
        },
        {
            "title": "柳枝词七首",
            "content": "轻柔多称地多宜，才种纤桃又引枝。不及垂阴向黎庶，春风一路送亡隋。",
            "comment": ""
        },
        {
            "title": "阙下寄传逸人",
            "content": "疏疏芦苇映门墙，更有新秋脍味长。何事轻抛来帝里，至今魂梦绕寒塘。",
            "comment": ""
        },
        {
            "title": "淮西有答",
            "content": "天教明道知经纶，只在尊君兼庇民。鹤板未徵身且贱，轻车素佩红尘。飘飘飖飖齐与鲁，半醉半醒陈复楚，夜倚四风拔剑舞。拔剑舞，击剑歌，青云路遥心奈何。",
            "comment": ""
        },
        {
            "title": "旅怀",
            "content": "儒术精穷久，风尘鬓欲衰。知音岂易得，搔首独何为。寓舍思亲处，秋原坠叶时。乐天吟更苦，笑杀五陵儿。",
            "comment": ""
        },
        {
            "title": "舟中晚望桃源山",
            "content": "仙山初指明初明，倚棹因妨半日程。云里未忘寻去路，世间争合有浮名。岩空闇老松千尺，天静时闻鹤一声。更谢暮霞怜惜别，满坡红影照峥嵘。",
            "comment": ""
        },
        {
            "title": "曲湖种柳",
            "content": "曲湖连曲接平芜，前事因循好叹吁。不见有源堪畎凿，便来此地费工夫。蛙能聚响难停息，莲本含香旧已无。夹岸近教多种柳，少延春色向城隅。",
            "comment": ""
        },
        {
            "title": "阙下元夕令领寄大有",
            "content": "月华潇洒始徘徊，时起平津雅宴开。照座玉山皆俊彩，惊人绮句尽仙才。秋风未泛鸱夷楫，浮世皆登郢隗台。的被邻翁深鄙诮，尚迷繁盛不归来。",
            "comment": ""
        },
        {
            "title": "舟行感怀",
            "content": "风帆江上往来频，渔叟应多笑此身。自愧无才酬圣泽，已甘行乐负青春。疲羸未复空忘味，网绪难条欲问津。更擬倾杯祝天地，世间不用长奸人。",
            "comment": ""
        },
        {
            "title": "竹",
            "content": "卷帘阴薄漏山色，欹枕韵疑寒雨声。春晚不知桃李谢，岁寒非避雪霜深。",
            "comment": ""
        },
        {
            "title": "邺中留别平仲",
            "content": "闻说怀经济，乘閒过隐庐。话言殊不逆，交分合何如。道愧将时背，心非与世疏。凄凄重惜别，蝉噪古槐初。",
            "comment": ""
        },
        {
            "title": "郡斋秋夕",
            "content": "久负嵩云约，年来半白头。风惊落叶夕，雨滴戍城秋。调古将谁合，心狂谩自愁。迟回不能寐，重起凭危楼。",
            "comment": ""
        },
        {
            "title": "途中",
            "content": "人情到底重官荣，见我东归夹路迎。不免旧溪高士笑，天真丧尽得浮名。",
            "comment": ""
        },
        {
            "title": "与进士宋严话别",
            "content": "人之相知须知心，心通道气情转深。凌山跨陆不道远，蹑屩佩剑来相寻。感君见我开口笑，把臂要我谈王道。几度微言似惬心，投杯着地推案叫。此事置之无复言，且须举乐催金船。人生通塞未可保，莫将闲事索心田。兴尽忽告去，挑灯夜如何。弹琴起双舞，拍手聊长歌。我辈本无流俗态，不教离恨上眉多。",
            "comment": ""
        },
        {
            "title": "柳枝词七首",
            "content": "海潮声里越谿头，谁种千株夹乱流。安得辞荣同范蠡，绿丝和雨击扁舟。",
            "comment": ""
        },
        {
            "title": "郊居寄朝中知己",
            "content": "年来流水坏平田，客径穷愁自可怜。汀苇乱摇寒夜雨，沙鸥閒弄夕阳天。狂嫌镯酒难成醉，冷笑清诗不直钱。碧落故人知我否，几回相忆上渔船。",
            "comment": ""
        },
        {
            "title": "寄晁同年",
            "content": "昔同白日升穹碧，还同水国司民籍。三年不见频寄书，两月相过忘行役。桃花江上雪霏霏。黄鹤楼中风力微。幽胜逼人魂欲飞，此时不醉无与归。人间美事应有主，别马蹄沾边塞土。南楼一望心凄迷，昨夜疏簷滴寒雨。休夸笔力敺真风，勿忆云山千万里。但偶四风一行雁，杀青相问莫辞慵。",
            "comment": ""
        },
        {
            "title": "鹭鸶",
            "content": "碧芦风暖健精神，烟澹烟浓片影分。天怪觅鱼心未足，不教名与鹤同群。",
            "comment": ""
        },
        {
            "title": "桃源观",
            "content": "簷下山光砌下苔，人间重遇眼重开。旧林诸子休移诮，已许孤云作计回。",
            "comment": ""
        },
        {
            "title": "送魏道士",
            "content": "江上萧萧木叶飞，天台狂客杖藜归。莫嫌俗吏勤相顾，曾是嵩阳旧掩扉。",
            "comment": ""
        },
        {
            "title": "赠刘吉",
            "content": "天地有至私，刘生与英气。学必摘其真，文能取诸类。叫回尧舜天，聒破周孔耳。通塞不我知，要在欢生意。居危不苟全，凭艰立忠义。归国有贤名，天子闻之喜。倒海塞横流，掀天建高议。冒死雪忠臣，谠言警贵侍。四海多壮夫，望风毛骨起。如今竟陵城，榷司茶菽利。鹤情终是孤，仁性困亦至。劳劳忧众民，咄咄骂贪吏。方期与叫阍，此实不可弃。如何不自持，稍负纤人累。酣歌引酒徒，乱入垂杨市。狂来拔剑舞，踏破青苔地。群口咤若寄，我心忧尔碎。请料高阳徒，何如东山器。请料酒仙人，何如留侯志。去矣刘跋江，深心自为计。",
            "comment": ""
        },
        {
            "title": "雨夜",
            "content": "帘幕萧萧竹院深，客怀孤寂伴灯吟。无端一夜空阶雨，滴破思乡万里心。",
            "comment": ""
        },
        {
            "title": "过武陵溪二首",
            "content": "武陵山下水冲溶，往事追寻兴莫穷。欲就渔人问閒趣，叶舟齐过蓼湾东。",
            "comment": ""
        },
        {
            "title": "酬宗人殿院见示诗集",
            "content": "句好如天设，看来字字精。功夫能到此，心意可知清。已得风雅正，任从时士轻。可当较才用，期与二南并。",
            "comment": ""
        },
        {
            "title": "归隐嵩阳",
            "content": "浮世事无限，何须要到头。壮心为客尽，孤迹卧云休。匣剑已全弃，林僧亦少酬。从来愁恨意，乞待外人愁。",
            "comment": ""
        },
        {
            "title": "谢云居山人草鞋",
            "content": "云居山客草为鞋，路转千峰此寄来。昨日公余偷步蹑，万端心绪忆天台。",
            "comment": ""
        },
        {
            "title": "夫差庙",
            "content": "由来邪正是安危，不信忠良任伯嚭。自古家家有容冶，何须亡国殢西施。",
            "comment": ""
        },
        {
            "title": "金陵郡斋述怀",
            "content": "傍人往往羡清途，野逸情怀亦自扶。官舍四边多种竹，潮沟一面近生芦。病嫌见客低徊甚，才觉临官气味粗。兴主浮名是身累，有时閒撚白髭须。",
            "comment": ""
        },
        {
            "title": "旅中感怀",
            "content": "人世贪名岂是閒，几回思算几凄然。故乡路远不得信，寒月夜来还复圆。霜趁悲鸿归楚泽，风移残烧下秦川。莫言酒作销忧物，更有新诗一两篇。",
            "comment": ""
        },
        {
            "title": "筵上赠小英",
            "content": "天教抟百花，抟作小英明如花。住近桃花坊北面，门庭掩映如仙家。美人宜称言不得，龙脑熏衣香入骨。维扬輭縠云英，毫郡轻纱若蝉翼。我疑天上婺女星之精，偷入筵中名小英。又疑王母侍儿初失意，谪向人间为饮妓。不然何得肤如红玉初碾成，眼似秋波双脸横。舞态因风欲飞去，歌声遏云长且清。有时歌罢下香砌，几人魂魄遥相惊。人看小英心不足，我看小英心本足。为我高歌送一杯，我今赠尔新翻曲。",
            "comment": ""
        },
        {
            "title": "喜雨",
            "content": "救旱功何远，淋漓昼复昏。风雷潜助势，草木岂知恩。积霭消残影，枯源涨旧痕。朗吟浑得意，重起凭前轩。",
            "comment": ""
        },
        {
            "title": "暮春忆友人",
            "content": "杨花零落暮春风，醉起南轩夕照红。閒倚焦桐坐无语，故人相隔海门东。",
            "comment": ""
        },
        {
            "title": "酣饮",
            "content": "不敢指天象，象中皆有神。不敢说人事，谩致奸邪嗔。岂若内酣饮，兀然陶吾真。吾真小不见，吾真大无伦。真苟无所适，亦免招悲辛。堪笑古人愚，刺轹徒殒身。",
            "comment": ""
        },
        {
            "title": "赴职荆湖途中作",
            "content": "阙下过从礼数频，到官忧事更劳神。每逢山驿连宵住，似待孤云悯此身。",
            "comment": ""
        },
        {
            "title": "再会傅逸人",
            "content": "分到知心死不轻，几年曾是怆离情。微风吹雨雁初下，落叶满阶虫正鸣。时静苦嫌论剑略，簟凉频喜转琴声。从来共约云泉老，肯向人间占好名。",
            "comment": ""
        },
        {
            "title": "赠孙曹二生",
            "content": "西洛繁华外，幽奇二隐同。喧卑不入耳，贤达许高风。宫水当门落，僧园旧径通。看书悲往事，坐石啸晴空。世界搜吟内，山川旷望中。忧人过忧己，岂是卧云翁。",
            "comment": ""
        },
        {
            "title": "缉书斋",
            "content": "绿流北面桃花中，书斋闲锁尘蒙笼。纱窗挂户明月空，阶前草深鸣细虫。千书閟久阴生蚕，治世之文欲无绪。彫梁语燕不复归，花池皓鹤先飞去。我来憩驾吟青春，呼奴啸匠连挥斤。一日整庭户，二日芟荆榛。薙草留惠若，扫迳连松筠。千花万木似得意，幽香细韵来相亲。众口藉藉道，一以如初新。伊余世上耽书客，古今万事罗胸臆。运海抟风当振翼，任是青天更高碧。",
            "comment": ""
        },
        {
            "title": "寄传逸人",
            "content": "当年失脚下鱼矶，苦为明朝未得归。寄语巢由莫相笑，此心不是爱轻肥。",
            "comment": ""
        },
        {
            "title": "送别李司直",
            "content": "亭下依微见远村，亭中离恨若为论。数声歌罢扬帆去，民吏相看有沾痕。",
            "comment": ""
        },
        {
            "title": "过华山怀白云陈先生",
            "content": "性愚不肯林泉住，强要清流擬致君。今日星驰剑南去，回头惭愧华山云。",
            "comment": ""
        },
        {
            "title": "送别王秘丞",
            "content": "帝乡三十年前别，江外相逢鬓已衰。清论未穷行计速。为君临水立多时。",
            "comment": ""
        },
        {
            "title": "师凤谣",
            "content": "我闻丹山之凤非有八翼四足兮，又何羽毛之称奇。盖仁於不杀，义於知时。既信厚於动止，而淳音其用稀，是以众鸟乐而从之。吾疾夫世之小人兮，曾不知仁义之所为。故卷耳蹙颈背而疾走兮，吾凤之师。",
            "comment": ""
        },
        {
            "title": "惊栖曲",
            "content": "天昏昏，月娟娟，惊栖之乌伊哑而翩翾。岂非海寒天风恶，扶桑半折枝巢落。又非鵰鹗之不仁，邓林何苦难容身。吁嚱哉，雏雏弄翼出蓬蒿，欲就鸾凰高垒巢。安巢待何时，平林容低枝。低枝苦贱良可越，却厌争飞笑鹈鴂。星稀夜寒啼转多，恐作枝间断肠血。人生功名难与期，听之永夜生忧思。援琴欲理惊栖曲，调苦声悲不相续。",
            "comment": ""
        },
        {
            "title": "新秦遣怀",
            "content": "貂褐久从戎，因令笔砚慵。梳中见白发，枕上忆孤峰。风动沙昏昼，寒多雪折松。此心无与问，长愿酒盈钟。",
            "comment": ""
        },
        {
            "title": "秋日登美美亭",
            "content": "野人官职与心违，何况经年未得归。一夕秋风无限思，偶来凭槛到斜晖。",
            "comment": ""
        },
        {
            "title": "闻鹧鸪",
            "content": "画中曾见曲中闻，不是伤情即断魂。北客南来心未稳，数声相应过前村。",
            "comment": ""
        },
        {
            "title": "和人惜春",
            "content": "白日不暂住，催春去忽赊。频须倾绿蚁，未忍扫残花。渐恐凋双鬓，堪惊远别家。歌台重一望，烟柳数行斜。",
            "comment": ""
        },
        {
            "title": "送马道人归天台",
            "content": "逢山长欲例辞荣，见说天台益自惊。绝顶要归终久住，此时无计伴师行。囊携鼎药身难老，路接仙桥眼更明。莫笑宦途滋味薄，五湖曾有片帆轻。",
            "comment": ""
        },
        {
            "title": "朝日莲",
            "content": "少得方为贵，根茎岂异莲。高低全赖水，舒卷自知天。已任群芳妒，难妨后笑偏。向明终有待，呈艳不争先。爱重频移席，徵求苦费钱。兰荪饶酷烈，桃杏愧奢妍。应瑞花中绝，标名世上传。须栽禁池内，用表太平年。",
            "comment": ""
        },
        {
            "title": "柳枝词七首",
            "content": "帐偃缨垂已有名，水边花外更分明。前贤可得轻词句，几变新声入郑声。",
            "comment": ""
        },
        {
            "title": "过武陵溪二首",
            "content": "生平苦爱山兼水，南国晴凝侭可携。即问世间谁见我，扁舟初下武陵溪。",
            "comment": ""
        },
        {
            "title": "寄柏阁宗涓上人",
            "content": "周衰风雅变，诗匠著禅衣。身世閒雲片，烟霞共鹤归。引泉凉月动，扫径落花飞。自信干时拙，终求对掩扉。",
            "comment": ""
        },
        {
            "title": "游赵氏西园",
            "content": "蜀中春艳世间殊，比竝陈园恐未如。数里花光浮暖日，六街尘净见香车。翻空雅乐催欢处，入格新诗上板初。方信承平无一事，淮阳閒杀老尚书。",
            "comment": ""
        },
        {
            "title": "方竹",
            "content": "枝枝方直绿参参，林叶疏红始见心。却恐法时恶圆佞，结根遥向楚云深。",
            "comment": ""
        },
        {
            "title": "每忆家园乐蜀中寄傅逸人",
            "content": "每忆家园乐，当年枉用心。翻身期济物，明代已腰金。守道知无取，防奸似不任。休今得休去，谁肯羡为霖。",
            "comment": ""
        },
        {
            "title": "公暇偶作",
            "content": "世情多与道相违，偶忽公閒便息机。贪竞已从心下绝，爱憎还觉眼中稀。时文炼漉教归正，圣易参研尽入微。本要资身兼报国，安知四十九年非。",
            "comment": ""
        },
        {
            "title": "夜坐",
            "content": "流水涓涓落砌莎，竹窗残月冷无多。傍人不念思乡苦，独奏南楼一曲歌。",
            "comment": ""
        },
        {
            "title": "酬所知",
            "content": "皇风浩荡吹天地，天下英髦连凤起。海鹏一飞一万里，三尺微风何足谓。",
            "comment": ""
        },
        {
            "title": "归越东旧隐留别秦中知己",
            "content": "客亭杨柳叶初残，歌咽秋空惨别颜。吟爱好峰归越路，醉冲寒雨出秦关。烟萝庭户重栖倚，渔浦人家旧往还。纵使功名无分得，免教心在怨尤间。",
            "comment": ""
        },
        {
            "title": "舟次辰阳",
            "content": "昔贤劳苦为忧官，我自无才欲忘餐。鸣棹几程滩势恶，宿亭一夜雨声寒。山连古洞蛮烟合，地落秋畲楚俗欢。虽指公余便东下，好峰犹得捲帘看。",
            "comment": ""
        },
        {
            "title": "赠祝隐者",
            "content": "当年辞聘幣，高卧鲁郊西。道与常流别，名将往哲齐。细虫喧四壁，芳草暗前蹊。犹有谈玄叟，时时一杖藜。",
            "comment": ""
        },
        {
            "title": "方竹杖寄苏内翰",
            "content": "一寻方直剪湘烟，欲寄先悉见赏难。指佞扶危两堪试，惟凭不作瘦藤看。",
            "comment": ""
        },
        {
            "title": "游桃源观",
            "content": "一从仙去失仙源，树老台荒又几番。尘世莫嗟无分到，星坛空自有名存。竹边风健秋醒眼，花底泉香夜断魂。多少寻真旧题处，我来重与拂苔痕。",
            "comment": ""
        },
        {
            "title": "送别祝隐士",
            "content": "龙钟尘满衣，特特叩柴扉。暂慰经年别，人惊千里归。山川秋末后，风雪雁来稀。莫便长休去，明时待发挥。",
            "comment": ""
        },
        {
            "title": "书园吏申花开榜子",
            "content": "后园花开红满枝，太守倦游红不知。看花小吏报花信，太守茫然心忽悲。头上光阴瞥尔过，昨日少年今老大。见说花间舞蝶狂，翻飞更著游蜂和。",
            "comment": ""
        },
        {
            "title": "县斋秋夕",
            "content": "才薄难胜任，空销懒惰情。公堂群吏散，苔地秘蛩声。隔岁乡书绝，新寒酒病生。方今圣明代，不敢话辞荣。",
            "comment": ""
        },
        {
            "title": "东门行",
            "content": "茫茫六合生万灵，周公孔子留贤名。伊余志尚未著调，秋风拔剑东门行。金龟典酒知是谁，逢君使我抬双眉。眼前万事不足问，要须醉倒高阳池。",
            "comment": ""
        },
        {
            "title": "杭州一百五日水心亭留题",
            "content": "湖边三月百花红，湖上游人处处通。莫怪此渠来便去，都缘心地似虚空。",
            "comment": ""
        },
        {
            "title": "峡路阻风",
            "content": "嵩云草草失前期，佐主无才鬓有丝。牢落江滩阻风夜，峡猿怕里坐多时。",
            "comment": ""
        },
        {
            "title": "同韦主簿祈雨",
            "content": "栖鸾声与喧群口，掷地辞华众莫儔。□□□□□祷处，万家瞻仰□□□。",
            "comment": ""
        },
        {
            "title": "答人惠四明山蕉叶扇",
            "content": "团团休复颂齐纨，蕉叶精新举世傅。更爱四明来处异，可量三伏用时便。已无酷暑侵肌骨，肯放青蝇触几筵。因藉仁风慰黎庶，宁知不及古人贤。",
            "comment": ""
        },
        {
            "title": "骊山感事",
            "content": "古来仁圣最忧多，合倚承平纵逸么。行幸未停歌未阕，羯胡兵已渡黄河。",
            "comment": ""
        },
        {
            "title": "句",
            "content": "满屋烟霞春睡足，一溪风雨夜灯孤。",
            "comment": ""
        }
    ]
}