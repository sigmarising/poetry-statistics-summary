{
    "dynasty": "宋",
    "author": "黄超然",
    "poems": [
        {
            "title": "遣兴",
            "content": "曬麦有馀粒，双鸠下庭际。知我无我心，相忘两两碍。风暝物意乐，云薄花影晦。试知春色深，精觉静可爱。纷纷门外客，经过不相诣。不邀亦不却，有酒当共醉。",
            "comment": ""
        },
        {
            "title": "秋夜",
            "content": "秋夜园林风露凉，蟲声无数出颓墙。前朝旧事过如梦，一抵清秋一夜长。",
            "comment": ""
        },
        {
            "title": "鸱枭狼腐鼠",
            "content": "鸱枭狼腐鼠，欢喜同八珍。凤凰玉千仞，琅然落清音。事有适相值，枭遂生欢心。仰首噱一嚇，谓凤当见侵。凤凰睹腐鼠，掩鼻方微颦。投惠且不纳，夺攫岂所任。昆仑有竹实，去去不可寻。",
            "comment": ""
        },
        {
            "title": "古风",
            "content": "不知乃不愠，古人叹难能。我谓直易事，学道非干名。本无求知心，愠亦何从生。所以茅檐下，高枕曲吾肱。琴书坐中友，云山门外朋。肺腑欣有得，耳目谅无憎。顾同子扬子，白首太玄经。",
            "comment": ""
        }
    ]
}