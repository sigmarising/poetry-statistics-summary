{
    "dynasty": "宋",
    "author": "李廌",
    "poems": [
        {
            "title": "和陈恬思其叔子思有书斋在山中二首",
            "content": "嗟我衰迟行老矣，与君生死尚情深。屈平贾谊何须旧，敬吊先生泪满襟。",
            "comment": ""
        },
        {
            "title": "春日即事九首",
            "content": "蔼蔼花絮乱，纷纷蜂蝶多。今年春复尔，不饮奈愁何。",
            "comment": ""
        },
        {
            "title": "和李端叔大夫从参寥子游许昌西湖十绝",
            "content": "诗翁诗思与春争，落笔风雷纸上生。雪棘满颐心尚壮，君看岩电射人明。",
            "comment": ""
        },
        {
            "title": "岑使君牧襄阳受代还朝某同赵德麟谢公定潘仲",
            "content": "公如照乘珠，居朝作贤宝。公如三秀芝，後天锡难老。聿归供奉班，漆简探幽讨。悬应念伧父，沧洲濯苹藻。",
            "comment": "【注释】【原题】：岑使君牧襄阳受代还朝某同赵德麟谢公定潘仲宝皆饯於八叠驿酒中以西王母所谓山川悠远白云自出相期不老尚能复来各人分四字为韵以送之某分得相期不老"
        },
        {
            "title": "羊叔子庙",
            "content": "缅怀吴晋氏，天壤非异宇。贤哉羊头镇，一用惠慈抚。高怀寄山水，余事整军旅。当年岘首叹，奄冉隔今古。遗民俎豆之，庙貌压江浒。谁令望碑人，堕泪若儿女。",
            "comment": ""
        },
        {
            "title": "求志书院诗四首陈师道履常之所居也",
            "content": "漆开辞未信，颜回恃有回。为贫仕何媿，得已非自贤。破褐坐穷阎，声华飞日边。苦节勿匏瓜，仲尼任苍天。",
            "comment": ""
        },
        {
            "title": "习池诗",
            "content": "陈迹相推今古同，池边倚杖送归鸿。童山尚接千岩秀，穉树犹传万壑风。春意物情迷野兴，水光天影共青空。雍门有泪应承睫，绕墓行吟吊习公。",
            "comment": ""
        },
        {
            "title": "雪中泛汉江呈德麟",
            "content": "汉江莽莽雪浮浮，远想山阴泛剡游。高兴共成何更尽，子猷安道喜同舟。",
            "comment": ""
        },
        {
            "title": "和人九日诗",
            "content": "三径就荒陶令宅，两峰高并杜翁情。悲秋不奈黄花好，落帽谁怜白发生。远岫薄云收细雨，晚林丹叶弄新晴。登临府仰寰区隘，欲驾风轮更上征。",
            "comment": ""
        },
        {
            "title": "送王仲求",
            "content": "飘风非焚轮，触石生孤云。逍遥王真人，行行傲世纷。斋戒断荤臭，日诵浮屠文。敝袍游江海，耻与狐貉群。吐纳全真气，鬓发垂如银。十年临池学，自许登右军。谦谦卑自牧，处约人皆忻。扁舟忽云徂，欲扳心殷殷。丈夫重诀别，儿女徒云云。常闻释氏说，精进在殷懃。红尘易汩没，跋涉惫力筋。不如巢华山，修炼如老君。",
            "comment": ""
        },
        {
            "title": "吕朝散挽诗二首",
            "content": "金马玉堂高步宜，中年遂与水云期。太冲早擅三都赋，叔度难量万顷陂。夜壑藏舟今孰在，白驹过隙事堪悲。南园从此无行迹，老桧高松知未知。",
            "comment": ""
        },
        {
            "title": "次和答张誾寄灵寿杖",
            "content": "我生职贫病，壮龄俄早衰。朱颜不少贷，白发太先期。故人独闵余，远寄灵寿枝。老景知有赖，醒醉为扶持。",
            "comment": ""
        },
        {
            "title": "送苏伯达之官西安七首",
            "content": "苦忆君家两惠连，楼居应作水中仙。静看河畔青青草，应有池塘春梦篇。",
            "comment": ""
        },
        {
            "title": "送苏伯达之官西安七首",
            "content": "横江一苇听潮来，江月飞霜落酒杯。寄语钱唐江上月，可怜寂寞照潮回。",
            "comment": ""
        },
        {
            "title": "墨池",
            "content": "临池苦学书，池水为变色。终朝坐忘疲，揜卷每自得。滋灵蚌孕贵，饫饵鱼腹溢。回堂映茂草，玄源漱白石。祗恐骊龙飞，蜿蜒上丹极。",
            "comment": ""
        },
        {
            "title": "黄杨林诗",
            "content": "黄杨性坚贞，枝叶亦刚愿。三十六旬久，增生但方寸。今何成修林，左右映烟蔓。良材岂一二，所期先愈钝。",
            "comment": ""
        },
        {
            "title": "句",
            "content": "安得吾皇四百州，皆如此邦二千石。",
            "comment": ""
        },
        {
            "title": "颜鲁公祠堂诗",
            "content": "朅来游汝海，初识鲁公真。盛德宜蒙祀，英姿俨若神。典刑虽异代，勋绩在蒸民。忆昔艰难际，生逢历数屯。羯胡来蓟漠，戎马度咸秦。河朔皆朝虏，平原独挺身。蜡书通帝所，羽檄论邦邻。许国心无二，孤军气复振。弟兄同义烈，生死剧酸辛。已怪酬庸薄，那闻左降频。江湖销岁月，省闼牾经纶。相国心多忌，军容愤复伸。同朝缘妒媢，啖贼俾邅迍。辄堕奸邪计，刚期跋扈驯。咥凶令履尾，纳谏为婴鳞。假手虽云智，挤贤太不仁。茹毡苏武馁，决氈蔺生嗔。误问长安使，宁为叛将宾。一时全大节，千古仰清尘。缅想神如在，推迁迹已陈。谋谟存汗简，字画遍苍珉。论世吾求友，之人德可亲。讵云黄壤隔，犹胜白头新。端欲希忠义，常期齿缙绅。今虽逄圣旦，止愿作良臣。惟冀尊王室，宁思秉国钧。傥令冠獬廌，犹可画麒麟。古寺今如昔，泉扃夜不晨。何人同李翰，纪事比张巡。感慨瞻遗像，潸然泪满巾。",
            "comment": ""
        },
        {
            "title": "送杭州使君苏内相先生某用先生旧诗方丈仙人",
            "content": "至人本无我，与世初无方。强从金銮游，聊用示行藏。忠清秉全德，日月可争光。振衣千载上，临世濯沧浪。",
            "comment": "【注释】【原题】：送杭州使君苏内相先生某用先生旧诗方丈仙人出渺茫高情犹爱水云乡为韵作古诗十四首"
        },
        {
            "title": "闻角叹",
            "content": "晚角吟，声正悲。嗟尔行道迟迟兮中心有违，女心忧伤之人未归。临岐满掬泪，轻埃变污泥，壮夫安尔为。日月挂两臆，厉声长嗟姿。噫吁嘻！季世无良臣，御戎无上策。辅桀盗货财，稽功数俘馘。安知閟国步，且要高官职。勇如汉将军，诡道作无益。角本胡地乐，相闻地辽邈。汉家岂无大吕与黄钟，岂无鼙鼓与钲镯。且欲震军声，安用胡地角。胡不严，秋关弓。莫使胡人来，莫使琵琶之声过河朔。",
            "comment": ""
        },
        {
            "title": "登嵩顶",
            "content": "丈夫有奇气，坐井直郁郁。朅来古嵩州，携手登太室。中峰到绝顶，北岭太峭壁。山河在股掌，带砺何足述。星分九州野，块列七雄埸。放怀宇宙间，想见天地辟。下观云雷变，愍尔龙鬼役。下方万仞底，草树霭蒙密。愈知天下小，助我浩气直。平生四方志，登临聊感激。嗟嗟封禅媪，游豫朝百辟。诬辞与惭德，可笑乎四峄。庙社尚不阅，财用遑肯恤。万兵树丰碑，数丈压崷崒。岂知市朝变，辇路蔽荆棘。同登八仙坛，再题三醉石。君无笑余怯，登临常股栗。为宝千金躯，夷路犹恐失。存我厚苍生，岂效伯昏逸。归卧听天鸡，扶桑观日出。",
            "comment": ""
        },
        {
            "title": "和钱之道",
            "content": "仲尼圣之时，岂蔽不恭隘。知命识大忧，嗣世宅已坏。不阅父母邦，遑及为蒯瞶。依仁罕言利，执礼不语怪。污墁泥中辙，脂牵速遄迈。难乎其有恒，取善仅餔馈。苟非言抑扬，大道或几卖。峡有食象蛇，常苦蝼蚁嘬。昭昭神禹功，凿水疏九派。刊随神明疲，新水螭蜃快。志士每丧元，时靡可究届。",
            "comment": ""
        },
        {
            "title": "光禄朱卿挽词十首",
            "content": "畴昔始龙馆，能声到海隅。兆民方菜色，境政独蒲庐。尚赖德弥郡，安知今也无。犹闻江左郡，荒政徯来苏。",
            "comment": ""
        },
        {
            "title": "同德麟仲宝过谢公定酌酒赏菊以悲哉秋之为气",
            "content": "楚女唱桃叶，楚巫歌竹枝。壮士抚长铗，语阑亦兴悲。君看拱把松，中有千岁姿。蕣华不及夕，柯叶漫成篱。",
            "comment": "【注释】【原题】：同德麟仲宝过谢公定酌酒赏菊以悲哉秋之为气萧瑟八字探韵各赋二诗仍复相次八韵某分得哉萧二字"
        },
        {
            "title": "观音亭",
            "content": "钱唐西湖三百寺，芳草画桥烟霭中。宝陀大士本无相，一亭聊慰伏蛇功。",
            "comment": ""
        },
        {
            "title": "范蜀公挽诗",
            "content": "荆舒昔未惩，抗疏誓身争。卫鞅虽难屈，桑羊屡请烹。危言知不用，脱屣谢浮荣。岂恋三台近，全无万世清。",
            "comment": ""
        },
        {
            "title": "杨花词三首",
            "content": "全似秋空白云，不应日堕红尘。楼上何人远望，黯然无语销魂。",
            "comment": ""
        },
        {
            "title": "雪",
            "content": "纸窗明晃晃，云日暗暾暾。半夜寒添被，清晨雪拥门。",
            "comment": ""
        },
        {
            "title": "光禄朱卿挽词十首",
            "content": "要路多知己，期公集有庸。行趋青琐闼，荣拜紫泥封。帝室常虚席，侯邦久卧龙。空余遗爱颂，安得镂斯镛。",
            "comment": ""
        },
        {
            "title": "故谏议大夫鲜于公欲作新堂以传世谱名曰卓绝",
            "content": "隐居嗣徽猷，超世得古学。行藏合用舍，闻见守约卓。清风激颓波，精义兴後觉。天子不得臣，鸿飞敻何邈。",
            "comment": "【注释】【原题】：故谏议大夫鲜于公欲作新堂以传世谱名曰卓绝内相先生题其名曰蜀鲜于氏卓绝之堂某以此八字为韵作八诗盖鲜于公顷尝俾某赋之而三子以求其诗故原其古而美其今以颂美之"
        },
        {
            "title": "和李端叔大夫从参寥子游许昌西湖十绝",
            "content": "股大如腰立已忧，不须登阁始三休。道人尊足元无病，莫取形骸向里求。",
            "comment": ""
        },
        {
            "title": "少林寺诗",
            "content": "禅老家风古少林，道场遗迹蔽烟岑。山遮石脚斜阳早，云碍钟声出谷深。只履度关天杳杳，九年面壁海沉沉。欲知苗裔能传法，柏树犹明圣主心。",
            "comment": ""
        },
        {
            "title": "邓城道中怀旧时德麟相拉至江北三县",
            "content": "昔从郡丞游，余寒春未回。玄云蔽冷日，朔风卷黄霾。枯榛拥残雪，疏篱横野梅。季夏方溽暑，後乘复与偕。青秧舞白水，赤日飞红埃。牛马暍俱喘，蜩螗嘒相哀。值此寒暑变，感予羁旅怀。行行江湖去，举棹向天台。老妇脍鲂鲤，丁男涤尊罍。霜橙荐紫蟹，水藕浮琼醅。念公复行县，秋光当独来。予时定相望，持酒上高台。",
            "comment": ""
        },
        {
            "title": "春日即事九首",
            "content": "毛桃犹带蕊，青杏已团枝。老不禁春恼，应知老易欺。",
            "comment": ""
        },
        {
            "title": "过阎氏桥亭",
            "content": "绿芰红蕖照眼新，池塘风软起青苹。远山碧映重林暮，委径香传别洞春。五月独为长道客，沧浪自有濯缨人。谁知雅意在丘壑，惭对箕嵩愧路尘。",
            "comment": ""
        },
        {
            "title": "大雨中游岳寺",
            "content": "忽见微云别峤生，急缘危磴下峥嵘。势倾海岱千岩黑，力卷江湖万叶声。碧瓦依稀人暗喜，急溪湍涨马初惊。老僧宴坐朱门底，应笑狂夫冒险行。",
            "comment": ""
        },
        {
            "title": "啄木鸟",
            "content": "小虫蠹坚木，自意吻颊刚。蟠身宅幽窦，心期千岁藏。尔非虎而翼，何乃巧取将。剥啄绕树腹，卷舌利钩芒。一身祸众命，曾未厌饥吭。流怨入胡琴，美人借余商。鹈鴃相唯和，次第歇芬芳。吾生独何事，有喙三尺长。富岁常苦饥，不能餍糟糠。宁饥忍效汝，岂复思随阳。",
            "comment": ""
        },
        {
            "title": "王子立寄三绝句云常诣夏颐吉卜云宜见君子子",
            "content": "久依凤翼与龙鳞，万里青云可致身。圣主求贤如不及，夜光岂复怒无因。",
            "comment": "【注释】【原题】：王子立寄三绝句云常诣夏颐吉卜云宜见君子子立作诗廌次韵"
        },
        {
            "title": "华严庵",
            "content": "人生奥区中，犹如茧中蚕。欲穷无然心，足力有不堪。终南有五虎，衔牙坐耽耽。乃有忘躯人，临穴已拟探。干将古宝剑。吹毛可挥{左金右函}。亦有躁戾者，执刃求其镡。所得计所伤，胆溃心忧惔。况夫爱见魔，悦如刍豢甘。大士独了然，白月沉珠潭。独造无僮仆，妙理去二三。至哉天下乐，端默坐草庵。",
            "comment": ""
        },
        {
            "title": "送元勋不伐侍亲之官泉南八首",
            "content": "粤藤玉板泽於脂，歙婺隃糜理胜犀。归日锦囊诗几许，七闽当有数千题。",
            "comment": ""
        },
        {
            "title": "宿路北",
            "content": "晚日明青嶂，春风送马蹄。数朝秦岭北，今夜洛阳西。禁水绿波满，芜城碧草齐。客心归更速，解辔恨栖鸡。",
            "comment": ""
        },
        {
            "title": "秋菊",
            "content": "春花富红紫，黄菊与秋宜。风劲幽香怯，露曦寒艳滋。孤标虽独步，呈秀此何迟。欲待群芳歇，专荣占一时。",
            "comment": ""
        },
        {
            "title": "杨花词三首",
            "content": "特地飞来有意，等闲却去无情。若比迩来时态，秪应时态犹轻。",
            "comment": ""
        },
        {
            "title": "同仲宝风雨中过德麟留宿以夜未央为韵分得未",
            "content": "悲风送寒雨，遥夜俄总至。草木虽战秋，渠能保柔脆。杯盘照青灯，哦诗久无寐。安能决云开，坐见参横未。秋徂风雨多，欲作雪霜迓。况乃地气偏，寒暑或相借。温凉久未定，裘葛易无暇。惭愧平原君，客至列盏斝。日为文字饮，短昼继清夜。嗟予寡世偶，痴甚已如霸。有田未归耕，无策敢求射。耽诗近知味，疑从果臝化。敢友天下士，辙环之四方。适愿得所向，偶如钟应霜。交态久未定，市道良可伤。君看江汉水，安流日泱泱。",
            "comment": "【注释】【原题】：同仲宝风雨中过德麟留宿以夜未央为韵分得未字并和二公夜央字韵"
        },
        {
            "title": "续题郭功甫诗卷",
            "content": "诗道今萧索，骚人古困穷。夜寒金殿冷，秋静蜀关空。厩隶縻宛马，坛巫诔守宫。采珠探水府，丝黍慎蛟龙。",
            "comment": ""
        },
        {
            "title": "友人董耘馈长沙猫笋廌以享太史公太史公辄作",
            "content": "节藏泥滓气凌空，荐俎宁知肉味重。未许韦编充简策，已胜丝黍诳蛟龙。短萌任逐霜刀重，美干须烦雪壤封。他日要令高士爱，不应常共宰夫供。",
            "comment": "【注释】【原题】：友人董耘馈长沙猫笋廌以享太史公太史公辄作诗为贶因笋寓意且以为赠耳廌即和之亦以寓自兴之意且述前相知之情焉"
        },
        {
            "title": "送杭州使君苏内相先生某用先生旧诗方丈仙人",
            "content": "世人期公浅，云是真谪仙。愿公老台鼎，白首冠貂蝉。为之乃固有，弗为愈知贤。清风不可挹，高高薄云天。",
            "comment": "【注释】【原题】：送杭州使君苏内相先生某用先生旧诗方丈仙人出渺茫高情犹爱水云乡为韵作古诗十四首"
        },
        {
            "title": "偃柏",
            "content": "名园气虚阔，怪柏独凝偃。高枝翳浮云，翻然志飘远。赤松来何迟，黄鹤去未返。苏武游虏庭，矜傲何蹇蹇。朔风吹寒枝。日暮羊在坂。乃疑高坚材，独得造化本。萧萧古池上，不与凡木混。",
            "comment": ""
        },
        {
            "title": "又过陈叔易隐居相拉同游超化寺诗",
            "content": "文范今亡见嗣卿，颍川应聚异时星。清风特为吾曹至，畏景宁忧日御停。踏雪曾穿东郭履，移文今忤北山灵。烹茶且酌南溪水，第欠金山第二{左氵右霝}。",
            "comment": ""
        },
        {
            "title": "石经殿",
            "content": "漆书寘兰台，笔削犹敢擅。真名镂遗编，定知伯喈篆。未校芸阁书，成此石经殿。",
            "comment": ""
        },
        {
            "title": "二士石榻在中院之北巨石如榻有自然石枕可卧",
            "content": "忆昔登封日，山蹊困六飞。我来犹舍杖，共坐拂云衣。",
            "comment": "【注释】【原题】：二士石榻在中院之北巨石如榻有自然石枕可卧二士和大受韵"
        },
        {
            "title": "钓渚诗",
            "content": "钓渚平过水，笔溪清见底。寒烟晓冥冥，白石明齿齿。目送归鸿飞，游心志鱣鲔。手应心不疑，物我相诺唯。黄雀漫多惊，白鸥来自喜。之子未投竿，我来频洗耳。",
            "comment": ""
        },
        {
            "title": "同德麟仲宝过谢公定酌酒赏菊以悲哉秋之为气",
            "content": "霜风陨高木，零落临艾萧。幽芳枝孤秀，华心慰无聊。堂中老元亮，日赋归去谣。杖屦乐三径，为尔甘折腰。",
            "comment": "【注释】【原题】：同德麟仲宝过谢公定酌酒赏菊以悲哉秋之为气萧瑟八字探韵各赋二诗仍复相次八韵某分得哉萧二字"
        },
        {
            "title": "将至酇城和德麟韵",
            "content": "绿胜章台杨柳街，青罗斗帐净无埃。五株何用诗频说，安得韩公到此来。",
            "comment": ""
        },
        {
            "title": "丙子岁三月十有二日游嵩山宿峻极中院时天气",
            "content": "风回荔萝香，意与尘气别。杳杳云际钟，皎皎松上月。触焉感幽处，蜡屐俟明发。",
            "comment": "【注释】【原题】：丙子岁三月十有二日游嵩山宿峻极中院时天气清朗山月甚明因以阴壑生虚籁月林散清影为韵诗各六句"
        },
        {
            "title": "贺兰先生诗同陈恬叔易和节度使王汉忠韵",
            "content": "狭隘区中世，殷勤招隐篇。应居小有洞，几见大椿年。庵废云埋谷，琴亡声在泉。至言曾悟主，持此合升天。",
            "comment": ""
        },
        {
            "title": "琴台",
            "content": "广陵散成不忍传，渊明援琴葛为弦。乃知此乐潜圣贤，直与天地通其玄。我兄能琴人所先，我非知音知自然。或闻一曲山月前，轻扬如坐春水船。逆随河源上青天，口胶不语生醴泉。鼓舞和气如陶埏，至乐默默坐忘年。",
            "comment": ""
        },
        {
            "title": "故谏议大夫鲜于公欲作新堂以传世谱名曰卓绝",
            "content": "商朝有仁人，为奴耻荣禄。九畴传帝秘，八教清濊俗。苗裔散诸华，庆泽锺左蜀。峥嵘多望人，冠冕称盛族。",
            "comment": "【注释】【原题】：故谏议大夫鲜于公欲作新堂以传世谱名曰卓绝内相先生题其名曰蜀鲜于氏卓绝之堂某以此八字为韵作八诗盖鲜于公顷尝俾某赋之而三子以求其诗故原其古而美其今以颂美之"
        },
        {
            "title": "崔先生所守甚高其为人表里澹泊然其文晔如有",
            "content": "别久相思今见君，近诗盈轴语弥新。雄妍不用近时律，温厚初还上世淳。少与多仇身踽踽，乐天知命志申申。才高所寓皆高趣，气古斯能似古人。句有万锺辞禄意，衣无一点污人尘。中山可鄙魏公子，谷口全如郑子真，珍重遗音清庙瑟，萧条寡和郢中春。谁同杜老知无敌，会有君山谓绝伦。白首定交虽自愧，夜光投我岂无因。欲知慰此无聊赖，万斛愁怀为一伸。",
            "comment": "【注释】【原题】：崔先生所守甚高其为人表里澹泊然其文晔如有自然之美可喜也因还其诗卷题其末"
        },
        {
            "title": "送霍子侔还都",
            "content": "真人造区夏，民瘼傒以苏。戎衣振不格，力举覆地盂。桓桓神武威，自信人未孚。当年群啸聚，剑立犹称孤。天旋地机转，旷谷吹埙竽。瞳瞳东方日，扬光扶桑隅。文明烛无疆，煌煌中天衢。曾孙太平君，稽古追唐虞。求贤用吉士，隐沦来真儒。股肱协帝躬，腹心怀良图。庶事正絜矩，嘉言规典谟。欲将醍醐酪，沾濯疡垢肤。又虑天下事，学古太殊涂。众说折圣经，丹青久将渝。世称渊华者，春秋华实敷。考之笃诚谌，荧熠皆穿窬。况复口耳学，擿埴冥索途。终身不知道，死矣如蟪蛄。无心时雨化，蠲逖狂狷迂。法言立定论，章章如璠瑜。专经务笃实，使士知所趋。欲皆抱道义，如孔丘之徒。士各重良贵，岂若乘风凫。亦有倔强辈，索足行深涂。如经风过耳，不美七尺躯。斯人虽云存，众昧不容诛。振振文风声，得与帝载俱。先生住毗陵，才望振国都。时方尚雕虫，如紫色夺朱。独专性命学，已与众欲殊。穷年志专一，立节如仲舒。几年困礼闱，舆议久已需。锦衾烂絺帷，羁绊縻於菟。满衣京洛尘，马病仆亦痡。前年彤庭下，射策关雕弧。如何扛鼎力，不胜举匹雏。官卑府参军，知府安呜呼。青云有伯乐，俯识千里驹。锋断吹毛羽，气节凌辘轳。究之性天遗，溟海不可{左奭右斗}。遂言黼座前，此材诚楠楰。方今构大厦，不可同朽株。嘉言沃宸衷，顿首帝曰俞。汝其姑试之，育士师东吴。东州士气懦，劲草惟蓬蒌。循循教不倦，启发亲持扶。义方达远迩，来学皆奔驱。瑞凤止美竹，飞翔鸣高梧。贤哉师道尊，丘轲居鲁邾。巍巍数仞墙，深邃不可踰。宗庙百官富，不见空跿跔。三年就傅训，弦诵惟歌歈。或谓我自然，孰知如浦卢。济济榛楛茂，皇州忽云徂。士民惜其去，夹毂争挽軥。老叟遮道留，实篚携浆壶。谓言感恩惠，成我妻与孥。去矣不忍还，望尘犹懽呼。尝闻有美玉，不琢邻碔砆。美质逢利器，欲切惟锟鋘。子时才力薄，治邑民欢娱。季路在大国，止可治转输。古有孟公绰，知宏才有余。优于赵魏老，不可为大夫。皇皇鲁圣人，道困将乘桴。才单敢兼人，道蹇罹罿罦。先生天与才，贯溟包五湖。昔否今已亨，天扉有携揄。行行近清秘，召见延英庐。一言悟明主，钦哉帝云吁。朕方在颍邸，乡誉时已怃。何其数年间，下国犹劬劬。朕意在教育，如芑生新畲。往惟教东邦，朝野多美誉。往矣勤勿怠，洁白相连茹。或然何其嘉，宿愤得以摅。上苟膺宠光，不日升朝裾。待诏金銮殿，著书文石渠。不见颍阴叟，拖绅腰金鱼。河湟少年将，五载登台枢。",
            "comment": ""
        },
        {
            "title": "和郑十三东斋言事二首",
            "content": "春光故故恼人情，新葺茆茨欲醉经。积雨水衣龙颔滑，晚晴山翠佛螺青。月边柳色疏疏见，风外梅花细细听。半夜白云生石枕，润珠蒸湿醉魂醒。",
            "comment": ""
        },
        {
            "title": "习凿齿宅",
            "content": "习侯有世德，冠冕袭鵔鸃。裔孙富六艺，凿齿四海知。苏岭陟家山，高阳浮故池。著书山水间，秀发胸中奇。间从弥天释，善戏间廋辞。尚友虽异代，斯人可夙期。",
            "comment": ""
        },
        {
            "title": "题庙",
            "content": "筑岩傅胥靡，耕野莘老农。倏来坐庙堂，谈笑树奇功。卯金运徂谢，孔明隐隆中。谁言一丘壑，卧此夭娇龙。古来王佐才，中间千载空。之人辅玄德，真有宰相风。惜哉小用之，功烈不复东。向非三顾重，白首田舍翁。",
            "comment": ""
        },
        {
            "title": "同德麟诸公观秋风阁自赋诗台乘月泛江",
            "content": "虚阁凌缥缈，危台俯湠漫。凭槛眺落景，倚柱送归翰。空蒙暝色合，戃怳天宇宽。皎皎明月上，炯炯青林端。寂历四郊静，阴森清夜阑。秉烛下草岸，回船遵柳滩。繁星粲湛彩，白烟隐微澜。夷犹放{左氵右霝}溜，闇澹数烟峦。絺衣凉风发，角巾滋露漙。心适醒亦狂，乐极清更欢。叩舷过龙室，抵掌惊水官。仍思爇犀炬，下欲窥蛟盘。风云袭毛发，冰雪澡肺肝。慨叹念前哲，兴怀成壮观。蹇予弃甽亩，放意远游般。合鞅昔徂岁，维舟今戒寒。佩服良友义，论言畏涂难。兹游兴不浅，冒险夜未安。风波彼何惧，忠信邪能奸。",
            "comment": ""
        },
        {
            "title": "菩萨蛮",
            "content": "城阴犹有松间雪。松间暗淡城头月。月下几枝梅。为谁今夜开。尊前簪素发。自拥繁枝折。疑是在瑶台。宝灯携手来。",
            "comment": ""
        },
        {
            "title": "真君观",
            "content": "嵩山胜地神仙宅，真君独作嵩山伯。昔闻解职扣帝阍，厌此尘寰年已百。天上百年一瞬间，下土衮衮多腥膻。劳神应念日月走，瞑目深哀膏火然。潘公欲代复谁举，仙籍题名今几传。忆昔元丰己未游，僊泉犹作雨深湫。十年新事还堪笑，庙貌今祠灵惠侯。",
            "comment": ""
        },
        {
            "title": "求志书院诗四首陈师道履常之所居也",
            "content": "辰极不改北，沧溟日输东。圣道亦如是，味者自异同。哇郑迷世习，舍鱼当取熊。蓍龟期吾子，此语闻先翁。",
            "comment": ""
        },
        {
            "title": "己卯春许昌湖上酬王实仲弓作",
            "content": "紫荷煝曲塘，青秧舞平畦。晨光泫曦露，众木含华滋。咸惊物外慕，归休及良时。",
            "comment": ""
        },
        {
            "title": "和杨元忠主簿观鱼",
            "content": "轻澜沔满带维舟，新雨群鱼藻际浮。既亦非知梁上乐，敢嗟彼有釜中忧。汉江水浊斑衣獭，楚岸烟深雪色鸥。未作金鳌莫惊惕，月澄清海漫如钩。",
            "comment": ""
        },
        {
            "title": "封禅碑",
            "content": "魏公如管仲，封禅止文皇。侈心晚犹在，厥妇故敢猖。诬彼七十君，哀哉为民殃。",
            "comment": ""
        },
        {
            "title": "上姑丈闾丘通牧少卿",
            "content": "天下一大器，安危系平倾。哲王慎民监，措术如和羹。辛甘或偏长，非可制割烹。五味既可口，君子尝曰平。方今太平君，戒欹如持盈。乞言用龟监，履德均权衡。庶民虽惷愚，一或非所营。视之如己内，涂污千仞坑。是用选贤德，告戒敷至诚。曰虽一人良，万邦咸以贞。尚赖尔庶牧，裨朕来聪明。分符授虎节，专政千里城。朱车轮两轓，画戟门十旌。礼文既光华，远煜如杕英。良图沃朕心，蠲瘼求民情。如意运手足，乃与朕力并。朕所戒假乐，难慎惟守成。愿昭先人功，奠枕临周京。群方政咸乂，惟海隅苍生。鱼盐机巧利，凉德多矜争。版图庶汇徵，雉垒侵荒荆。矧乘荐饥後，鲂鱨尾多頳。古既无罪岁，此独何所令。明明普天下，孰非圣人氓。当求善仁政，如解中山酲。时公罢仙班，入觐中天闳。帝优老成人，锡祉升名卿。吏能素严翼，公望方峥嵘。物赖山愈静，川纳海益竑。齐安汉中治，政迹如韶茎。刚明济清净，锦组辉琼莹。果毅将慎智，佩玦锵璁珩。英英众人师，落落天地晶。是用简上心，佥议如预盟。公辞臣老矣，已与世累轻。东吴富山水，烟霞氛紫清。乐郊适所愿，逍遥挂尘缨。赏延及孙子，荣庆并弟兄。智恬欲相养，为寿期老彭。帝云东州民，思济求令名。窒如相忘鱼，煦沫涔辙泓。瘁如旱麓木，枯槁需春萌。朕意慎许可，当赖王国祯。如翩皆飞鸟，遴集惟鹪鹏。无辞逆朕意，钦哉卿惟行。公承帝眷异，竭节期有亨。郡民幸其来，争以先见荣。实篚携浆壶，马首拜且迎。谓言前掾曹，执礼无私评。远兹三纪历，位重德愈宏。下车始授政，季秋末徂正。囹圄屡空虚，盗止无黥刑。康庄夜达旦，户敞民不惊。柔远戒慢令，荒政先缓征。榛楛已济济，莪蔚将菁菁。熙熙春台乐，苾苾太室牲。尝闻至仁化，政立可去兵。又闻公明心，罚罪能驱鲸。古云州县劳，此语非准程。韩侯功固高，羞比於绛婴。光初必凶终，进锐多反瞠。如彻礼饮酌，强酒奠兕觥。虽云快壮心，泰至多酗醟。孰知安行健，履坦非掀横。圭璋贱珉玼，山川贵刚騂。良弓岂苟饰，利用关以弸。斯为古循吏，业广惟励精。孤生何所罹，自幼忧患萦。遭家屡不造，省始离呱喤。迩复远所恃，羁迹如漂萍。操心但书危，固户赖巧甍。曲蒙惠私重，哀愚斯独惸。字抚得不违，俾就三龙黉。曰余欲玉汝，谁何吝金籯。愚非苟恩者，锐志思迅铿。为修不敢殆，希彼农夫耕。懃懃虑寇至，豫蓄终岁盛。战战与心竞，中林亦丁丁。渊崖视鸟道，履冰越深瀛。刚克素自许，窃亦轻申枨。永言念眷懃，愿以坚白鸣。作诗谓云何，姑以纪颂声。",
            "comment": ""
        },
        {
            "title": "鼎足桧",
            "content": "巨根盘亘几百尺，高干植立参天长。萧萧气清霜月白，云根桂子飘秋香。松陵高士风骨奇，洒然临流傲沧浪。油云委地墨欲滴，霾风拂雨炎天凉。酇留执策信秉钺，军中舞剑语激昂。幽林俯见皆朴樕，反视茂质独苍苍。乐圃先生最珍玩，如神伟象岂等常。梦松盖有三公兆，苍桧鼎峙宁非祥。",
            "comment": ""
        },
        {
            "title": "范蜀公得请再致仕蜀公作谋命某次韵",
            "content": "老恋林泉拒衮衣，高山景行众思齐。久膺重任当先觉，独以清风激众迷。越相家声千载後，商公旧隐白云西。坐令贪懦趋忠厚，寄语狂童勿芥鸡。",
            "comment": ""
        },
        {
            "title": "汝华岩",
            "content": "道人居此岩，诵经岁云久。鬼神夜护持，空岩击刁斗。吁嗟已成尘，藤萝穿石牖。",
            "comment": ""
        },
        {
            "title": "秋风",
            "content": "万籁静中起，扶摇风怒号。半天鸣剑戟，平地卷波涛。鷁退宋都疾，鹏抟溟海高。贺兰吹不尽，何用战蓬蒿。",
            "comment": ""
        },
        {
            "title": "送李德载公辅之宣城王子敏遹之宁陵秦少章之",
            "content": "先生位管辖，四海在陶钧。顾我门墙士，於焉益情亲。睠言给鼎味，旨酒侑芳珍。粲粲春服成，暮春及佳辰。载咏先生道，兴怀感昔人。三子果艺达，从政宜牧民。维舟万里流，喜色照通津。廌也不速肖，农圃老此身。同门各骞翥，索居独离群。诸公廊庙器，行当策高勋。念此今日欢，无忘病且贫。结驷傥肯顾，促车清颍滨。",
            "comment": "【注释】【原题】：送李德载公辅之宣城王子敏遹之宁陵秦少章之仁和"
        },
        {
            "title": "白马寺诗",
            "content": "湠漫汉江皋，迤逦楚山岫。衡门掩半麓，飞甍耸层构。高林敞华榱，双泉逼瑶甃。龟鱼水中坻，牛马饮残溜。我卜关外居，此计春可就。参差菱荇香，猗傩参术秀。行吟池上篇，来倒壶中酎。",
            "comment": ""
        },
        {
            "title": "和李端叔大夫从参寥子游许昌西湖十绝",
            "content": "几处秋千愁日暮，一声鶗鴃唤春归。红稀绿尽寻常事，不用长绳系落晖。",
            "comment": ""
        },
        {
            "title": "宋英宝宣德自杞至邑将复东还见遗途中诗次韵",
            "content": "思君仍岁此相逢，後夜梦魂无复东。白紵泪痕何处恨，故园花信几番风。归来可喜似新燕，惜别预愁如去鸿。老矣奈何春半老，悠悠万事付杯中。",
            "comment": "【注释】【原题】：宋英宝宣德自杞至邑将复东还见遗途中诗次韵和之以见惜别"
        },
        {
            "title": "启母庙",
            "content": "帝武启宗周，玄鸟浚哲商。涂山配神禹，独不嗣娥姜。异时天与贤，嗣子繄匪良。欲肇天与子，是用开厥祥。钧台享群后，有扈诛叛方。谁令讴与讼，帝畀有夏昌。推此方朱均，巍巍真令王。伯阳指株李，阿衡降空桑。龙踞生汉祖，龙漦诞褒娼。石裂何足问，世语多荒唐。若比望夫山，虽怪犹有光。",
            "comment": ""
        },
        {
            "title": "岑使君牧襄阳受代还朝某同赵德麟谢公定潘仲",
            "content": "闾阎无居人，倾城饯贤守。拥车不得前，遮拜奉卮酒。民言荷恩勤，拊育踰父母。公不鄙我邦，端能再来不。",
            "comment": "【注释】【原题】：岑使君牧襄阳受代还朝某同赵德麟谢公定潘仲宝皆饯於八叠驿酒中以西王母所谓山川悠远白云自出相期不老尚能复来各人分四字为韵以送之某分得相期不老"
        },
        {
            "title": "和钱之道游虎丘二首",
            "content": "石头槎牙占官道，松树老怪卉断云。骊龙睡隐潭水黑，雨积粪壤生朝菌。山光缭绕林朴樕，野气空阔云氤氲。归来月落天色莫，水边游女溅红裙。",
            "comment": ""
        },
        {
            "title": "春日即事九首",
            "content": "怒风吹老屋，急雨闹空庭。莫叹林花尽，悬知陇麦青。",
            "comment": ""
        },
        {
            "title": "壁间所挂山水图",
            "content": "老骥无能空在闲，苜蓿既饱思行山。谁知八幅分向背，恍如百里随跻攀。云烟蒙蒙心共远，草树阴阴日将晚。一声幽鸟隔前溪，万古回春来叠巘。凉风彷佛飞清霜，奉身九折思王阳。嗟我胡为不自爱，逐物颠倒轻余光。瓜篱活计知何日，相对无言搔短发。芒鞋竹杖请自在，皎皎吾身真匪石。",
            "comment": ""
        },
        {
            "title": "送杭州使君苏内相先生某用先生旧诗方丈仙人",
            "content": "至人孰可测，跨世富英量。千龄遘治运，万古真遐想。三台接布武，万乘拱函丈。辞荣明光殿，乞身青天上。",
            "comment": "【注释】【原题】：送杭州使君苏内相先生某用先生旧诗方丈仙人出渺茫高情犹爱水云乡为韵作古诗十四首"
        },
        {
            "title": "大木山",
            "content": "十洲三神山，广厚蟠地轴。不知高几寻，沧溟及其麓。游心如太空，视彼何芥粟。君家三木山，包裹一握足。銛锐曰奇锋，坳岩云峻谷。摄心如蚍蜉，观此乃陵陆。高庳作九地，何啻战蛮触。老苏记木山，万里在右蜀。立之置庭除，屹嶪可映屋。小大虽相悬，真赝此其族。因形生强名，等是千岁木。君家襄城野，绕郭山抱绿。巍然复岭外，自有真六六。",
            "comment": ""
        },
        {
            "title": "镜屏诗二首",
            "content": "曲玉回辉莹可观，秋冰壁立动涵澜。每嗟许国酬身晚，忽觉余光照胆寒。映座未容华表客，整簪空慕鵔鸃冠。云车一去桥山晚，宝镇于今下古坛。",
            "comment": ""
        },
        {
            "title": "和人寄寇昌朝韵",
            "content": "久料腾骧空冀北，如何留滞困周南。闻君载酒访狂客，把酒为君当剧谈。上国分携今已久，丹砂未就我怀惭。六蜚驾驭须天马，吾恐骅骝备两骖。",
            "comment": ""
        },
        {
            "title": "从德麟自中卢游灵记事",
            "content": "各执梅枝不执鞭，涉溪穿竹过林烟。景纯梦里经行处，宜到青溪古洞天。",
            "comment": ""
        },
        {
            "title": "嗟美人词",
            "content": "嗟美人兮何人，抚千祀兮增悲。咎司命之匪仁兮，弗庇下民。故啬数於令人兮，俾弗俪乎常期。既闓端之引大，复柅止而絷维。仰天衢而愿骋兮，羌为惠之罔终，嗟美人兮怀思。閟灵修而自珍兮，宁燕婉而倚巾。彼鹈鴃之早鸣兮，欲众芳之陨衰。亮汝怀之匪良兮，喜佳卉之具腓。灵芝遑恤汝以自芳兮，亦三秀而呈姿。候虫呻吟而竞秋兮，熠燿夕飞而流光。蚊角翼而虎噬兮，或负岳而成雷。俄岁运之徂征兮，复尔龄之几何。彼大椿之先秋兮，意松柏之後凋。属岁寒之太甚兮，雪霜窘而烦威。春归来兮阳谷温，条风发兮百卉菲。土泉闭兮崔嵬，独玄黄兮就萎。委长年兮涧滨，匠初顾兮弗辰。感佳时兮嗟美人，蜕遗荣兮上宾天。我吁天兮九阍，如可赎兮百身。",
            "comment": ""
        },
        {
            "title": "钓台",
            "content": "兴王不患无功业，贼乱常忧在岁寒。能缓阿瞒移鼎手，长鋋此日愧渔竿。",
            "comment": ""
        },
        {
            "title": "蔡泽庙",
            "content": "从横事捭阖，揣摩相抵巇。兹为富贵术，咄嗟乃自知。相形直误人，俾无百年期。遂汝齿肥心，庙食饱牲牺。",
            "comment": ""
        },
        {
            "title": "自陕州渡黄河歌",
            "content": "流浪沧浪二十年，三江五湖一钓船。江神海若谙忠信，此身常在蛟龙渊。欲渡黄河滨，小儿语相玩。鲸鲵嗜人正饕餮，忠信难凭彼方悍。我尝夜泛子胥湾，钱塘大浪如银山。崇明海门水如墨，况此相望一苇问。为吾鼓浆为君歌，气凌河伯惊鼋鼍。醉披紫绮傲风波，济川迟暮奈天何。",
            "comment": ""
        },
        {
            "title": "夫人城",
            "content": "庸将昧奇正，乘鄣罕书勋。我登夫人城，想见畚锸勤。攻瑕既遇坚，坐制乌合群。异时古烈妇，鲜以智勇闻。褒称励愚懦，敢讽贤令君。作传续烈女，远绍子政文。壁间画葆羽，俾如娘子军。",
            "comment": ""
        },
        {
            "title": "送杭州使君苏内相先生某用先生旧诗方丈仙人",
            "content": "纷纷竞干禄，汩汩第谋身。先生独任重，忧道仍忧民。精诚贯白日，孤忠横北辰。求之千载上，古亦鲜若人。",
            "comment": "【注释】【原题】：送杭州使君苏内相先生某用先生旧诗方丈仙人出渺茫高情犹爱水云乡为韵作古诗十四首"
        },
        {
            "title": "秋日杂兴",
            "content": "横烟下平林，闲云依袤岭。寓想高鸿背，游目凌倒景。吁嗟老于行，末路未遑骋。晚岁竟如何，三叹心耿耿。",
            "comment": ""
        },
        {
            "title": "丙子岁三月十有二日游嵩山宿峻极中院时天气",
            "content": "日背西岭没，月向东岭生。殷霞未隐彩，皓露已舒明。斗柄坐可挹，政恐河汉倾。",
            "comment": "【注释】【原题】：丙子岁三月十有二日游嵩山宿峻极中院时天气清朗山月甚明因以阴壑生虚籁月林散清影为韵诗各六句"
        },
        {
            "title": "送苏伯达之官西安七首",
            "content": "千里隋堤榆柳风，轻花薄荚正冥蒙。离情解逐仙舟去，欲过三江震泽东。",
            "comment": ""
        },
        {
            "title": "丙子岁三月十有二日游嵩山宿峻极中院时天气",
            "content": "阳崖转窅窕，层林蔽重阴。披榛过舆马，缘云得幽寻。坐觉真境寂，兹焉悟赏心。",
            "comment": "【注释】【原题】：丙子岁三月十有二日游嵩山宿峻极中院时天气清朗山月甚明因以阴壑生虚籁月林散清影为韵诗各六句"
        },
        {
            "title": "鸣琴泉",
            "content": "昔闻流水操，想见流水音。况复山泉声，声自如鸣琴。可笑山中人，强作碧沼深。暗流不复鸣，遗声杳莫寻。近闻石钟山，苏辨正古今。郦元与李渤，地下当噤喑。惜乎不闻此，使我徒登临。道人笑谓余，胡不求琴心。何劳弦上声，况此非徽金。",
            "comment": ""
        },
        {
            "title": "和李端叔大夫从参寥子游许昌西湖十绝",
            "content": "西畴新买数塍田，便扫空囷俟有年。欲坐瓜庵吹豆叶，风翻黄浪麦秋天。",
            "comment": ""
        },
        {
            "title": "秋莺诗",
            "content": "秋日生春意，林间闻晓莺。奈何时序晚，不及候虫鸣。摇落无多感，芳菲会满城。好音宜自默，反舌可无声。",
            "comment": ""
        },
        {
            "title": "送苏伯达之官西安七首",
            "content": "问讯东海秦钓客，尔来闻已霸风骚。缗明饵香我知愧，愧尔一钩连六鳌。",
            "comment": ""
        },
        {
            "title": "虞美人令/虞美人",
            "content": "玉阑干外清江浦。渺渺天涯雨。好风如扇雨如帘。时见岸花汀草、涨痕添。青林枕上关山路。卧想乘鸾处。碧芜千里信悠悠。惟有霎时凉梦、到南州。",
            "comment": "【注释】①清江浦：又名沙河，在今江苏淮阴市北淮河与运河会合处。②渺渺：形容雨大，迷濛一片。③青林：喻梦魂。④乘鸾：秦穆公女弄玉好乐，萧史善萧，穆公为筑凤楼，二人吹箫，凤凰来集，遂乘而仙去。⑤南州：南方。【评解】潇洒中见深情。上片写近水楼台风雨漫天而来的情景。下片写闲卧枕上、游目骋怀时的思想活动。碧芜千里，凉梦霎时，飘逸清新而又回肠荡气，情意绵绵。词中写初夏雨景，颇具特色。【集评】况周颐《蕙风词话》卷二：李方叔《虞美人》过拍云：“好风如扇雨如帘，时见岸花汀草涨痕添。”春夏之交，近水楼台，确有此景。“好风”句绝新，似乎未经人道。歇拍云：“碧芜千里思悠悠，惟有霎时凉梦到南州。”尤极淡远清疏之致。--引自惠淇源《婉约词》此词描写春夏之交的雨景以及由此而生发的怀人情绪。上片写景，既写出了近景，又写出了远景，为下文的抒情作铺垫 。“好风如扇”句比喻新颖，近代词人况周颐《蕙风词话》以为“ 似乎未经人道”。春夏之交，往往有这样的景色。陶渊明诗“春风扇微和”的扇字是动词 ，作虚用；这里的扇是名词，作实用：同样给人以风片柔和的感觉。“雨如帘”的绘景更妙，它不仅曲状了疏疏细细的雨丝 ，像后来杨万里《 小雨》诗“ 千峰故隔一帘珠 ”那样地落想；而且因为人在玉阑干内 ，从内看外，雨丝就真像挂着的珠帘。“岸花汀草涨痕添”，也正是从隔帘看到。“微雨止还作”（苏轼《 端午遍游诸寺得禅字》），是夏雨季节的特征。一番雨到，一番添上新的涨痕，所以说是“时见”。“涨痕添”从“岸花汀草”方面着眼，便显示了一种幽美的词境 。作者与景，精工描绘，细致入微，引人入胜。下片承上片的景物描写抒情见到天涯的雨，很自然地会联想到离别的人 ，一种怀人的孤寂感 ，不免要涌上心头，于是窈想就进入了枕上关山之路。（“青林 ”句是化用杜甫《梦李白》诗：“魂来枫林青，魂返关塞黑。”）乘鸾处，即游仙处，亦即喻冶游处。乘鸾的旧踪何在 ？只有模糊的梦影可以回忆 。碧芜千里的天涯 ，怎能不引起“ 王孙游兮不归”的悠悠之思呢！可是温馨的会面 ，在梦里也不可能经常遇到。 “ 惟有霎时凉梦到南州 ”，这么一结 ，进一层透示这仅有的一霎欢娱应该珍视，给人的回味是悠然不尽的。此词一反寻常怀人念运词的凄恻，极淡远清疏之致地表情达意，为这类题材词作境界的开拓作出了贡献。"
        },
        {
            "title": "送杭州使君苏内相先生某用先生旧诗方丈仙人",
            "content": "四海李元礼，龙门多俊良。英英郭有道，一揖遂生光。画鷁凌云波，仙舟水云乡。此心徒皦皦，千里共苍苍。",
            "comment": "【注释】【原题】：送杭州使君苏内相先生某用先生旧诗方丈仙人出渺茫高情犹爱水云乡为韵作古诗十四首"
        },
        {
            "title": "饮襄阳沈氏家醉题侍儿小莹裙带",
            "content": "旋剪香罗列地垂，娇红嫩绿写珠玑。花前欲作重重结，系定春光不放归。",
            "comment": ""
        },
        {
            "title": "月岩斋诗",
            "content": "南山之北，北山之南。环冈绕岭，紫翠相参。奔腾蹲蹴，万里{左马右军}骖。丘衍沃若，灵秀所涵。平峦蔽亏，饯日西崦。月生大东，错落夕岚。凝辉万壑，澄若渊潭。有窭人室，架楹维三。其名实佳，佳哉月岩。窭人者何，赞皇之黔。伊谁名之，宗伯子瞻。嗟嗟窭人，天民之淹。昔也方将，愚妄所渐。喜功好名，虎穴屡探。轮殷緌堕，却战犹酣。老不及人，绵力弗堪。饮冰食蘖，处约已甘。天匪靳予，事有莫兼。俾予有知，锡福则廉。余龄数奇，展也不占。异时著书，虽俟桓谭。心劳用寡，远愧周聃。今师农圃，穮蔉崇芟。年登岁乐，糠稗求餍。褐宽縕敝，怀此不贪。门子之责，责我丁男。我居区中，如茧之蚕。身外余地，乌用沉潜。逝将扫迹，於焉养恬。披风朔景，玩目嵌巉。彼无献嘲，居之不惭。",
            "comment": ""
        },
        {
            "title": "送苏伯达之官西安七首",
            "content": "湖山主人玉堂客，尔来华发故应多。安石虽云江海士，元元苍生将奈何。",
            "comment": ""
        },
        {
            "title": "雨中游法王寺诗",
            "content": "雨脚如麻未肯收，雨中还作法王游。云埋辇路烟初合，水溅松岩雪乱流。心畏险途常恐失，寒侵病骨已知秋。群峰耸峭犹无畏，为语山僧不用留。",
            "comment": ""
        },
        {
            "title": "太华",
            "content": "太华复何如，名山控西极。忽从天地分，屹立三万尺。天维西北倾，扶持藉为壁。风雷出毫末，日月转两腋。秦川散余秀，长空借残碧。支离别周甸，指掌观禹绩。因知方岳重，奚睹介丘忆。苍旻仰犹高，厚载真有力。",
            "comment": ""
        },
        {
            "title": "题王摩诘曲江春游图",
            "content": "咸雍山河互王霸，泾渭为隍城堑华。曲江台沼备豫游，秪与画师供入画。长安城西山万重，昆明烟浪绕新宫。新蒲细柳春风里，万户千门佳气中。我生不及开元时，犹喜此图今见之。苍莽烟绡横短幅，眼中终南倒溪渌。倾城士女巷无人，三月三时曲江曲。老稚妍媸贱或贵，来者携壶归者醉。笔端造化有能事，各肖人人乐游意。如今此地空尘迹，石鲸纵在如铜狄。宜春五柞更萧条，无复榛中得遗甓。我愿吾王明六符，不蹈汉唐耳目娱。池御假民任畋渔，无令画师为画图。",
            "comment": ""
        },
        {
            "title": "自山中归至登封遂讽高宰令取峻极中院厨前石",
            "content": "吴砧已碎乐生论，京江昔沈瘗鹤铭。半裁紫阳立砆石，考击化度求金籯。乃知金石有厄会，名碑旧叠长安城。顷年醴泉有贤令，政誉蔼蔼多流馨。为怜文星足人杰，昔皆祔葬陪昭陵。坏垣粪壤得颜碣，榛丘棘坂求魏徵。史讹遂正冲远字，石阙再树六骏形。板图列籍示过客，龟趺螭首罗齐廷。後来谬令类俗子，辄去其籍人皆惩。昔到般舟访遗迹，季海寺记今雕零。晓闻晨钟呼僧粥，石声嘹亮穿云清。往观乃是唐短碣，大穷索缚乘前楹。字形峥嵘笔萧散，远过名殿诸题经。劝僧拂拭置高壁，安知野僧不我听。十年再游尚如昔，击拊刻划将俱平。急归入城讽县令，立使舁至无久停，此碑复立非我力，奇物久废天须兴。",
            "comment": "【注释】【原题】：自山中归至登封遂讽高宰令取峻极中院厨前石钟板盖唐人寺记字甚奇丽也"
        },
        {
            "title": "秋晓",
            "content": "秋色已飘零，凄凄晓更清。芜城宿残霭，云日递微明。瓦冷寒霜色，庭空槁叶声。悲欢更盈耳，箫鼓和铙钲。",
            "comment": ""
        },
        {
            "title": "春日即事九首",
            "content": "化国有余暇，丰年多醉人。典衣谋一饮，对酒却惭春。",
            "comment": ""
        },
        {
            "title": "范蜀公挽诗",
            "content": "仁人宜有勇，无欲故能刚。凛凛回天力，危危极谏章。一言扶日御，万古正乾纲。首犯龙鳞意，渊衷亮未忘。",
            "comment": ""
        },
        {
            "title": "商高宗陵庙诗",
            "content": "筑岩胥靡继甘盘，此道寥寥不复存。古庙秋风尘黯黯，故陵烟树月昏昏。君臣难遇真千载，岸谷谁知旧九原。魏尚端能似颇牧，独无新梦到天阍。",
            "comment": ""
        },
        {
            "title": "春日即事九首",
            "content": "逃闲闭关坐，忽有卖花声。老大自多感，依然京洛情。",
            "comment": ""
        },
        {
            "title": "赵令畤德麟作襄阳从事丁丑季冬出行南山三邑",
            "content": "邹湛葛疆往过此，幕中佐曹畏简书。习池岘首自今古，故寺悲喜成空虚。越王之孙府从事，恶人亦作俗吏呼。日从云间二三子，醉吟啸傲相携扶。王孙才高倦羁束，湿纸讵可包於菟。兴来鼓棹碧江去，把酒赋诗聊与娱。野人相逄荷倾盖，坐上作客惭食鱼。红尘化衣对玉树，白发茁须如霜芜。饱闻襄阳好风土，喜见山水相盘纡。久怜消髀厌羇旅，便欲卜隐如林逋。著书虽可自覆酱，志怪犹为鬼董狐。兹游起我丘壑兴，岂复自为形迹拘。山中一廛可托足，裘葛略具便有余。结茆耒耜老岩谷，岂学少室随驾卢。老妻汲涧芼葵蕨，丁男负刍仍扫除。诸公富贵或肯顾，结驷野服来吾居。",
            "comment": "【注释】【原题】：赵令畤德麟作襄阳从事丁丑季冬出行南山三邑某同谢公定曾仲成潘仲宝携酒自大悲寺登舟过岘山宿鹿门明日复自岘首目送缘绝壁而往上船山下相与酌酒而去德麟赋诗次韵和之"
        },
        {
            "title": "雪晴",
            "content": "山凝秀色螺成髻，溪走寒光珠在盘。更欲呈姿作清巧，暂妆梅柳雪中看。",
            "comment": ""
        },
        {
            "title": "青泥雪中和德麟韵",
            "content": "君笑吾痴绝，吾知自不痴。远游陪胜士，归橐有新诗。笑觉山途近，寒因酒力迟。相从畏嘲谑，别後复怀思。",
            "comment": ""
        },
        {
            "title": "道中即事呈岑使君吏部次和德麟韵三首",
            "content": "白叟黄童话使君，买牛买犊谕邦人。今年菽粟仓箱满，仁政常为七县春。",
            "comment": ""
        },
        {
            "title": "社日书怀",
            "content": "社公沐发望年丰，岂谓雨余仍苦风。未报田间禾颖秀，但惊堂上燕巢空。里人分胙祈微福，稚子爬沟拟乞聪。老病不知秋过半，谩刍新酿要治聋。",
            "comment": ""
        },
        {
            "title": "德麟以书相招云已与潘仲宝在中庐可自酇来同",
            "content": "冰溪雪岭赴诗盟，我媿难先二子鸣。莫惮登临助余勇，欲令万战遇奇兵。",
            "comment": "【注释】【原题】：德麟以书相招云已与潘仲宝在中庐可自酇来同游灵溪石门双池等胜处某作六诗率张会川作"
        },
        {
            "title": "见山冈诗",
            "content": "高冈胜虚阁，晚景澄寥廓。遥潢浸广野，危峰柱碧落。云过半山阴，蝉声夕阳薄。勤勤学飞仙，海上寻黄鹤。",
            "comment": ""
        },
        {
            "title": "薙草",
            "content": "宿草竞春力，阶除日青青。何心愿滋茂，薙去辄复生。一气养万类。兰药尽勾萌。何当纫余佩，采采撷芳英。",
            "comment": ""
        },
        {
            "title": "从德麟自中卢游灵记事",
            "content": "青溪翠壁泻琮琤，洞府犹传鬼谷名。幸有六经堪送老，不思唇舌慕从横。",
            "comment": ""
        },
        {
            "title": "镜屏诗二首",
            "content": "凝澄不动水渊盘，风拂泉生或细澜。月影透帘朝日薄，龙辉绕匣夜光寒。玄冥借魄知神物，男子无闻已弱冠。照我精诚至麟阁，缓随弓剑上仙坛。",
            "comment": ""
        },
        {
            "title": "东湖诗",
            "content": "翠荇弄水时出没，紫蓴浸滑涎蜿蜒。川光遥接行潦前，野气空阔浮寒烟。常思郢客解刺舡，岂解乘槎上青天。又思吾儿能测渊，岂能夺得骊颔蠙。上升却回复入海，只恐澄海为桑田。",
            "comment": ""
        },
        {
            "title": "千龄桧",
            "content": "冈头老桧不记年，古父约以千龄传。高枝凌兢倚北斗，低枝犹藏万岁烟。蟠根直与地争固，不许蚓穴通黄泉。阴森古怪神物附，雨晦每见蛟龙骞。贤哉乐天真逸者，手植苍桧今宛然。元和元丰五十纪，婆娑下委才及肩。信此千龄尚虚云，几见海变丘陵迁。乃知不为斤斧夭，不在涧底与山巅。",
            "comment": ""
        },
        {
            "title": "晓至长湖戏赠德麟",
            "content": "桐实离离楸带长，玉鞭骄马度垂杨。黄茆野店人争看，篱上红眉粉额妆。",
            "comment": ""
        },
        {
            "title": "西丘",
            "content": "西丘对秋风，萧飒如原隰。木落景扶疏，碧环天壁立。余霞拂暮散，夕鸟寒更急。独有松上鹤，不为鹦鹉粒。",
            "comment": ""
        },
        {
            "title": "秋日杂兴",
            "content": "秬黍亘广隰，整整万戈矛。旌旄乱风叶，森森疑战秋。如闻高奴塞，将军用世侯。胜筭应在目，愿解西顾忧。",
            "comment": ""
        },
        {
            "title": "送杭州使君苏内相先生某用先生旧诗方丈仙人",
            "content": "吴越控岛夷，东南一都会。淫风旧倡靡，懦俗无慷慨。除弊在躬行，报政可立待。类非俗吏能，千龄树遗爱。",
            "comment": "【注释】【原题】：送杭州使君苏内相先生某用先生旧诗方丈仙人出渺茫高情犹爱水云乡为韵作古诗十四首"
        },
        {
            "title": "啸台",
            "content": "言登阮公台，兴来聊独游。因为尔时啸，景物故清幽。奄冉古今意，凄瑟天地秋。阿戎迷簿领，况复五君俦。北眺度遐想，遗音浩难收。登临感陈迹，云散惜风流。轫车此裴回，何以慰百忧。",
            "comment": ""
        },
        {
            "title": "送元圣庾县丞之官泉南",
            "content": "漫郎老猗玗，紫芝于蒍于。二元皆国器，位卑德有余。嗟公有祖德，官况复不如。平生志引大，英爽凌太虚。胸中有武库，罗列千卷书。攘臂班马间，岂但突黄初。谓宜在妙龄，持橐承明庐。何为沉下僚，蹭蹬青云途。三谓南遭选，雪霜稍侵须。又佩墨绶去，不得黄纸除。怜公批敕手，乃判税与租。阅世悟休戚，胜负如枭卢。达人自通脱，於何较锱铢。平治不平气，俛仰自走趋。刚忍素所遇，时乃烈丈夫。南安极南粤，控带荆与吴。南涯即沧海，北渡竟重湖。回首望嵩颍，邈焉天一隅。南州例卑湿，海错富虫鱼。作客万里外，善保千金躯。加餐慎兴寝，三年赋归欤。故园有老伴，林下要为娱。",
            "comment": ""
        },
        {
            "title": "赵玿赴成都府广都县尉以送君南浦伤如之何为",
            "content": "山河接巴徼，关塞断秦云。谁为万里侯，节制锦江濆。强项毋狥指，曲钩难致君。勿因朝廷远，俯首俗吏群。",
            "comment": "【注释】【原题】：赵玿赴成都府广都县尉以送君南浦伤如之何为韵送之作八首"
        },
        {
            "title": "又九月十四日登秋风阁以余霞散成绮澄江静如",
            "content": "缪蹈江海迹，吾生靡怀居。役车窘阴雨，蒸腐败衣袽。晨昏雷声中，我怀何时舒。秋阳出顽云，杲杲照我裾。言登秋风阁，乘兴安可徐。猗纡下铜鞮，缥缈凌紫虚。锦叶眩林表，金包垂霜余。栖苴寄榛莽，潦痕在菰蒲。我游获所适，况乃弗为鱼。放意宇宙间，所至皆吾庐。",
            "comment": "【注释】【原题】：又九月十四日登秋风阁以余霞散成绮澄江静如练为韵分得余静二字"
        },
        {
            "title": "宿峻极中院",
            "content": "晨游开母祠，暮抵紫虚谷。千峰挂夕阳，犹指中寺宿。山空无人声，暝色满草木。乱石碍饥马，荒榛走惊鹿。深林怪禽号，绝壑山鬼哭。照涂藉流萤，呻吟愧僮仆。乙夜扣禅扉，孤灯耿幽绿。犹疑梦寐中，对榻眠空屋。",
            "comment": ""
        },
        {
            "title": "舍身崖",
            "content": "蛾眉备百姓，怨女填六宫。捐躯委崖谷，陨生因尔容。匹妇多白发，妇怨实无终。",
            "comment": ""
        },
        {
            "title": "送元勋不伐侍亲之官泉南八首",
            "content": "瓯闽接壤气多同，只恐泉南有飓风。撅虹见时定翻海，御寒裘褐要重重。",
            "comment": ""
        },
        {
            "title": "春日即事九首",
            "content": "但喜朝朝醉，那知夜夜风。老人贪睡美，春梦五更中。",
            "comment": ""
        },
        {
            "title": "德麟以书相招云已与潘仲宝在中庐可自酇来同",
            "content": "灵溪閟洞鏁华胥，地脉旁通分野殊。莫惮登临探奇险，恐君他日亦藏书。",
            "comment": "【注释】【原题】：德麟以书相招云已与潘仲宝在中庐可自酇来同游灵溪石门双池等胜处某作六诗率张会川作"
        },
        {
            "title": "送元勋不伐侍亲之官泉南八首",
            "content": "解知身世两鸿毛，肯羡一钩连六鳌。有口惟宜醉醇酒，时时痛饮读离骚。",
            "comment": ""
        },
        {
            "title": "答周行己相赠行己端慎太学诸生忌之",
            "content": "佳人寓云端，饵霞服灵烟。举手谢时人，信尔非我缘。谁令山中瓢，酌此闤闠泉。舍尔芝兰芗，一染渐余膻。铅黄强为容，孰竟谓子妍。眷焉反初素，此道自古然。",
            "comment": ""
        },
        {
            "title": "德麟以书相招云已与潘仲宝在中庐可自酇来同",
            "content": "千仞云崖耸石门，古传此地圣凡分。我曹自愧群峰诮，未必山灵解勒文。",
            "comment": "【注释】【原题】：德麟以书相招云已与潘仲宝在中庐可自酇来同游灵溪石门双池等胜处某作六诗率张会川作"
        },
        {
            "title": "和次仲砚诗",
            "content": "闻道端溪好，疑应为土风。彼人非博识，此语未为公。野客虽云美，才华恐未同。濡毫滋墨外，文涣亦徒空。",
            "comment": ""
        },
        {
            "title": "求茶戏丘公美",
            "content": "公美方自灵隐来，面上灰土衣尘埃。自言夜借僧榻眠，白日买酒不惜钱。半月等得头水茶，欲求善价先还家。君不见边孝先，瞌睡昼多眠，点茶追清兴，诚与真性便，闻君结交素奇伟，朋友须求无逆意。苟惠上品一斤来，庶全见利而思义",
            "comment": ""
        },
        {
            "title": "骊山歌",
            "content": "君门如天深九重，君王如帝坐法宫。人生难处是安稳，何为来此骊山中。复道连云接金阙，楼观隐隐横翠红。林深谷暗迷八骏，朝东暮西劳六龙。六龙西幸峨眉栈，悲风便入华清院。霓裳萧散羽衣空，麋鹿来游墟市变。我上朝元春半老，满地落花人不扫。羯鼓楼高挂夕阳，长生殿古生青草。可怜吴楚两醯鸡，筑台未就已堪悲。长杨五柞汉幸免，江都楼成隋自迷。由来流连多丧德，宴安鸩毒因奢惑。三风十愆古所戒，不必骊山可亡国。",
            "comment": ""
        },
        {
            "title": "施柏花",
            "content": "佳花香蔼蔼，老柏意萧萧。如何苍翠质，许附繁柔条。仙人踏锦障，衬步武夷桥。愿托岁寒心，凌虚上烟霄。",
            "comment": ""
        },
        {
            "title": "秋扇和之道",
            "content": "过时悲既往，适用复相先。世事蓂生陨，人情月晦圆。寒凉非尔适，衰歇岂余捐。岁事待秋敛，农夫期有年。",
            "comment": ""
        },
        {
            "title": "光禄朱卿挽词十首",
            "content": "省寺官联贵，曾升社稷臣。双瞻观日月，接迹望星辰。锡爵虽开国，封侯未富民。天扉如可到，直拟问通津。",
            "comment": ""
        },
        {
            "title": "送杭州使君苏内相先生某用先生旧诗方丈仙人",
            "content": "造物虽茫茫，至人自嚣嚣。虽稽具瞻意，欲全千仞高。富贵一敝屣，功名两鸿毛。独知退为乐，可怜夸者劳。",
            "comment": "【注释】【原题】：送杭州使君苏内相先生某用先生旧诗方丈仙人出渺茫高情犹爱水云乡为韵作古诗十四首"
        },
        {
            "title": "丙子岁三月十有二日游嵩山宿峻极中院时天气",
            "content": "平时峥嵘想，局蹐在城郭。言登诸峰胜，幽情散寥廓。焉能乘海桴，终期老丘壑。",
            "comment": "【注释】【原题】：丙子岁三月十有二日游嵩山宿峻极中院时天气清朗山月甚明因以阴壑生虚籁月林散清影为韵诗各六句"
        },
        {
            "title": "同德麟仲宝过谢公定酌酒赏菊以悲哉秋之为气",
            "content": "白发谙冷暖，苍皮贮阳秋。中年已如此，一饱更何求。把菊悼飞叶，微行遵远流。此非柴桑里，乃有渊明俦。",
            "comment": "【注释】【原题】：同德麟仲宝过谢公定酌酒赏菊以悲哉秋之为气萧瑟八字探韵各赋二诗仍复相次八韵某分得哉萧二字"
        },
        {
            "title": "临溪桧",
            "content": "青青弱草阴，犹能荫寒鱼。况乃葱蒨色，百尺映扶疏。月烟含清旷，水气相吹嘘。忽思大明宫，垂杨拂丹渠。岂无苍翠色，飘颻映茅庐。日暮生幽寒，寂寞意何如。",
            "comment": ""
        },
        {
            "title": "钓台",
            "content": "山东太白谪仙人，笔卷天河气拂云。百代公卿嘲哂遍，清溪石上想严君。",
            "comment": ""
        },
        {
            "title": "再上闾丘通牧少卿",
            "content": "东邦滨海帝忧劳，慎迪名卿礼意褒。板简拜旌前宪掾，云骈骖驭旧仙曹。庭柯露下回春色，夜浦珠还息海涛。阴惠日隆天眷异，蓬莱东去近金鳌。",
            "comment": ""
        },
        {
            "title": "诸葛菜",
            "content": "武侯战地记他年，战後犹当似率然。会向渭原惊仲达，尚应江碛感桓玄。背山左泽甘如彼，傍砌绕篱今可怜。莫问兴亡进羹茹，书生赢取腹便便。",
            "comment": ""
        },
        {
            "title": "送元勋不伐侍亲之官泉南八首",
            "content": "梅雨晴时荔子丹，绛囊青幄共檀栾。按图读谱尝珍品，大胜关西苜蓿盘。",
            "comment": ""
        },
        {
            "title": "和钱之道游虎丘二首",
            "content": "轻云细雨放花时，才过清明已夹衣。拚得酒时教尽醉，可题诗处莫空归。丁宁莺语机关巧，轻薄杨花气力微。阊阖晚来行客尽，稚乌相趁入城飞。",
            "comment": ""
        },
        {
            "title": "杜元凯庙",
            "content": "书生昧筹算，罕立横草功。征南日耽经，帷幄明指踪。胸中有武库，矧与竖儒同。贤哉秉节度，不制蜀阿童。沈碑虽好名，要是真英雄。寥寥万山路，爽气摇松风。",
            "comment": ""
        },
        {
            "title": "文选楼",
            "content": "申辕应楚聘，邹枚适梁苑。藩侯喜宾客，贤贤易鹰犬。黄绮游汉堥，羽翼矰缴远。秦府十八公，攀附名益显。昭明众才子，文囿俾搜选。高斋切浮云，雉堞俯晴巘。尚应媿河间，笔削非大典。",
            "comment": ""
        },
        {
            "title": "王子立寄三绝句云常诣夏颐吉卜云宜见君子子",
            "content": "富贵自知当自信，耆鲐福并固修长。阴阳可测非天理，男子人知亦易量。",
            "comment": "【注释】【原题】：王子立寄三绝句云常诣夏颐吉卜云宜见君子子立作诗廌次韵"
        },
        {
            "title": "分题得古香炉",
            "content": "质为浮休弃，形惟好古宜。埏陶异甓砾，香火近神只。冷暖非恒德，兴衰彼一时。舍兹何所适，尔意勿迟迟。",
            "comment": ""
        },
        {
            "title": "次韵答张誾张阁见寄",
            "content": "我思佳人在何许，太行之阳济川上。结茆赋诗临清流，我情摇摇日西向。盘谷秋来阴复晴，谷口与谁来耦耕。卖刀买犊便能尔，功名付之勃与平。嗟余追逐老闾里，吟诗作赋不直水。韦编铅椠幸忘忧，甘与牛衣同卧起。相从当及壮年时，莫年多感定多悲。此身安归送归客，岂堪登临行路岐。万事纷纷战蛮触，不须白眼憎时俗。但愿如公无荣亦无辱，临流赋诗老亦足。",
            "comment": ""
        },
        {
            "title": "以古画观音易眉子石砚歌",
            "content": "畴昔翰林苏谪仙，溪藤写赠眉石篇。欲寻此砚副此什，婺源烟水空茫然。君家宝砚多奇古，一一玄圭与苍璧。此砚初来众砚疑，厕居末品真可惜。宝林大士千亿身，吾家古画妙入神。欲持吾画易君砚，庶几速证西来因。我持君砚复何为，嵩山之阳颍水湄。茹藜咀藿坐蓬荜，漱流枕石书新诗。万事推迁皆传舍，世间孰是常存者，画砚伊余聊税驾",
            "comment": ""
        },
        {
            "title": "光禄朱卿挽词十首",
            "content": "蚤悟多金累，惟修俭与仁。考终虽罔愧，直道未容伸。地想流谦德，天惟赉善人。昭昭锡繁祉，余庆在振振。",
            "comment": ""
        },
        {
            "title": "刘表庙",
            "content": "入自东郭门，言拜景升墓。墓树半枯槎，冥冥立晨雾。鼎国昔未分，萧墙梗天步。呼苍复何用，龙卧独不顾。纡余檀溪水，黯惨蔡州路。登楼欲遣忧，君看仲宣赋。",
            "comment": ""
        },
        {
            "title": "和李端叔大夫从参寥子游许昌西湖十绝",
            "content": "痴儿插地栽杨柳，杨柳无根插便生。我亦无根常作客，四年漂泊大梁城。",
            "comment": ""
        },
        {
            "title": "经史阁",
            "content": "隐君扁舟离五湖，初闻邑子惊陶朱。多金不用五{左牛右孛}术，高阁惟藏万卷书。牙签玉轴比四库，缥帙锦囊过五车。河间阙遗应复购，汲冢蠹简嗟无余。碧山学士解传业，黄卷古人相与居。谢庭芝兰信灵秀，窦家椿桂皆芬敷。朱栏翠瓦照空碧，秋山晚林共扶疏。寒溪送月出幽谷，白云因风生坐隅。道山三馆限清禁，山中此乐彼所无。异时联华陟严近，白虎东观文石渠。愿待善本校中秘，毋令後儒争鲁鱼。",
            "comment": ""
        },
        {
            "title": "夜坐",
            "content": "东郭新雨余，日入凉气佳。长风吹天维，坐见参斗斜。默默群动息，寒螿先秋哗。清谈互绝倒，岂复忧过差。",
            "comment": ""
        },
        {
            "title": "失题",
            "content": "吟袖衡云满笔端，马蹄霜迹破朝寒。据鞍何必须横槊，自有新诗似建安。",
            "comment": ""
        },
        {
            "title": "故谏议大夫鲜于公欲作新堂以传世谱名曰卓绝",
            "content": "诸孤皆妙禀，况乃承义方。世济商人美，各是万夫望。拳拳奉先志，诛茆建崇堂。岂徒轮奂美，卓绝当未央。",
            "comment": "【注释】【原题】：故谏议大夫鲜于公欲作新堂以传世谱名曰卓绝内相先生题其名曰蜀鲜于氏卓绝之堂某以此八字为韵作八诗盖鲜于公顷尝俾某赋之而三子以求其诗故原其古而美其今以颂美之"
        },
        {
            "title": "静斋诗题盛君明之室也",
            "content": "人生乃动物，万事皆动端。阴阳造化汝，赋汝以五官。五官各治职，愈治当愈残。非苦动所扰，乌知静为安。非恶动所戕，未贵静为完。百年夜分半，梦想仍妄瞒。动多静常少，竟为动所干。回光一自照，万事无悲欢。居士何早达，动境能反观。宁为玉在璞，不为珠在盘。虚室生朝白，青璅凝暮寒。聊持动时想，摄入静中看。",
            "comment": ""
        },
        {
            "title": "二士避雨岩",
            "content": "遇险思共济，胡粤无异心。而我与夫子，义烈真断金。阴崖避飞雨，群龙方恕吟。岩中歌式微，相和相知音。",
            "comment": ""
        },
        {
            "title": "岑使君牧襄阳受代还朝某同赵德麟谢公定潘仲",
            "content": "使臣抚南夏，万夫久以望。道粹韵宇胜，德满声誉香。炳然龙虎文，瑑此金玉相。笑谈府中居，无为民自康。",
            "comment": "【注释】【原题】：岑使君牧襄阳受代还朝某同赵德麟谢公定潘仲宝皆饯於八叠驿酒中以西王母所谓山川悠远白云自出相期不老尚能复来各人分四字为韵以送之某分得相期不老"
        },
        {
            "title": "伍子胥庙",
            "content": "烈士可庙食，么麽可悲夫。誓心报荆郢，忍耻适江吴。功成期牖下，旋闻赐属镂。楚邦乃怨耦，宿愤向已摅。涛江厌波神，魂魄游故都。存亡两陈迹，无用愧包胥。",
            "comment": ""
        },
        {
            "title": "兴安道中雪晴见群山偶成",
            "content": "关山千里涌银涛，晚日烘云欲动摇。滕六自知迁客近，前驱一洗瘴烟消。",
            "comment": ""
        },
        {
            "title": "题唐洲东寺访友人不值诗",
            "content": "三年酒泊老荆州，重过淮安旧驿楼。地上谪仙天上去，故来萧寺想风流。",
            "comment": ""
        },
        {
            "title": "清平乐",
            "content": "落梅呜咽。暗淡城头月。吹满江山惊梦蝶。唤起画楼伤别。帘风轻触银钩。梧桐玉露新秋。底事琐窗深夜，素娥常伴人愁。",
            "comment": ""
        },
        {
            "title": "谒中岳祠",
            "content": "岳镇中天司下土，名山宫殿锁云扃。固知正直作威福，岂徇往来惟醉醒。封禅今无秦汉侈，降生谁是甫申灵。何当弭节朝双阙，一曲钧天梦帝庭。",
            "comment": ""
        },
        {
            "title": "阮步兵庙",
            "content": "千龄一丘垅，谁复记主名。苾芬百世祠，贤哉阮步兵。庙旁故墟里，竹林蔽郊垧。裔孙仍南北，胡能师九原。",
            "comment": ""
        },
        {
            "title": "范蜀公挽诗",
            "content": "八十虽云寿，石嗟未及期。方之昔卫武，犹不至期颐。幸处仁人里，叨膺国士知。空余恋轩想，况复九原悲。",
            "comment": ""
        },
        {
            "title": "谷隐饮中以采菱渡头风起策杖村西日斜为韵探",
            "content": "东西南北人，志向各有在。一言契所适，纠缠胡可解。英英坐上客，声闻著寰海。婆娑诸侯邦，未去亮天縡。顾余寸有长，葑菲误见采。山空佛宫冷，秉烛集飞盖。笑歌触松风，出谷作天籁。後夜风雨时，惟应鬼神会。",
            "comment": "【注释】【原题】：谷隐饮中以采菱渡头风起策杖村西日斜为韵探得采头二字"
        },
        {
            "title": "赵玿赴成都府广都县尉以送君南浦伤如之何为",
            "content": "倾城爱劲竹，古士惟徽之。而我独爱君，不见即相思。今矧万里游，动为三岁期。索居念金兰，惘然伤别离。",
            "comment": "【注释】【原题】：赵玿赴成都府广都县尉以送君南浦伤如之何为韵送之作八首"
        },
        {
            "title": "习家池诗",
            "content": "言登岘椒亭，南望高阳池。习君汉彻侯，种鱼千石陂。川光涵翠阜，倒影媚清漪。伊昔典午世，山公已游嬉。子孙安在哉，独乐宁可期。萧萧宰上木，长风荡余悲。",
            "comment": ""
        },
        {
            "title": "和二兄书事三首",
            "content": "年少看书耻未多，壮心今岁沛中歌。带江黄帜有蹻跖，举国白头无绛何。为我忠谋能有几，匪人阿比敢言他。手攀荆葛藤萝近，敢把新凉取次过。",
            "comment": ""
        },
        {
            "title": "和李端叔大夫从参寥子游许昌西湖十绝",
            "content": "池南池北乱蛙声，不问官私处处鸣。昨夜一犁新雨足，无烦科斗更滋生。",
            "comment": ""
        },
        {
            "title": "题峻极下院列岫亭诗",
            "content": "早讶年年狂士来，每来亭上独徘徊。山应又喜添知己，去後山容似死灰。",
            "comment": ""
        },
        {
            "title": "范蜀公挽诗",
            "content": "众乐西南圃，从公数共游。清无马融帐，荣预李膺舟。河汉德星陨，山川英气收。孤生筑场意，索寞向新丘。",
            "comment": ""
        },
        {
            "title": "宝干山茶",
            "content": "山茶乃凡木，宝干始为奇。婉雅瑞荷花，扶疏连理枝。倾心相尔汝，和气生怡怡。清阴亦可爱，恶木正离披。",
            "comment": ""
        },
        {
            "title": "光禄朱卿挽词十首",
            "content": "沧海梦悠悠，关河壮气收。魂归伤委蜕，壑迥失虚舟。月暗菰蒲夜，山空木叶秋。可堪频怅望，松梓繄新丘。",
            "comment": ""
        },
        {
            "title": "和李端叔大夫从参寥子游许昌西湖十绝",
            "content": "草已芊绵柳已柔，落花重叠不须愁。风光流转等闲过，又是一年春事休。",
            "comment": ""
        },
        {
            "title": "下第留别舍弟弼",
            "content": "缪承名卿後，煜煜赞皇裔。闵途遘伶俜，勉力济颠坠。百年能几何，三十已一世。胸中经纶策，偃蹇未获试。衰残蚤二毛，坎轲穷五技。探珠极溟海，耻逢骊龙睡。辛勤禹门浪，千仞复中踬。吾道有用舍，无乃天所否。岩廊与沟壑，荣悴同一戏。俱非本来物，吾无穷途泪。季父勉问学，弓冶付吾弟。营营米盐虑，役役裘葛计。虽服贫贱劳，无损刚大气。愤乃百胜术，早拔万夫萃。老去重别离，悲歌感棠棣。",
            "comment": ""
        },
        {
            "title": "作塞上射猎行",
            "content": "塞云委地如泼墨，恶风吹沙变黄黑。紫髯将军柳叶甲，银騣护阑白玉勒。铁林子弟八九千，饮马渡桥过河北。沙漠黓地古战场，寸草不生地皮赤。将军指呼令鼓鼙，旌旆悠悠动坚壁。壮夫露股挟纩温，蕃马鞘脚寒有力。龟手荷戈指欲坠，气结冰凌满须历。前驱萧萧近林翳，军声业业震金革。怪狐跳梁罔两避，虎豹惊骇丧胆魄。山根浅草枯槎枒，隐隐叶下见兔迹。武夫张罝四散逐，双兔雌雄中金镝。自云舍矢不失驰，手持双兔有德色。凯旋如殪大兕归，喜非诡遇无所获。常闻武功贵时习，忘战必危欲定国。搜田以时选车徒，士卒素练务严翼。季冬物成农事休，民闲庶类亦蕃殖。泮上虎臣献俘馘，淮夷攸服远人格。悲夫王泽寖熄多鬼蜮，蒙恬白起为民贼。君不见长平鬼哭万人冢，击破秦坑髑髅白。",
            "comment": ""
        },
        {
            "title": "绿鸭亭",
            "content": "澄波奫沦鸭头绿，秋水清於春水明。芰裳已逐秋光尽，藻带暗藏春意生。",
            "comment": ""
        },
        {
            "title": "赵德麟中秋生日",
            "content": "中秋月，风露凄清光倍洁。皓气澄霄万象沉，孤光散彩繁星灭。中秋潮，江海鲸波此日高。倒卷东溟荡平陆，逆撼九江翻怒涛。治平初年岁执徐，越王国邸生英儒。虎腰燕颔岩电目，凤准犀颅冰雪肤。九天月华为爽气，识照古今窥圣秘。胸中洞达不容尘，莹似太华无滓濊。浙江潮头为骏声，名满宇县高峥嵘。词源落笔波涛动，冯夷阳侯皆震惊。裕陵求人如不足，搜选群材起岩谷。网罗英雄至四海，晚获天麟在王族。除书令上芸香阁。中秘校雠专笔削。辞荣宁作卿寺僚，外迁肯入诸侯幕。人嗟官冷久淹回，我知解养王佐才。圣朝方欲相宗室，黑头作公坐三台。年年特班谢明主，宝床礼物来傍午。两军戏伎候掖门，马首迎归入公府。我虽无能世或取，尚可与君为诏语。",
            "comment": ""
        },
        {
            "title": "寒食",
            "content": "朱株蜜炬出严闉，走马天街赐近臣。我亦茅檐自钻燧，煨鍼烧艾检桐人。",
            "comment": ""
        },
        {
            "title": "杨元忠和叶秘校腊茶诗相率偕赋",
            "content": "风驾已驰供御品，霜郊未卷喊山旗。七闽地产犹为宝，两府官高故不遗。须藉水帘泉胜乳，也容双井白过磁。东堂退食公宫晚，金鼎新烹欲沁脾。",
            "comment": ""
        },
        {
            "title": "失题",
            "content": "羡君走马踏千山，却笑吟诗不肯闲。写得清风入嘉句，尽携爽气出云间。",
            "comment": ""
        },
        {
            "title": "张康节家西轩竹张福夷兄弟求诗",
            "content": "种花鄙弱植，种柳恶连阴。主人种竹意，闓爽见灵襟。猗猗复劲节，凛凛况虚心。晚岁示贞操，清风应好音。扶疏高轩下，众景为萧森。世袭万户封，奚取千亩林。",
            "comment": ""
        },
        {
            "title": "送杭州使君苏内相先生某用先生旧诗方丈仙人",
            "content": "先生如蓍龟，万事可告犹。勋业轻黄屋，得贤方解忧。念昔汇征日，民瘼庶有瘳。莫赋归去来，衮衣或能留。",
            "comment": "【注释】【原题】：送杭州使君苏内相先生某用先生旧诗方丈仙人出渺茫高情犹爱水云乡为韵作古诗十四首"
        },
        {
            "title": "句",
            "content": "可笑陈孟公，好客常投辖。",
            "comment": ""
        },
        {
            "title": "百叶梅",
            "content": "寒香本已清，真色初既好。谁私化工力，增缀愈妍巧。繁葩贮春意，幽姿照青昊。独无和羹实，终尘愧其表。",
            "comment": ""
        },
        {
            "title": "邃经堂",
            "content": "男子宜读书，读书须五车。纸腐唇自裂，岂为刳心鱼。吾子少年时，青云得意初。英华发清端，赋笔凌相如。自试文石陛，竚召承明庐。孝隐二十年，复与志利疏。轩裳不挂眼，钟鼓悦爰居。归来邃经堂，志惟与道俱。架上数万卷，偃仰时卷舒。使彼夙昔人，微言幸发摅。春洲生兰苕，寒溪脱红蕖。逍遥适所愿，未可咏归欤。上方宵旰暇，夜殿诵子虚。",
            "comment": ""
        },
        {
            "title": "送杭州使君苏内相先生某用先生旧诗方丈仙人",
            "content": "小人虽嗜学，岁月空屡勤。同门尽鸳鸾，登瀛校书芸。嗟余老西河，索居久离群。从龙从上下，愧彼油油云。",
            "comment": "【注释】【原题】：送杭州使君苏内相先生某用先生旧诗方丈仙人出渺茫高情犹爱水云乡为韵作古诗十四首"
        },
        {
            "title": "嵩阳书院诗",
            "content": "束发从政事，佩缓曳长裾。守令有民社，裂地皆分符。问之尔何由，必曰因业儒。自致或世赏，因儒升仕涂。一朝希斗禄，辄与故步殊。佞夫专媚灶，要路事驰驱。俗夫抗尘容，勾校迷墨朱。自谓尚市道，不若效贾区。何必念故业，易地有蘧庐。嵩阳敞儒宫，远自唐之庐。章圣旌隐君，此地构宏居。崇堂讲遗文，宝楼藏赐书。赏田逾千亩，负笈昔云趋。劝农桑使者，利心巧阿谀。飞书檄大农，鬻此奉时须。垣墙聚蓬蒿，观殿巢鸢乌。二纪无人迹，荒榛谁扫除。桑羊固可烹，县令亦安乎。今主尚仁政，美利四海敷。仁贤任阿衡，天地一朝苏。已责复蠲敛，肉骨生膏腴。疲民悉按堵，此地尚荒芜。淮西高夫子，为政多美誉。百里政肃雍，民不困追胥。愤彼释老子，遗宫遍山隅。吾儒一何衰，废迹可嗟吁。连牋叩洛尹，移文讽使车。义有子衿耻，功将泮水俱。兴衰虽在天，此意良可书。却思鬻此者，於儒与何诛。又思昔县令，亦昔儒之徒。兴儒有美意，无忘高大夫。",
            "comment": ""
        },
        {
            "title": "某与鲜于绰元勋共约同习制科",
            "content": "赵括痴儿漫喜兵，他年自料困长平。将军各有万人敌，下士难先二子鸣。卢骆杨王何足算，江黄六蓼岂劳征。英雄少贬虽惭愧，且徇区区月旦评。",
            "comment": ""
        },
        {
            "title": "同德麟仲宝过谢公定酌酒赏菊以悲哉秋之为气",
            "content": "风骚本无作，强为忧患出。菊荒思卧陶，江浑叹沉屈。吾观思王诗，复若清庙瑟。斯文幸未坠，且进杯中物。",
            "comment": "【注释】【原题】：同德麟仲宝过谢公定酌酒赏菊以悲哉秋之为气萧瑟八字探韵各赋二诗仍复相次八韵某分得哉萧二字"
        },
        {
            "title": "有怀都下寒食",
            "content": "上国兹晨每豫游，仙仗缭绕来瀛洲。天王高御宝津楼，侍臣壁立环诸侯。箫韶引风摇树羽，晴波飞影动宸旒。阑干仙人深雾縠，楼前彩缆系龙舟。锦标霞举夺日精，万楫竞渡驰蛟虬。天颜一解四海春，乐岁已忘凶年忧。况今持盈戒欹器，不使逸豫常从流。锦帆高张亦佳耳，清汴东注贯扬州。",
            "comment": ""
        },
        {
            "title": "飞阁",
            "content": "飞阁凌波浮渺茫，碧山白云坐相忘。好风历楯泛我袂，兴来取缨濯沧浪。",
            "comment": ""
        },
        {
            "title": "送杭州使君苏内相先生某用先生旧诗方丈仙人",
            "content": "公去吾道辱，公来吾道荣。生民系休戚，国势随重轻。先生如九鼎，坐折奸宄萌。天如欲平治，用舍若为情。",
            "comment": "【注释】【原题】：送杭州使君苏内相先生某用先生旧诗方丈仙人出渺茫高情犹爱水云乡为韵作古诗十四首"
        },
        {
            "title": "同德麟仲宝过谢公定酌酒赏菊以悲哉秋之为气",
            "content": "葳蕤晚秋菊，芬菲忽齐开。缘阶上古垒，粲若黄金台。搔首念霜发，撷英泛羽杯。颓龄恐能制，寿侯安在哉。",
            "comment": "【注释】【原题】：同德麟仲宝过谢公定酌酒赏菊以悲哉秋之为气萧瑟八字探韵各赋二诗仍复相次八韵某分得哉萧二字"
        },
        {
            "title": "范蜀公挽诗",
            "content": "直气犯荆舒，承明下玉除。禁林余谏藁，蜀道拥安车。自谓三宜去，吾知众莫如。谁为忠义传，事事举堪书。",
            "comment": ""
        },
        {
            "title": "舞阳令祝乐天再任",
            "content": "庚寅十月二十五，晓分黑帝临丹府。怒来鞭掠玉麒麟，下降英灵佐明主。庐江从此生奇贤，便是奇人祝乐天。鼎沸弦歌一百里，双凫舞水又三年。部民共献长生酒，鸾鹤庄椿只依旧。我咏蟠桃别有春，何须更祝人间寿。",
            "comment": ""
        },
        {
            "title": "光化霁景楼",
            "content": "层楼压清汉，初上便忘归。夕霭藏平野，晴烟漏翠微。城昏晚鸦集，江静野鸥飞。何日赋招隐，行吟傍钓矶。",
            "comment": ""
        },
        {
            "title": "赵玿赴成都府广都县尉以送君南浦伤如之何为",
            "content": "之子才如冰，不应常负弩。勿为为贫谋，一意在阿堵。广都绮縠地，当念珠还浦。惟廉可立身，勿使嗟供虏。",
            "comment": "【注释】【原题】：赵玿赴成都府广都县尉以送君南浦伤如之何为韵送之作八首"
        },
        {
            "title": "求志书院诗四首陈师道履常之所居也",
            "content": "君气久已浩，君志复何求。同声久绝和，一见忘百忧。藜藿鄙膏粱，絺綌傲孤裘。德辉下可览，安用翔九州。",
            "comment": ""
        },
        {
            "title": "丙子岁三月十有二日游嵩山宿峻极中院时天气",
            "content": "廛居倦喧卑，区中憎狭隘。游目宇宙间，山河真砺带。一啸万林端，呼风作天籁。",
            "comment": "【注释】【原题】：丙子岁三月十有二日游嵩山宿峻极中院时天气清朗山月甚明因以阴壑生虚籁月林散清影为韵诗各六句"
        },
        {
            "title": "赵玿赴成都府广都县尉以送君南浦伤如之何为",
            "content": "昔余旅长洲，寄傲碧江潭。十年客风埃，留滞困周南。冉冉老将至，兀兀漫穷探。故人各变化，漂零空自惭。",
            "comment": "【注释】【原题】：赵玿赴成都府广都县尉以送君南浦伤如之何为韵送之作八首"
        },
        {
            "title": "送苏伯达之官西安七首",
            "content": "好去西安苏县丞，千年求友近严陵。江山如彼君如此，正似玉壶寒露冰。",
            "comment": ""
        },
        {
            "title": "庞德公宅诗",
            "content": "荆山云苍苍，汉水波弥弥。山川意高澹，宜有隐君子。德公卧鹿门，老不践州里。洁身远忧患，岂复存愠喜。藐然姑射人，胡为市门倚。诸郎有凤雏，辄与卧龙起。",
            "comment": ""
        },
        {
            "title": "观吴正献真",
            "content": "次公不许画麒麟，孝宣妙选知名臣。拜公之像想风度，乃是云台子颜之文孙。元丰天子建原庙，王宇万栋临端门。累朝名臣俨冠剑，列圣御坐开乾坤。修廊秘殿锁春色，彷佛音容皆骏奔。相君相业皆元元，旗常彝鼎定书勋。仪形在殁侍神考，英气噩噩凝天阍。嗣皇方思服盛美，欲考辟公观列文。君传兹图落人世，世人遂得知瑜璠。吾知袁公固有後，能平楚狱竟无冤。召公甘棠犹不伐，卫武之德谁能谖。君不见温公之像满人间，愿广此图令并传。",
            "comment": ""
        },
        {
            "title": "对春二首",
            "content": "一点两点催花雨，章台走马无尘土。少年去老能几时，买笑金钱不须数。高阳酒徒多白发，长安佳妓今老妪。共君把酒莫厌多，作意强作青春主。文章放行多气焰，笔画把捉无精神。愿得神王如六通，日写万卷酬青春。",
            "comment": ""
        },
        {
            "title": "同德麟仲宝过谢公定酌酒赏菊以悲哉秋之为气",
            "content": "松菊径勿荒，政欲善锄治。参商菅蒯中，高韵自超异。区别虽少勤，宝此吾臭味。勿言大钧中，与彼同一气。",
            "comment": "【注释】【原题】：同德麟仲宝过谢公定酌酒赏菊以悲哉秋之为气萧瑟八字探韵各赋二诗仍复相次八韵某分得哉萧二字"
        },
        {
            "title": "和郑十三东斋言事二首",
            "content": "为贫轩冕未忘情，宁使栖迟抱六经。安得神仙断鲸剑，拂开云翳露天青。雾浓玄豹终朝隐，冰薄猜狐抵夜听。昏垫直疑皆饮鸩，沉冥何苦辨清醒。",
            "comment": ""
        },
        {
            "title": "光禄朱卿挽词十首",
            "content": "自信仁由己，深知道满门。才华辉日域，嘉誉达天阍。坦腹方趋进，亨衢迓骏奔。欲令唐晋後，不独美姚温。",
            "comment": ""
        },
        {
            "title": "德麟以书相招云已与潘仲宝在中庐可自酇来同",
            "content": "异时倥偬此时闲，甘在尘中可厚颜。天为好山生胜士，莫因便懒负云山。",
            "comment": "【注释】【原题】：德麟以书相招云已与潘仲宝在中庐可自酇来同游灵溪石门双池等胜处某作六诗率张会川作"
        },
        {
            "title": "三月三日",
            "content": "柳眼脱壳花将飞，麦梢弄黄青穗肥。鹁鸪翩翩避舟去，燕泥悮落沾人衣。树外浮阳湖水渌，漠漠不动含晴晖。沙暖浴凫遗翠羽，岸深老蚌吐明玑。",
            "comment": ""
        },
        {
            "title": "钓台",
            "content": "此地有天险，双台千仞冈。眼宽知世窄，望极使神伤。惨澹诸峰立，萦纡一水长。振衣怀古罢，新句入阳斜。",
            "comment": ""
        },
        {
            "title": "对春二首",
            "content": "半阴半晴恼乱我，不禁春意惟殢春。黄莺丁宁舌初转，杨花轻盈来弄人。东家秋千多美女，舞腰娉婷衣金缕。彩索徘徊渐渐高，墙头见人羞欲住。柳下谁家薄媚郎，立马昂头不肯去。",
            "comment": ""
        },
        {
            "title": "中春",
            "content": "轻挨残花香簌簌，旋剥新笋白纤纤。伤春煮笋买春酒，短褐破碎人家嫌。",
            "comment": ""
        },
        {
            "title": "春日即事九首",
            "content": "新绿阴将就，残红在亦稀。雨中千点絮，来伴落花飞。",
            "comment": ""
        },
        {
            "title": "卢泉之水次韵晁克民赠隐人",
            "content": "卢泉之水名何长，裂脐不到空莽苍。读君诗句心已凉，便觉满耳清浪浪。彼方逐臭如窃香，肝膈鼠饱神鹰扬。有客饮水衣朝阳，睥睨不语中何伤。过从得君想更乐，直欲造化穷微茫。何当相从老此水，桀跖夷齐均是死。",
            "comment": ""
        },
        {
            "title": "少华山",
            "content": "少华连延翠烟永，细路缘云上高顶。奇峰西奔入秦蜀，幽谷南通接荆郢。昔年蛟龙忽变化，怒蹙山巅压州境。山灵吐怪助豪强，地轴狂推如转梗。盘龙七社万户余，卵覆巢倾伸臂猛。近来又说神羊岭，六里横开罅如井。居民惴惴已忧疑，惟恐蛟龙怒还逞。勿令岸谷复颠移，鼓铸神功烦禹鼎。",
            "comment": ""
        },
        {
            "title": "厄台",
            "content": "今古俱无忌惮情，厄台犹敢尚为名。裔孙不复重瞳圣，俗目俱同瞽叟盲。见愠仲由空肮脏，脍肝盗跖尚彭亨。圣人道大故难用，谁听弦歌兕虎声。",
            "comment": ""
        },
        {
            "title": "送黄集虚赴任知州",
            "content": "桐庐古郡淛江东，山色溪光藻镜中。後夜相思千里月，高怀为寄一襟风。欲纡龟纽黄金印，且学羊裘老钓翁。忠义传家君勉勉，清名不必问穷通。",
            "comment": ""
        },
        {
            "title": "故谏议大夫鲜于公欲作新堂以传世谱名曰卓绝",
            "content": "左蜀富山水，锦屏秀而鲜。卿云常氤氲，佳气所盘旋。蕴此天地灵，并生文武贤。称忠著甲令，节制控两川。",
            "comment": "【注释】【原题】：故谏议大夫鲜于公欲作新堂以传世谱名曰卓绝内相先生题其名曰蜀鲜于氏卓绝之堂某以此八字为韵作八诗盖鲜于公顷尝俾某赋之而三子以求其诗故原其古而美其今以颂美之"
        },
        {
            "title": "胡为乎行赠丘公美",
            "content": "吁嗟憧憧之民兮，何终身不灵耶。不能挥毫縻青天耀白日，胡为乎布衣韦带事读书。不能坐穷庐运筹算，胡为乎骑马试剑轻其躯。项籍耻作百夫勇，禹行舜趣犹贱儒。惫乎四支愁五脏，不能成功竟何如，胡为乎直待临老空嗟吁。盍归乎来，盍归乎来。长桥系白鲤，摆尾向天台。风流李北海，雄望摩九垓。长卿向穷时，尚为临邛咍。北邙古墓空蒿莱，胡为乎须上黄金台。",
            "comment": ""
        },
        {
            "title": "春日遇题寄友人",
            "content": "低云不断风仍急，细雨无声晚更稠。千里思君常在眼，黄昏天意自春愁。",
            "comment": ""
        },
        {
            "title": "汝州王学士射弓行",
            "content": "汝阳使君如孙武，文章绝人喜军旅。要知谈笑能治兵，戏教红妆乐营女。白氈新袍锦臂鞲，条脱挂弓腰白羽。彩错旌旗照地明，傍花映柳陈部伍。须臾观者如堵墙，彷佛如临矍相圃。一人中的万人呼，丝管呶嘈间钲鼓。臂弓上为使君寿，遍及四筵乐具举。使君一笑万众喜，堂上酒行堂下舞。锦段银荷翠玉钿，意气扬扬皆自许。傥令被甲执蛇矛，恐可横行擒赞普。大胜吴宫申令严，两队宫娃啼且怖。阖闾台上呼罢休，将军虽贤亦觕卤。岂知使君不忘战，聊以戎容娱樽俎。夕阳卷旗去翩翩，使君要客登画船。美人不暇别妆洗，战士结束围华筵。皆疑征南汉将帅，楼船下濑方凯还。军中不应有女子，偏裨校尉何其儇。使君湖光照楼观，一碧不辨水与天。渐看暝色著疏柳，已见白苹浮暮烟。银汉斜横北斗淡，明月碧玉疏星联。舟人罢唱时弄笛，艇子趁鱼行扣舷。隔浦荧荧见渔火，意中竹篱青旆悬。虽无荻花与枫叶，全似送客湓江壖。亟令周娘作新曲，周娘琵琶京洛传。不惜千呼与万唤，便时转轴仍拨弦。冯夷阳侯或静听，穹龟大鱼或後先。且言白傅时落寞，草草会遇仍嫣然。使君闻名满台阁，虎符麃轼聊周旋。风流乐事虽可记，皆过孙白二子前。会看和戎竟先列，铁骑百万临三边。报功女乐赐二八，粉白黛绿皆婵娟。青云乞身归旧里，汾城故地依林泉。琵琶亭中望汝海，无忘饮中今八仙。",
            "comment": ""
        },
        {
            "title": "吕颜野饮醉中寄五绝句次其韵",
            "content": "手持金盏滟斜晖，目送归鸿万里飞。还似习家池上日，醉中倒载接{上四下离}归。",
            "comment": ""
        },
        {
            "title": "送杭州使君苏内相先生某用先生旧诗方丈仙人",
            "content": "道德富瀛海，百谷输浩渺。云梦吞什伯，坐映黄陂小。斯文再炳蔚，精义凌缥缈。典谟追灏噩，协气充四表。",
            "comment": "【注释】【原题】：送杭州使君苏内相先生某用先生旧诗方丈仙人出渺茫高情犹爱水云乡为韵作古诗十四首"
        },
        {
            "title": "送杭州使君苏内相先生某用先生旧诗方丈仙人",
            "content": "周公非汲汲，仲尼岂皇皇。吾道无若人，孰能相维纲。古今异伦轨，英风自相望。下民今喁喁，造物太茫茫。",
            "comment": "【注释】【原题】：送杭州使君苏内相先生某用先生旧诗方丈仙人出渺茫高情犹爱水云乡为韵作古诗十四首"
        },
        {
            "title": "光禄朱卿挽词十首",
            "content": "乐圃林泉好，藤萝荫古台。仰攀高节处，豫约挂冠来。凉月空堂影，新霜百草荄。凄清行乐地，履迹满苍苔。",
            "comment": ""
        },
        {
            "title": "下第留别陈至",
            "content": "明缗钓香饵，彼取亦已微。金丸往抵黾，我用一何卑。余生宇宙间，动辄多愿违。天王十二闲，玉勒黄金鞿。奈何骥与騄，不使备六蜚。盐车初未脱，伯乐第兴悲。宁甘生刍饿，不为场藿嘶。京都足风埃，士气随亦淄。君於万夫间，独若三秀芝。浩气久已定，得丧亮难移。对之忘忿戾，澹然移安夷。论交有斯人，是用久敬之。吾生三十年，二十九年非。末路各相望，奋庸会有时。贵如未可求，守余北山薇。",
            "comment": ""
        },
        {
            "title": "求志书院诗四首陈师道履常之所居也",
            "content": "癯槁岩下士，迹隐心捷径。汗颜尘中夫，谄笑幸游骋。贤哉陈夫子，两不伤厥性。洁身风波涂，独若万钧锭。",
            "comment": ""
        },
        {
            "title": "吕颜野饮醉中寄五绝句次其韵",
            "content": "醉乡天地一何宽，不问金壶与玉山。暂得陶陶太古意，醒来应亦恶人间。",
            "comment": ""
        },
        {
            "title": "范蜀公挽诗",
            "content": "嗣皇思故老，趣诏侍筵经。驷马空频驾，高鸿本自冥。苍生虽绝望，盛德愈流馨。出处俱全节，辉光并日星。",
            "comment": ""
        },
        {
            "title": "卢岩",
            "content": "徵君邈已远，旧隐锁云扃。欲知敬遗德，岩以姓为名。永言配此山，千岁为德星。虽无猿鹤在，空余泉石清。想昔居此地，笑傲轻冠缨。入居伯夷室，出效子真耕。种德如古人，养育达周京。惟能抱永正，是岂其用卿。",
            "comment": ""
        },
        {
            "title": "德麟约游西山某自酇来会行李阻修成此诗",
            "content": "初无声利想，独有山水癖。慨然岁月逝，名山喜投迹。书来拜嘉招，吹火自蜡屐。戒期西山邑，奔命通书尺。君诗如齐楚，凛凛两大国。吾诗比邾滕，惴惴甘服役。千里奉诗盟，敢爱股肱力。方舟绝清汉，舍棹上层壁。梅垭排青云，四览众山脊。僮肩困负笈，马喙不停息。趼足上崔嵬，欲进辙已植。喘喉如鼓橐，开阖振胸臆。仰愧升木猱，俯羡归飞翼。天曛未敢止，行行望仙舄。",
            "comment": ""
        },
        {
            "title": "廌葺介堂元聿作诗某次韵",
            "content": "吾生一漂梗，触焉泊东周。十年叹流滞，吞默垂远猷。胸中犹汪陂，万顷蟠一瓯。舆羽欺镒金，寸木傲岑楼。图南平生志，腐鼠讵能留。寸心徒自憞，双鬓飒先秋。物理有否泰，奚为久休囚。尚爱东方朔，处污能若浮。悲鸣非不切，岁月老骅骝。莫笑扫一室，吾心若虚舟。会当扫天下，归老卧沧洲。",
            "comment": ""
        },
        {
            "title": "精思观崔道士授剑柏中剑常吼若雷",
            "content": "阴阴老柏森庭牖，外脱中空若虚缶。崔仙授剑柏遂神，剑气腾天剑声吼。顷年天师受丹诀，此地精思岁华久。玉函金匮发灵崖，因使阴符诬虎口。殿中真人道玄笔，笔妙飞扬传不朽。霜发羽人逢白叟，间岁已闻踰九九。神游八极吾所愿，道骨仙风愧无有。欲赋大鹏思子微，恐尔年龄亦为偶。",
            "comment": ""
        },
        {
            "title": "四逸台",
            "content": "异时常独饮，对月成三人。已喜三士游，况遇金城辛。洧渊俯龙室，废台干白云。委径已就荒，九仞将遂湮。飘然如四鹤，蹑屐披荆榛。北冈翻波涛，南岫列嶙峋。登台与佳名，大笔书苍珉。占此泉石清，坐使草大春。诸公廊庙材，我期兹隐沦。",
            "comment": ""
        },
        {
            "title": "霹雳琴",
            "content": "老桐初无异，憔悴辈散木。良材固自信，终岁委空谷。孤根听霜霰，厥命寄樵牧。虽云具宫徵，谁意望琴筑。天公怜冤愤，霹雳驱怪伏。蛟龙出苍干，电火燃裂腹。造物一愍吊，为惠在反覆。神驰变废物，瞻赏改旧目。裂为君子琴，日奏太古曲。因知物兴废，尚尔转祸福。志士抱孤操，来者怳未卜。壮年昧筹算，奚用定荣辱。",
            "comment": ""
        },
        {
            "title": "春日即事九首",
            "content": "娇马宁馨郎，毡车薄媚娘。萧萧两蓬鬓，愁入少年场。",
            "comment": ""
        },
        {
            "title": "临颍县",
            "content": "日永行人渐困，路长饥马频嘶。惊起一双白鹭，背人飞向前溪。",
            "comment": ""
        },
        {
            "title": "谷隐饮中以采菱渡头风起策杖村西日斜为韵探",
            "content": "山川纳商气，凛凛天地秋。草木将玄黄，讵肯乌我头。蚤岁谬怀璧，轗{左车右禀}辙欲周。富贵来无期，舍鞅息林丘。复弃农圃业，为兹山水游。来寻弥天释，软语忘百忧。夜倾双玉壶，禅诙互相酬。试浇磈磊胸，洗我千斛愁。",
            "comment": "【注释】【原题】：谷隐饮中以采菱渡头风起策杖村西日斜为韵探得采头二字"
        },
        {
            "title": "题蔡君谟墨迹後",
            "content": "古人托一技，身死名不灭。贤愚置不论，笔画观可阅。峄山刻秦铭，斯篆屈金铁。虽在众憎恶，恨不颈荐钺。褚令狷且直，还笏首叩血。鲁公秉忠勤，白首抗希烈。独有虞永兴，当年称四绝。贤哉蔡莆阳，直气狷南粤。入为枫宸侍，遇事挺奇节。挥毫霸当年，粲然星中月。非惟惊代能，乃是名世哲。",
            "comment": ""
        },
        {
            "title": "三冈亭在邑西南三十里秦昭王使谒者王稽使魏",
            "content": "贱人敢图柄，时哉天步艰。相尔箦中意，三亭宁腼颜。佩印能几时，网成已入关。宣言往代汝，天道真可还。",
            "comment": "【注释】【原题】：三冈亭在邑西南三十里秦昭王使谒者王稽使魏夜与范雎言先生待我於三冈亭之南是也"
        },
        {
            "title": "光禄朱卿挽词十首",
            "content": "南国旧书生，今谁老更荣。朱轓频补郡，白首到名卿。牧守惟司命，官曹任老成。道孚姑已矣，何患不声名。",
            "comment": ""
        },
        {
            "title": "程高承议赴夔路转运判官求诗",
            "content": "圣主躬仁政，群方布诏条。洪恩温海峤，嘉颂满刍荛。聚敛除奸吏，依违屏具僚。钧衡无硕鼠，城社绝余妖。皇化思无外，王心远欲昭。咨询黄阁老，选命紫宸朝。丹禁传天诏，飞星下使轺。书旌分蜀道，揽辔步烟霄。急峡瞿塘险，孤城白帝遥。巴山连浪远，汉节拂云飘。按部清时好，观风乐事饶。诗成思老杜，鬼哭想残萧。已佩黄金印，当簪七叶貂。不应淹僻陋，从此上扶摇。",
            "comment": ""
        },
        {
            "title": "啸台",
            "content": "步兵游方外，弃礼真太简。过差生杯酒，况复能白眼。苏门鸾凤音，戏技犹赧赧。当知愧孙登，不独嵇中散。",
            "comment": ""
        },
        {
            "title": "次韵东坡还自岭南",
            "content": "凭陵岁月固难堪，食蘖多来味却甘。时雨才闻遍中外，卧龙相继起东南。天边鹤驾瞻仙袂，云里诗牋带海岚。重见门生应不识，雪髯霜鬓两毵毵。",
            "comment": ""
        },
        {
            "title": "范蜀公挽诗",
            "content": "重望晋随会，清明越大夫。忘身安社稷，寄傲老江湖。黼冕固已远，黄金犹可模。旌贤宜异数，愿上孝宣图。",
            "comment": ""
        },
        {
            "title": "上翰林眉山先生苏公",
            "content": "佑圣生贤佐，天心在抚民。昌期应治运，谷旦降元臣。四序功成晚，三台耀拱辰。严凝气刚劲，謇谔性忠纯。凛凛风霜操，优优雨露仁。高才映今古，妙学洞天人。黼黻文华国，渊源德润身。四朝师令望，百辟仰清尘。射策明三道，观光耀九宾。咸知帝赍说，复诵岳生申。视草金銮殿，登庸凤诏春。夔龙名不陨，鲁卫政相因。交荫槐阴茂，联华棣萼亲。庙堂熙帝载，衮绣并天伦。政柄劳无惮，侯邦逸久均。偃藩心固乐，调鼎味宜新。上宰虚黄阁，除书下紫宸。百神怀景福，万化入鸿钧。阴德施黎庶，休功格昊旻。自当侔带砺，讵止约松椿。贱士睎高躅，趋风愧下陈。愿言千万寿，献颂敢辞频。",
            "comment": ""
        },
        {
            "title": "赵玿赴成都府广都县尉以送君南浦伤如之何为",
            "content": "蜀都蕴奇气，古今生英儒。歌童选何武，狗监献相如。煌煌直金马，蔼蔼侍玉除。归入芸香阁，无废五车书。",
            "comment": "【注释】【原题】：赵玿赴成都府广都县尉以送君南浦伤如之何为韵送之作八首"
        },
        {
            "title": "秋郊",
            "content": "郊原千里望，好是暮秋时。欲尽登临兴，惟应杖屦宜。鹗鵰方得意，燕雀彼焉知。黄犬苍鹰去，谁家年少儿。",
            "comment": ""
        },
        {
            "title": "钓台",
            "content": "竹冈深贮一溪云，溪湾路尽钓矶新。鱼鸟相忘自相乐，使君元是狎鸥人。",
            "comment": ""
        },
        {
            "title": "田舍女",
            "content": "田家女儿不识羞，草花竹叶插满头。红眉紫襜青绢袄，领颈麤糙流黑油。日午担禾上场晒，也喜年丰欲还债。佣工出力当一男，长大过竿不会拜。有者四十犹无家，东村定昏来送茶。翁妪吃茶不肯嫁，今年种稻留踏车。",
            "comment": ""
        },
        {
            "title": "送元勋不伐侍亲之官泉南八首",
            "content": "看罢吴山看越山，一帆千里玩风澜。令人颇忆羊裘老，为钓桐庐七里滩。",
            "comment": ""
        },
        {
            "title": "寂历古关道二首",
            "content": "寂历古关道，晓烟寒未分。愁情满秋草，归思隔黄云。客路自多感，宿酲犹带醺。萧萧倦游意，况可久离群。",
            "comment": ""
        },
        {
            "title": "表高氏石公之墓",
            "content": "黄金照地晋将军，剑履盈门万石君。独以德名追远裔，尽将富贵比浮云。璚田种药期公寿，夜壑移舟忽梦分。彷佛平生阻瞻觌，一诗三叹漫殷勤。",
            "comment": ""
        },
        {
            "title": "秋日杂兴",
            "content": "黍稷竞登场，荏菽复满畴。我羹虽不糁，逢年亦解忧。太平岂无象，乐岁观有秋。敢期饱糠核，役车何当休。",
            "comment": ""
        },
        {
            "title": "凤凰台",
            "content": "舜韶奏九成，凤凰故来仪。汉彻方秦政，何乃悮至斯。尔非鸡与鹜，出处当慎时。",
            "comment": ""
        },
        {
            "title": "黄河",
            "content": "昔我初为入秦客，残雪埋关闭长陌。黄河二月冻初销，万里凌澌流剑戟。西风细卷浪花催，日射寒光明瑟瑟。归时细雨正溟蒙，冷落关河已秋色。惊沙惨惨塞云黄，远树昏昏秋水白。济川壮志愈衰迟，日送烟波问河伯。",
            "comment": ""
        },
        {
            "title": "秋日杂兴",
            "content": "悠悠东郭道，莽莽四海志。晨光曦高林，泫露泣征辔。巨防扬渌漪，哀泉赴横卫。我生窘羁束，感叹抚消髀。",
            "comment": ""
        },
        {
            "title": "句",
            "content": "文林换却山林兴，谁道山人索价高。",
            "comment": ""
        },
        {
            "title": "瓦庙",
            "content": "柱侧檐欹瓦欲飘，断垣苔涩树萧萧。满庭荒草无香火，惟有禽声伴寂寥。",
            "comment": ""
        },
        {
            "title": "天门泉诗",
            "content": "昔闻天门泉，石窦注澄澈。行人口生烟，可救万夫渴。为惠胡不竟，吾来值源竭。",
            "comment": ""
        },
        {
            "title": "回心岭",
            "content": "万仞嵩峰接天远，妖武登封艰步辇。初登峻岭已回心，何事艰难能黾勉。亦似徽之泛剡溪，想见王阳临蜀坂。老子山林兴不浅，兴尽中涂犹欲返。古人戒在末路难，九十常为百里半。世上风波更可憎，心不可回聊自劝。",
            "comment": ""
        },
        {
            "title": "吕颜野饮醉中寄五绝句次其韵",
            "content": "醉倒南山卧白云，满天诗思不胜春。黄鸡白酒真堪乐，谁道蓬蒿有此人。",
            "comment": ""
        },
        {
            "title": "又九月十四日登秋风阁以余霞散成绮澄江静如",
            "content": "山客水不觌，烝云日如甑。陵陆混泥沙，黯惨度朝暝。晨霞送晴色，喜见天面莹。江光剑归匣，云收四山静。高阁眺空无，复见前日胜。回思困涂潦，戃怳如昔病。登临勿太息，秋风渐焱劲。",
            "comment": "【注释】【原题】：又九月十四日登秋风阁以余霞散成绮澄江静如练为韵分得余静二字"
        },
        {
            "title": "观文恪王公乐道院巽亭在城上下临潩水",
            "content": "氤氲蟠巽隅，峥嵘干斗魁。芜城佳气缅，茂林朱槛开。竹月静荫扃，松风绿摇杯。开轩清流度，隐几遥山来。恪公昔优游，弭节此裴回。言念平生容，翻然九泉哀。张老颂赵寝，雍门悲孟台。歌榭奄凝尘，燕阁郁生苔。侈靡一转盼，金碧复成埃。独无不忘者，安用尔为哉。恪公古遗直，劲气腾九垓。岂惟甘棠爱。将与故国偕。传家有元凯，上客尽邹枚。聊兴胜士想，愧无能赋才。",
            "comment": ""
        },
        {
            "title": "游宝应寺",
            "content": "雨後秋风入翠微，我来仍值晚凉时。山遮日脚斜阳早，云碍钟声出谷迟。故国空余烟冉冉，旧宫何在黍离离。兴亡满眼无人语，独倚栏干默自知。",
            "comment": ""
        },
        {
            "title": "送元勋不伐侍亲之官泉南八首",
            "content": "君房言语妙知名，元凯春秋癖已成。作者风流公莫让，要令江海听文鸣。",
            "comment": ""
        },
        {
            "title": "啸台",
            "content": "何当共巾履，一笑破群忧。我登步兵台，缅怀昔来游。英声入万壑，奇气盘九幽。转盼迹已陈，况今仍千秋。鸾凤吟苏门，奚用愧彼俦。堪笑刘越石，幸胜功遂收。登高君能赋，乃是子安流。作诗已可人，洗我万古忧。",
            "comment": ""
        },
        {
            "title": "啸台",
            "content": "步兵真旷达，与世故浮游。平时哭途穷，郁郁宇宙幽。浩气独不揜，筑台凌清秋。一啸已望我，况乃尔汝俦。斯人固遗世，世亦不汝收。得非青白眼，钧铢牾时流。聊为招魂些，释汝故时忧。",
            "comment": ""
        },
        {
            "title": "晚晴",
            "content": "微阳挂木杪，孤鸟下云淀。广墟遗稻粱，鹳鹤伴凫雁。",
            "comment": ""
        },
        {
            "title": "和二兄书事三首",
            "content": "述逃内溃古云多，楚塞群雄尚感歌。血飨彼猖神苟幸，庙谋非壮士谁何。将军威信当询众，决胜神机岂谓他。试把香囊问少子，淝川投策夜过潜。",
            "comment": ""
        },
        {
            "title": "谢公定所宝蕃客入朝图贞观中阎立本所作笔墨",
            "content": "君不见燕然易水波桑乾，东连鸭绿西贺兰。古来战地骨成土，赤棘白草沙漫漫。汉筑朔方置上郡，晚岁欵塞惟呼韩。贞观文皇力驯制，诸蕃君长充王官。玉门不关障无候，驿道入参天可汗，蛮夷邸中诸国使，旃裘椎髻游长安。我恨不为典属国，望古遥集真可叹。今观此图写职贡，要荒种落蒙衣冠。兽蹄鸟喙或鬼色，想见膜拜皆盘跚。圣朝贤良谢夫子，劲气烈烈霜风寒。目眵唇焦万卷烂，笔头成冢墨成滩。南阳劝驾一封传，入对三道朝金銮。万言阶对万乘喜，声名一日青云端。行当遨游庙堂上，坐令四国相交欢。羽书不驰烽火冷，鸣鸡吠犬何敢干。借令跳梁出巢穴，当用斧斤摧髀髋。戎亭喋血无噍类，藁街县首如狐貛。君当自画凌烟阁，纵有此图何必观。同僚华原贵公子，求公此画公无难。乃知功名丈夫志，不惑玩好劳肺肝。怜渠孜孜画成癖，心欲速得如羽翰。不如遣佐箧中品，犹胜弃捐终不看。",
            "comment": "【注释】【原题】：谢公定所宝蕃客入朝图贞观中阎立本所作笔墨奇古许赠赵德麟而未予廌作此诗取以送德麟"
        },
        {
            "title": "元佑六年夏自阳翟之睢阳迓翰林苏公自杞放舟",
            "content": "发轫嵩麓背烟岩，解维水程仍二三。杞邦想见旧风烈，许邑自知诚子男。天地忧怀真过计，文献不足良可惭。放舟适未觏君子，白头终期老江潭。",
            "comment": "【注释】【原题】：元佑六年夏自阳翟之睢阳迓翰林苏公自杞放舟至宋"
        },
        {
            "title": "相逢行",
            "content": "平生不为轻薄游，故亦未作相逢作。寻常木强畏犯义，直欲端彦规後生。有客性不羁，谓我何泥固。太上立德次立功，痴儿乃为功名悮。颜回穷冻终何成，东山饿夫适自苦。君不见白杨依依北邙墓，断碣灭裂碍行路。触髅物化今何为，剑钺虽存委为土，痴儿胡为不早悟。我闻是言笑不顾，抠衣布武出门去。杳如乘鸾向烟雾，精神流离不自据。想像彷佛若神遇，果见姣姬拾翠羽。縠袂障日扬轻素，芙蕖倒影碧波媚，薄云映日光未吐。冶容异公行，联娟美无度。惊翩翩，下烟渚。游翔嫷，将高举。为怜牵牛久独处，欲解明璫赠交甫。临行惠我不语意，定驾星軿为暮雨。",
            "comment": ""
        },
        {
            "title": "同诸公饯望元因宿谷隐以何当风雨夜复此对床",
            "content": "雨气天末来，暝色江皋起。层林蔽楼观，黯淡水云里。匹马何所从，翩翩五公子。异时天一方，相遇忽在此。温言各慰惜，道旧半悲喜。熠熠萤度帏，泫泫础流泚。他乡念羇旅，况复饯行李。一笑未易阑，相望迹千里。秋江冒后土，余潦满沟浍。行人泥没輈，腐黍乱荒荟。结客山中游，风雨在颠沛。峥嵘栋宇下，磊落宜我辈。还同竹溪逸，笑傲盼庭桧。繁阴阻杖履。曀曀几弦晦。谁能决顽云，共此明月对。",
            "comment": "【注释】【原题】：同诸公饯望元因宿谷隐以何当风雨夜复此对床眠为韵分得对此二字"
        },
        {
            "title": "笔溪",
            "content": "张生古狂夫，草圣称豪迈。纵横意有得，野马御风快。醉醒忽惊神，自以不可再。乃知高世能，至理适有在。况夫穷年华，朝夕精拣汰。期兹笔溪水，色变昆仑派。",
            "comment": ""
        },
        {
            "title": "冽泉亭诗",
            "content": "古井嵌空下如屋，寒泉馥冽甘如饴。昔人传是龙蜃窟，睡未千岁人不疑。云蒸每见飞雳火，沉绠或惹髯间氂。安得海奴秉犀炬，乘月夜照窥端倪。",
            "comment": ""
        },
        {
            "title": "某顷元佑三年春礼部不第蒙东坡先生送之以诗",
            "content": "半生虚老太平日，一日不知人不识。鬓毛斑斑黑无几，渐与布衣为一色。平时功名众所料，数奇辜负师友责。世为长物穷且忍，静看诸公树勋德。欲持牛衣归颍川，结庐抱耒箕隗前。只将残龄学农圃，试问瀛洲紫府仙。",
            "comment": "【注释】【原题】：某顷元佑三年春礼部不第蒙东坡先生送之以诗黄鲁直诸公皆有和诗今年秋复下第将归耕颍川辄次前韵上呈编史内翰先生及乞诸公一篇以荣林泉不胜幸甚"
        },
        {
            "title": "春日即事九首",
            "content": "怅望白铜鞮，醉听金缕衣。花间愁落日，老更惜春归。",
            "comment": ""
        },
        {
            "title": "和李端叔大夫从参寥子游许昌西湖十绝",
            "content": "风头皱浪开还促，雨点圆纹乱更多。何似无风亦无雨，碧天千里在澄波。",
            "comment": ""
        },
        {
            "title": "题孔氏东园三首",
            "content": "浓绿阴中黄栗留，醉乡迟日厌鸣鸠。青春去後百花歇，赖有枝头安石榴。",
            "comment": ""
        },
        {
            "title": "和李端叔大夫从参寥子游许昌西湖十绝",
            "content": "百物争春竟可怜，清池绿净但沉天。浮萍细碎从渠长，憎见差池点荇钱。",
            "comment": ""
        },
        {
            "title": "木文真人章圣朝合州进到其事甚怪至京其木中",
            "content": "犀视月通角，蝉想丸目入。果臝祝螟蛉，天风化阴鶂。物变知品殊，尚可易形质。真人友造化，故与物为一。持此诚与神，可贯金与石。何为辄入木，厌世未肯出。衣冠俨如生，隐若陆顾笔。非同木居士，聋俗竞禳祓。又非罗公远，戏隐逞幻术。疑是青羊老，合江聊示迹。薄游附驿车，灵宫居二室。",
            "comment": "【注释】【原题】：木文真人章圣朝合州进到其事甚怪至京其木中人呼万岁者三韶赐崇福宫"
        },
        {
            "title": "过具茨诸山始达嵩少",
            "content": "初踰千峰时，千峰各呈秀。抵兹嵩高前，始觉众山陋。恃此一柱力，天地敢分剖。四维既张弛，穹壤托高厚。卿云幂上国，秀色连楚薮。众峰无耸峭，配此真培塿。固将倍十百，何止吞八九。余身一草木，乃欲擅去取。出类复何言，聊贻涧滨叟。",
            "comment": ""
        },
        {
            "title": "赠卜者张生歌张历阳人也",
            "content": "我忆扁舟昔南渡，江心忽值蛟龙怒。大浪崩腾舞我舟，尾胁蜿蜒束吾橹。怒声如雷雷火烈，腥风鼓天天如雾。我观蛟龙等一戏，众面仓惶独无怖。平生忠信天自知，死葬江鱼未应悮。须臾水天碧镜净，顺风入帆风若御。历阳古岸舣荒亭，寒云澹澹依江树。江南山水天下奇，更在江山奇险处。朱门玉窗带青嶂，想见君家傍烟屿。我今西来二十年，梦寐江南见幽趣。夫君何为抱奇术，轻去故乡踏长路。胸中秀气未甘蛰，欲继君平齐季主。术高不肯等闲售，惟喜遨游卜卿辅。尔来山郭坐空馆，怜我困穷为推数。阅人多矣君自信，归去来兮余已悟。少年飞动已知非，老来忧患宁堪顾。壮时犹愧不如人，岂复衰残强驰骛。傥来轩冕任去留，纵有功名逼迟暮。箕山之阴颍水湄，二顷荒田安畎亩。曲肱饮水吾自乐，乘坚齿肥乌足慕。吾生贫贱吾自知，不解胁肩求贵富。我如富贵当蚤得，已可通侯封万户。惟有退身可自如，造物哀怜应不拒。扁舟常系屋南溪，会当乘兴江南去。",
            "comment": ""
        },
        {
            "title": "范蜀公挽诗",
            "content": "庆宁虽首议，濮庙一何公。君子初无党，贤臣惟尽忠。死生全大节，社稷倚元功。疾彼梁丘子，依违秪尚同。",
            "comment": ""
        },
        {
            "title": "拟楚词",
            "content": "匠执斤兮道周，称百寻以弗用兮谷之幽。屈轮囷以为杯兮，孰谓贤於杞柳。揉吾性以矫真兮。宁全天以为寿。乐吾乐兮，乐不汝违。乐不汝违兮，盍归乎来哉。犀何尤兮以角累，象何咎兮齿为灾。童牛夭兮，职骋刚而茧栗。龟告犹以灼兆兮，宁泥中以曳尾。珠缀旒兮，悔夜光不祥。玉为圭瑞兮，痛山辉之为殃。乐吾乐兮，乐不汝违。乐不汝违兮，盍归乎来哉。兰九畹兮芬芗，芝三秀兮焜煌。山嵷嵷兮呈姿。川溶溶兮摇光。风駃駃兮历楯，云缤缤兮度梁。药为衣兮薜为裳，椒为醴兮桂为浆。乐吾乐兮，乐不汝违。乐不汝违兮，盍归乎来哉。",
            "comment": ""
        },
        {
            "title": "从德麟自中卢游灵记事",
            "content": "裂崖泉射便成溪，溪畔虚岩匹练垂。玉溅珠跳千仞底，阴阴众木媚清池。",
            "comment": ""
        },
        {
            "title": "德麟以书相招云已与潘仲宝在中庐可自酇来同",
            "content": "地上云居有梵天，碧池灵脉泻双泉。不应胜地能埋没，政欲因君佳句传。",
            "comment": "【注释】【原题】：德麟以书相招云已与潘仲宝在中庐可自酇来同游灵溪石门双池等胜处某作六诗率张会川作"
        },
        {
            "title": "崇福宫",
            "content": "上都太一临天街，千乘万骑频往回。神崧太一古所治，曷日属车游豫来。昔年章圣奉玄寂，离宫万堵临崔嵬。定陵弓剑隔重岭，金碧渝暗翬鸳摧。重门铜兽闭永日，灵囿御坐生苍苔。达官乞开奉祠事，肉食罔知真可咍。小臣作诗非望幸，欲写万壑松风哀。",
            "comment": ""
        },
        {
            "title": "嵩顶六月芍药初发",
            "content": "谁言天地一无私，底事阳和到顶迟。暑气已交五六月，云中初见两三枝。可怜下土炎蒸日，却是青霄烂漫时，第有荣心莫嗟晚，物情先盛复先衰。",
            "comment": ""
        },
        {
            "title": "游超化寺",
            "content": "常笑博望侯，老死穷河源。河源几万里，天派垂昆仑。支流播九逆，砥柱疏三门。行穿九地折，怒溢千里奔。乐彼洧水源，近且具茨根。寒泉发清池，藻监挠不浑。引为琉璃陂，碧波媚苹蘩。逶迤入王城，顺下德可温。全此上善性，利用岂无恩。下有万艘济，旁列千夫屯。持此安且静，用监暴与昏。顷年时闻龙，渊室今应存。秉简俗何陋，济舆惠亦烦。谁知千载後，佛宫枕溪濆。乔木上参天，绿竹盈短垣。曾此埒金谷，神龙依只园。物理自古今，兴废复何言。聊思郑国侨，殊胜汉张骞。",
            "comment": ""
        },
        {
            "title": "笋箨笔诗",
            "content": "琅玕夭娇排霄去，败箨平阶聊贮储。付与管城汤沐地，何须毛颖号中书。",
            "comment": ""
        },
        {
            "title": "宿大贾村僧寮",
            "content": "行过横烟杳霭中，低低茆舍绕蒿蓬。譍门见客僧如鹿，席地围炉火自红。隙壁射床千里月，破窗吟纸一川风。仆夫密劝休安枕，闻道穿窬是主翁。",
            "comment": ""
        },
        {
            "title": "晓发邓城和德麟韵",
            "content": "遥岑掣残电，炫转云筛碎。长庚送晓色，澒洞初见地。饥马恋枥鸣，呞牛系林睡。横塘寸鱼跳，鱼跳石双翠。敢嗟衣化尘，且喜风泛袂。蚤怀功名心，经济岂无意。老躯既肮脏，柔态渐斌媚。棹舟江南去，白酒谋日醉。丝蓴芼雪鲈，欲饱三尺喙。半生客荆州，两渡北津水。尚友有若人，获我心所契。行李念淹留，感此秋蝉嘒。扫除向来想，渔钓真得计。寒翁已无心，得失无欣喟。",
            "comment": ""
        },
        {
            "title": "荼醾洞",
            "content": "无华真国色，有韵自天香。临风难自持，为舞白霓裳。",
            "comment": ""
        },
        {
            "title": "丙子岁三月十有二日游嵩山宿峻极中院时天气",
            "content": "松风憩俗驾，抚心愧营营。登临念胜土，乌用千载名。愿与妇子俱，终焉住神清。",
            "comment": "【注释】【原题】：丙子岁三月十有二日游嵩山宿峻极中院时天气清朗山月甚明因以阴壑生虚籁月林散清影为韵诗各六句"
        },
        {
            "title": "杨十三虞卿在希颜上人房纳凉余时在村舍归和",
            "content": "土渴山焦独在阿，考盘孰与世相遇。皇皇夫子犹伤凤，碌碌苍生尚执柯。头白已惊为学晚，日长赢得读书多。北禅释子应相笑，树瘿多年变木鹅。",
            "comment": "【注释】【原题】：杨十三虞卿在希颜上人房纳凉余时在村舍归和诸公韵"
        },
        {
            "title": "神松岭即岳神为珪禅师一夕自北岭移者",
            "content": "初闻百梁村，拔自天池井。今知万松冈，一夕趋北岭。顾兹挟山威，何心罔知警。",
            "comment": ""
        },
        {
            "title": "方竹杖和功远",
            "content": "性禀方外正，人怜节瘦轻。持携防水潦，杀活奈山精。直以中圆称，名因义类清。若将灵寿比，未可贱书生。",
            "comment": ""
        },
        {
            "title": "天封观将军柏",
            "content": "卫懿恃昌富，乘轩鹤有禄。贵鹤贱用民，身残国颠覆。楚子惜名马，终焉葬人腹。爵封东山松，侯比渭川竹。时轻官秩紊，辟妄作威福。无益害有益，褒赏逮禽畜。所美非美然，恩泽及草木。或讥将军柏，无乃狃此俗。曷膺千锺养，曷被三品服。不为朝廷力，窃号委空谷。余知将军心，非悦世人目。千年抱贞操，劲节无屈曲。不为岁寒凋，守此万仞绿。天武累此名，冥不知宠辱。虽不助柏敬，岂意慕轸毂。吾侪之小人，悟主惟欲速。盗功仍苟容，岂耻无道谷。潭潭居紫府，沉沉据华屋。贪恩谋子孙，占俸及僮仆。膏肓病天下，天下思食肉。朝为四辅重，莫作三危逐。笙箫金谷宴，翣柳北邙哭。尚方属镂赐，朝服东市戮。君看古功臣，牖下死为祝。将军如有心，应哭世愈蹙。拔萃真不群，虚名岂其欲。胡不观其旁，满山皆朴樕。",
            "comment": ""
        },
        {
            "title": "谷隐寺",
            "content": "挈巢江湖去，端为山水癖。朅来谷隐游，契我赏心适。寒江渺平楚，复岭转层壁。谁与龙象筵，一扫狐兔迹。彩云布楼台，迎日丽金碧。堂高磬声邃，壑远松响激。山光晚相照，空翠浓欲滴。行当就墟市，幽栖买泉石。日咏招隐诗，时过弥天释。",
            "comment": ""
        },
        {
            "title": "王子立寄三绝句云常诣夏颐吉卜云宜见君子子",
            "content": "三首新诗慰病躯，万金何必是家书。隔年已有游嵩约，玉趾何时过敝庐。",
            "comment": "【注释】【原题】：王子立寄三绝句云常诣夏颐吉卜云宜见君子子立作诗廌次韵"
        },
        {
            "title": "无渡河",
            "content": "无渡河，无渡河，中有龙门之雪浪，天池之洪波。上有碧崖之岌嶪，下有暗石之嵯峨。蛙蚓得志相讥诃，况复龙蜃与鼋鼍。崇朝一舍即我郊，黎民一苇平可过。无渡河，无渡河，招招舟子不足信，彼亡维楫将奈何。",
            "comment": ""
        },
        {
            "title": "秋日杂兴",
            "content": "青青陌上草，秋徂故应省。疾风试飘叶，寒露犹湛颍。冰霜来无时，尔命讵坚永。滋蕃奈尔何，咄咄临此景。",
            "comment": ""
        },
        {
            "title": "次韵刘厚之久阴未雨",
            "content": "欲和丰年几日霖，密云委地结繁阴。莫疑造物收功晚，自是阳和著意深。且具黄鸡倾白酒，更求青李与来禽。扫除万古穷通想，付与南薰一弄琴。",
            "comment": ""
        },
        {
            "title": "哀都官王申",
            "content": "垅上弓旌降鹤书，戋戋璧帛贲乡闾。汉宫入奏贤臣颂，蜀道荣观驷马车。谁谓诸侯老宾客，归来华发伴樵渔。泮宫陈迹神游否，绛帐门生多石渠。",
            "comment": ""
        },
        {
            "title": "题唐洲东寺访友人不值诗",
            "content": "眼前风景似襄阳，松柏参天竹满岗。题鴃一声春欲去，雨催新杏渐娇黄。",
            "comment": ""
        },
        {
            "title": "曹华国之子赠诗次韵答之",
            "content": "平生曹华国，志意多感慨。应埃迷俯仰，肮脏游方外。余尝贤若人，心以古人待。食蘖甘有味，舐蜜遇潜虿。赍恨没九原，长屯竟无泰。宿草揜一丘，长夜遂千载。喜君好男儿，赠语颇刚快。弓裘解传业，门户兹有赖。文章第美身，长门不须卖。",
            "comment": ""
        },
        {
            "title": "蚩蚩",
            "content": "氓之蚩蚩不足数，四月五月蒙松雨。闭门县榻二十年，不见孺子与文举。",
            "comment": ""
        },
        {
            "title": "道中即事呈岑使君吏部次和德麟韵三首",
            "content": "日射西山烂烂光，低云遮岸水风凉。从来鞍马倦行役，笑语不知岐路长。",
            "comment": ""
        },
        {
            "title": "故谏议大夫鲜于公欲作新堂以传世谱名曰卓绝",
            "content": "先生王佐材，蚤岁常数奇。平生经纶志，白首初逢时。经营此堂久，乞身竚归期。堂成不及登，魂气今何之。",
            "comment": "【注释】【原题】：故谏议大夫鲜于公欲作新堂以传世谱名曰卓绝内相先生题其名曰蜀鲜于氏卓绝之堂某以此八字为韵作八诗盖鲜于公顷尝俾某赋之而三子以求其诗故原其古而美其今以颂美之"
        },
        {
            "title": "丙子岁三月十有二日游嵩山宿峻极中院时天气",
            "content": "阴磴顽雪积，老崖白云深。扪萝陟鸟道，扬尘落乔林。下方有粟场，俯见归飞禽。",
            "comment": "【注释】【原题】：丙子岁三月十有二日游嵩山宿峻极中院时天气清朗山月甚明因以阴壑生虚籁月林散清影为韵诗各六句"
        },
        {
            "title": "丙子岁三月十有二日游嵩山宿峻极中院时天气",
            "content": "舍鞅陟层巘，老步独多叹。笑谈谷传响，松声递萧散。欲寻草堂池，土室无僧赞。",
            "comment": "【注释】【原题】：丙子岁三月十有二日游嵩山宿峻极中院时天气清朗山月甚明因以阴壑生虚籁月林散清影为韵诗各六句"
        },
        {
            "title": "王彦温多恕许惠叶县石方尊将以贮酒作诗取之",
            "content": "叶山坚石如水苍，斲为大尊重且方。斟酌胡能问罍耻，献酬不解随觯扬。勿言研材用非称，麴糵文章皆伐性。请看毛颖不中书，宁及时时一中圣。月岩老子饮山村，但惜田家老瓦盆。已刳匏瓜代杯饮，愿君持此比窊尊。",
            "comment": ""
        },
        {
            "title": "题孔氏东园三首",
            "content": "桐已参天柏已苍，昔年曾见似人长。树犹如此人休怪，宾主相逢鬓各霜。",
            "comment": ""
        },
        {
            "title": "锺山钟",
            "content": "延平双剑朝丰城，锺山之钟挟以行。延平春浪拂天地，左右两龙雷口鸣。建隆真人君八极，河伯效珍宝钟出。不似汾睢发鼎光，泛泛逆流浮万镒。诏赐阊阖濯龙宫，声掩景阳闻九重。吾闻此钟亦神物，独肯寒溪就埋没。",
            "comment": ""
        },
        {
            "title": "道中即事呈岑使君吏部次和德麟韵三首",
            "content": "稻塍粟垅绿相连，野老欣逢大有年。人意物情俱自适，溶溶佳气满江天。",
            "comment": ""
        },
        {
            "title": "未晓出双池小雪作",
            "content": "匆匆蓐食过重丘，炬影通林见远流。云物澜翻烟幂历，细风吹霰上征裘。",
            "comment": ""
        },
        {
            "title": "故谏议大夫鲜于公欲作新堂以传世谱名曰卓绝",
            "content": "吾观孔父鼎，知有名世哲。英英大谏公，克世嗣前烈。翱翔金銮坡，白首贯忠节。後昆有斯人，谱系愈卓绝。",
            "comment": "【注释】【原题】：故谏议大夫鲜于公欲作新堂以传世谱名曰卓绝内相先生题其名曰蜀鲜于氏卓绝之堂某以此八字为韵作八诗盖鲜于公顷尝俾某赋之而三子以求其诗故原其古而美其今以颂美之"
        },
        {
            "title": "故谏议大夫鲜于公欲作新堂以传世谱名曰卓绝",
            "content": "天地西设险，剑外分野殊。君家万里侯，支郡许专诛。威名讋华夷，玉帛走易于。韡韡常棣华，煌煌驷马车。",
            "comment": "【注释】【原题】：故谏议大夫鲜于公欲作新堂以传世谱名曰卓绝内相先生题其名曰蜀鲜于氏卓绝之堂某以此八字为韵作八诗盖鲜于公顷尝俾某赋之而三子以求其诗故原其古而美其今以颂美之"
        },
        {
            "title": "同张公硕梅耕道访董畸老郊居",
            "content": "白水弄青秧，晨烟著柳行。羇怀正飘泊，陂路转微茫。苹际鹭鸥下，塍边菱荇香。相从寻胜事，萧飒兴何长。隐水官桥路，将军甲第新。绿沉闲结绣，棐几净无尘。下榻喜宾至，问田怜我贫。相逢便倾倒，晚岁定情亲。青云两高士，肯伴老夫游。方驾相追逐，通宵复献酬。诗书嗟夫计，农圃话良谋。日後耦耕伴，悬知总白头。",
            "comment": ""
        },
        {
            "title": "上林道",
            "content": "忆昔驱车度函谷，解鞍访古骊山麓。华清虽有亡国恨，绣岭犹存旧时木。无情草木竞争春，不问兴亡自红绿。汉家上林更萧瑟，宫殿荒基走麋鹿。可怜乔木亦已无，五柞长杨今朴樕。",
            "comment": ""
        },
        {
            "title": "边城四时曲送盛玮东玉之官平凉",
            "content": "边城冬，日日黄埃飞朔风。葱岭雪深埋古道，河岸冰厚与天通。可汗牙帐青海东，壮士卷甲趋奇功。公孙卿材名将种，横槊赋诗海涛涌。作吏宜思故家勇，早取灵盐隶秦陇。",
            "comment": ""
        },
        {
            "title": "秦觏少章寄寂斋",
            "content": "臣门如市心如水，汉宫解识尚书履。形若槁木心死灰，东郭子綦初隐几。明珠走盘丸走坂，性不迁迁常止止。蚍蜉战声如雷霆，渠自纷纷相我尔。达人大观观万有，区中狭隘真一眯。磨坚涅白自古然，不必饮牛憎洗耳。",
            "comment": ""
        },
        {
            "title": "登楚山绝顶",
            "content": "新雨路少人，公子有佳招。下马语未竟，西城趋连镳。初云眺江阁，忽欲登山椒。陟巘践跷踊，舍鞍升迢嶢。濈濈云屦湿，翩翩风袂飘。广隰绿交映，芜城远无嚣。带缭江路永，隙光溪影摇。他山若聚米，乱垅疑翻潮。岸巾叹鬓槁，抚髀怜肉消。欲摅纡郁怀，自恨痀偻腰。心知中峰近，意怯老步遥。班荆坐危磴，植杖临高苗。注目送三士，绿萝凌九霄。风流蹔云散，箕踞还独谣。迎答顺风呼，俯听深涧樵。山灵或耸诮，谷友如迁乔。虽同仙凡隔，亦觉神爽超。毋比抱肠鼠，已异枝巢鹩。夕曛下归径，平林有鸣蜩。回瞻已陈迹，青霭烟寥寥。",
            "comment": ""
        },
        {
            "title": "同德麟仲宝过谢公定酌酒赏菊以悲哉秋之为气",
            "content": "青松多陈根，女桑漫柔枝。虚心任寒暑，宁与铁炭期。旨酒有妙致，青山多令姿。醉游卧丘壑，於予复何为。",
            "comment": "【注释】【原题】：同德麟仲宝过谢公定酌酒赏菊以悲哉秋之为气萧瑟八字探韵各赋二诗仍复相次八韵某分得哉萧二字"
        },
        {
            "title": "和二兄书事三首",
            "content": "功名於我实何多，只为浮华未浩歌。两月病痁诚已甚，半头白发似无何。诏惟选吁将从众，学贵师心在匪他。当世闻人知不少，片言敢谓众难过。",
            "comment": ""
        },
        {
            "title": "咏斋诗",
            "content": "古昔诗客长风骚，云间野鹤鸣九皋。六丁极天十万遭，摄提执策穷牛毛。玄珠罔象谁能及，或长壮丽称雄豪。九原杀气横天高，朔风吹雪沾霜刀。衔枚束甲夜渡洮，军中壮士秉白旄。忿怒不可拔一毫，白狐几腋成一袍。东溟一钓连六鳌，二长不同各有劳。吟咏至审公讥褒，咏斋之乐真陶陶。君毋独乐愈自高，亦当以手援儿曹。",
            "comment": ""
        },
        {
            "title": "和人游嵩韵",
            "content": "嵩高峻极压三川，周视方舆见广员。绝顶固知天下小，泰山为占海隅偏。白云散尽千林月，急雨收回万壑烟。莫笑层峦高似岸，举头一握是玄天。",
            "comment": ""
        },
        {
            "title": "秋蝶",
            "content": "粉蝶尔何知，秋深尚戏飞。怜渠迷节物，犹若弄春晖。露叶今非昔，霜丛畴可依。篱边菊无几，薄命寄余菲。",
            "comment": ""
        },
        {
            "title": "廌寓龙兴仁王佛舍德麟公定道辅仲宝携酒希纳",
            "content": "宿雨旦初霁，微凉吹广庭。嘉宾忽相遇，方午梦惊扣扃。长松森翠影，德修竹参青冥。飘云度空急，仲残日穿林明。幽墙隔江浦，公远屿定风舲。城市厌烦暑，道山樊念伶俜。角巾代公绂，方草具踰侯鲭。园实摘的皪，德厨酝斟晶荧。烹鲜缩颈大，仲海错著器腥。笑谈得真乐，公采撷逢幽馨。云阴剥初霁，道名岚收远青。窗卧忆元亮，方诗成怀景升。日须河朔饮，德当解高阳酲。烦襟顿忘释，仲嘉咏不少停。闉闍发严鼓，公穹碧垂繁星。一笑跨鞍去，奚论楚人醒。道",
            "comment": "【注释】【原题】：廌寓龙兴仁王佛舍德麟公定道辅仲宝携酒希纳凉联句十六韵"
        },
        {
            "title": "光禄朱卿挽词十首",
            "content": "五十虽非寿，休嗟不憗遗。赏延姑可待，子贵竟何迟。异鹊惊蝉蜕，凄风落木芝。乘骢千里客，歌罢不胜悲。",
            "comment": ""
        },
        {
            "title": "上山",
            "content": "登山盖有道，迂叟真名论。不困在徐行，不跌由足稳。斯言可铭佩，万事为节撙。推之为躬行，天下国家本。",
            "comment": ""
        },
        {
            "title": "送杭州使君苏内相先生某用先生旧诗方丈仙人",
            "content": "平生史鰌直，往岁展禽黜。青衫窜长沙，华鬓谒宣室。重光照八极，命世真贤出。奈何江湖去，独为苍生恤。",
            "comment": "【注释】【原题】：送杭州使君苏内相先生某用先生旧诗方丈仙人出渺茫高情犹爱水云乡为韵作古诗十四首"
        },
        {
            "title": "赵玿赴成都府广都县尉以送君南浦伤如之何为",
            "content": "吾生常羇旅，送客情更重。嗟哉平生交，今复万里送。愁端寓心目，往感接魂梦。穷途独栖迟，直道竟何用。",
            "comment": "【注释】【原题】：赵玿赴成都府广都县尉以送君南浦伤如之何为韵送之作八首"
        },
        {
            "title": "观出日",
            "content": "苍崖观出日，依稀自扶桑。初如浴咸池，苍苍或凉凉。渐若宾阳谷，赫赫复煌煌。海滨升霞彩，贯地万丈长。摄提御天衢，一照明万方。不愿发五色，不必呈九光。无用现重轮，无贵珥青黄。吾心愿吾君，盛德如朝阳。照临冒下土，威名烛无疆。不复迭而微，常进炽而昌。蚁行理虽切，丸跳比亦狂。病夫喜壮观，蓬心遂恢张。异时环堵宫，但见生东墙。",
            "comment": ""
        },
        {
            "title": "题峻极下院列岫亭诗",
            "content": "山色满亭亭倚空，与君俱在画图中。解道龙腾青壁断，令人却忆漫浪翁。",
            "comment": ""
        },
        {
            "title": "秋日杂兴",
            "content": "摇摇平冈雪，芬芗荞花白。繁英未脱鄂，锐实已潜黑。速哉不踰时，几何天地力。寒耕暑方耘，古人勤宿麦。",
            "comment": ""
        },
        {
            "title": "送秦少章",
            "content": "建勋各有志，而我齿已疏。除书喜之子，试吏东海隅。满怀贮忠义，陈编陋严徐。平生困末路，龙蠖意不舒。定交青云表，凛凛国士徒。执颜肯顾我，曾未鄙非夫。破愁有斯人，我邻知不孤。危言解补天，决折已非图。成名聊尔尔，国器自时须。收功从兹始，良骥骛修途。开樽稍黔突，惭愧饭与刍。闭户待子归，看我所著书。",
            "comment": ""
        },
        {
            "title": "同德麟仲宝过谢公定酌酒赏菊以悲哉秋之为气",
            "content": "痛饮可一石，宁辞手中卮。挹斗自斟酌，浇胸定为宜。心如虎在圈，事若羊触篱。执鞭吾弗能，放意从所之。",
            "comment": "【注释】【原题】：同德麟仲宝过谢公定酌酒赏菊以悲哉秋之为气萧瑟八字探韵各赋二诗仍复相次八韵某分得哉萧二字"
        },
        {
            "title": "秋溪",
            "content": "秋溪已澄彻，山色贮溪中。云度前洲白，霞生别峤红。波澜寒自监，鱼雁共游空。弃置功名念，羊裘作钓翁。",
            "comment": ""
        },
        {
            "title": "赵玿赴成都府广都县尉以送君南浦伤如之何为",
            "content": "蜀山如鸟道，剑阁郁嵯峨。嗟君正朱颜，奈此艰险何。秋雨峨眉道，春风濯锦波。青山一羸马，古今应更多。",
            "comment": "【注释】【原题】：赵玿赴成都府广都县尉以送君南浦伤如之何为韵送之作八首"
        },
        {
            "title": "雨中宿超化寺",
            "content": "暴雨如建瓴，龙渊俄怒流。逸哉我三士，冒雨探奇幽。古寺浮积壤，危若萍与沤。抱忧穷乐事，斗酒聊重留。",
            "comment": ""
        },
        {
            "title": "将至嵩山远观瀑布",
            "content": "晚晴紫翠溢平川，三十六峰凝霁烟。匹练依稀分秀岭，玉虹摇曳舞危巅。寒光定是连明汉，清气都疑贯九渊。可笑夜来风吹来，乱沟斜涧亦涓涓。",
            "comment": ""
        },
        {
            "title": "王实洗儿歌",
            "content": "昔闻吉梦占罴熊，今见得子如阿戎。先正举世称至忠，垂庆百世皆万锺。山川秀气久结融，今复俾君生此雄。五侯七貂十八公，当有八元为八龙。愧我尘埃非太真，难使此儿名作温。劝君大作容驷门，作诗聊代添金盆。",
            "comment": ""
        },
        {
            "title": "寄杨十三虞卿",
            "content": "前年君去时，覆水坳堂中。三年君不归，昨夜风雨惊破屋，不知生蛟龙。壮士耻隐忍，拔剑刺溃痈。三杯然诺许君死，鱼腹置匕首，直入吴王宫。{护下乙}镡历火飞，吐气成长虹。义名如皦日，英气凌秋风。",
            "comment": ""
        },
        {
            "title": "鹿门寺",
            "content": "蓬莱鹿门道，莽莽汉津渡。川涂两缅邈，今古同此路。德公厌州里，翁媪是中去。风流可引想，千载豹隐雾。浩然遶城归，羸马琢妙句。宿草被荒丘，寒榛轶惊兔。昔我怀登临，岁晏属凝冱。兹游惬于愿，春仲忽云暮。杖策升翠麓，喟叹怜老步。冠云得危亭，临世濯凡趣。蒿荠俯青林，绣绘辨红树。他山照寸碧，迂江泫曦露。我生老忧患，胸次贮百虑。寓目宇宙间，猛省忘外慕。前瞻万松岭，翠壁屹相顾。轻飚触纤柯，虚籁森已度。甓道绕危巅，爽气袭篮轝。传闻古道场，台殿若鳞布。日者一昔灾，楹栋皆若炬。坏垣积煨烬，况乃金碧处。山僧勤朴斲，堂构略已具。童奴一万指，役作供指呼。当有鬼运牐，变现助持护。蹇予藏史後，道骨天所付。一为功名想，悮落尘土污。华颠发先缟，黧面颜色故。惟有炯炯心，从昔常自悟。会当借岩谷，投老寄冠屦。吹云饭青精，煮石羹白芋。神游八极表，讽诵大人赋。鹍鹏或图南，为子阆风御。",
            "comment": ""
        },
        {
            "title": "送杭州使君苏内相先生某用先生旧诗方丈仙人",
            "content": "迩臣均劳逸，方面乃毗倚。细人怙权宠，补外习为耻。余杭股肱郡，湖山真信美。意雅如望之，肯效倪若水。",
            "comment": "【注释】【原题】：送杭州使君苏内相先生某用先生旧诗方丈仙人出渺茫高情犹爱水云乡为韵作古诗十四首"
        },
        {
            "title": "史次仲钱子武与余在报恩寺纳凉分题各以姓为",
            "content": "天地怒气散，凯风若颠喜。吹彼枳棘墟，不入邃屋里。北风何其凉，雨雪雱不止。卒岁无衣裘，穴处犹冻死。六月如蒸炊，执扇犹秉毁。芃芃黍苗花，吹落不结子。老农悲不获，飞鸟喜自恣。虽难答天恩，愿天投木李。",
            "comment": "【注释】【原题】：史次仲钱子武与余在报恩寺纳凉分题各以姓为韵"
        },
        {
            "title": "小苏先生九三丈自司谏拜起居郎权中书舍人廌",
            "content": "孝治依文母，皇图锡圣王。虚心思启沃，妙选尽忠良。近侍崇儒术，先生被宠光。周邦柱下史，魏阙紫微郎。禁殿联常棣，天池浴凤凰。挥毫青琐闼，簪笔御炉香。德镇千钧重，文辉万丈长。昌时逢式谷，吾道喜弥彰。视草严宸暮，论思子夜央。槐边星转角，花底鹭分行。岂但居华省。行闻上玉堂。终期衮衣拜，慰此士夫望。",
            "comment": "【注释】【原题】：小苏先生九三丈自司谏拜起居郎权中书舍人廌作诗以贺"
        },
        {
            "title": "七夕",
            "content": "七夕知何夕，云是牛女期。俚俗具瓜华，阶除儿女嬉。繁星烂煌煌，流月湛沉辉。群儿望鹊桥，桥端七宝帷。彷佛想言笑，芗泽疑烟霏。人间光阴速，天上日月迟。隔岁等旦暮，会遇未应稀。愿言停笑驩，察我心所祈。我欲赐新巧，智术妙通微。金针度彩缕，宝奁卜蛛丝。我嗟儿女愚，勤劳徒尔为。巧拙天所赋，乞怜真可嗤。故拙不可厌，吾宁钝如椎。借云得新巧，无乃醇愈漓。吾观天垂象，列星有攸司。牵牛常服箱，织女不下机。牵牛教人巧，积仓岁无饥。织女教人巧，笥箧余裳衣。伊谁询儿女，组绣穷毫厘。年年渡河汉，秋至次舍移。宣淫五云上，此论乃吾欺。吾为牛女辨，欲判千古疑。",
            "comment": ""
        },
        {
            "title": "范蜀公挽诗",
            "content": "关雎久盈耳，魏阙亦游心。不废江湖乐，亲调钟磬音。九重初击拊，千代正哇淫。器在人亡矣，哀哉泪满襟。",
            "comment": ""
        },
        {
            "title": "答孔榘处度见赠",
            "content": "我似羁縻遐徼州，君如霸府大诸侯。如何鼎食素烹饪，乃谓溪毛堪荐羞。驽马但能追十驾，铅刀奚可断千牛。鄙人粗亦知臧否，敢诮东家故日丘。",
            "comment": ""
        },
        {
            "title": "晓行闻莺",
            "content": "花梢未动雨中听，催遍园林百果成。六月不知春色尽，五更来伴夏鸡声。树头萧瑟长风过，马上瞢腾短梦惊。劝汝无言归旧谷，先秋番次候虫鸣。",
            "comment": ""
        },
        {
            "title": "出城",
            "content": "岸走舟安稳，逍遥若步虚。晴烟迷白鹭，春水见浮鱼。桑树连坡种，人家夹水居。年丰村舍好，稚子学诗书。",
            "comment": ""
        },
        {
            "title": "西郊",
            "content": "黄花作秋色，槁荚作秋声。残春有秋意，奈此恻恻情。乔木点新翠，古垅集飘英。午风薰径草，麦浪摇新晴。脂车逐胜士，访友来西垧。苦汗泣瘦马，流尘污华缨。冁然发孤笑，屡醉辄屡醒。聊歌干旄篇，愧我未登瀛。",
            "comment": ""
        },
        {
            "title": "从德邻至邓城访魏道辅故屋怀道符",
            "content": "孟春属佳辰，驾言从郡丞。蓐食戒徒御，篝火事徂征。方舟绝横汉，适彼樊侯城。缅怀昔封君，能使晚周兴。千龄想风概，慨叹岸与陵。故城若墟落，邑屋袖可凭。盘飧倦举箸，幅幅气拂膺。古寺蔽榛甓，破舍余残僧。人言魏徵君，於焉常曲肱。窭居三十年，蔚然以诗鸣。人忧不改乐，信哉贤者能。常闻有四友，作堂在郊垧。我虽樗栎材，臭味亦其朋。会当从飞盖，清夜一来登。",
            "comment": ""
        },
        {
            "title": "送元勋不伐侍亲之官泉南八首",
            "content": "卷中识尽古来人，笔下文章日日新。万里从亲海边县，要令南国见麒麟。",
            "comment": ""
        },
        {
            "title": "秋日杂兴",
            "content": "昔喜马少游，我马仍款段。古云末路难，百里九十半。与尔皆调饥，欲速辄愈缓。长鸣徒劳尔，终愧籋云汗。",
            "comment": ""
        },
        {
            "title": "杨花词三首",
            "content": "苦恨红梅结子，生憎榆荚悠悠。解送十分春色，能添万斛新愁。",
            "comment": ""
        },
        {
            "title": "德麟以书相招云已与潘仲宝在中庐可自酇来同",
            "content": "云外泉声度碧林，浏萦累带作清深。吾缨已分令尘染，欲欲寒光去洗心。",
            "comment": "【注释】【原题】：德麟以书相招云已与潘仲宝在中庐可自酇来同游灵溪石门双池等胜处某作六诗率张会川作"
        },
        {
            "title": "送元勋不伐侍亲之官泉南八首",
            "content": "泉南南蒲是南溟，瘴雾熏人不用醒。想对文书搔首罢，刺桐花下学兰亭。",
            "comment": ""
        },
        {
            "title": "中隐庵和赵孺韵",
            "content": "退之以文鸣，师友得侯喜。声名力与俱，虽尊未勇耳。黄池距青山，孰辨都与鄙。庵成谁振之，句出闹如市。千仞宁我高，充实信吾美。坐令庵内人，前车云可轨。礼乐有先後，後进则君子。执方而昧圆，俱野那复史。伐柯固执柯，畴克求诸迩。蒸之既匪薪，采焉又非芑。近交韩与侯，步骤亦常耻。一医消息尽，布毛自何起。要须六月息，不息不为已。敢问二诗人，如何得意旨。",
            "comment": ""
        },
        {
            "title": "和李端叔大夫从参寥子游许昌西湖十绝",
            "content": "梦为蝴蝶恣飞飞，飞入花丛处处迷。不是提壶强呼起，尚应栩栩展江西。",
            "comment": ""
        },
        {
            "title": "题郭功甫诗卷",
            "content": "山人跨鱼天上来，识者珍重愚者猜。或呼文举异童子，林宗独谓王佐材。蚩蚩众目如瞽蒙，白马羽雪皆皑皑。古有仁贤不愚者，举足疐路心徘徊。桐城明府住姑孰，襟裾萧洒天与才。谗言屡改耻自雪，政事报成羞援媒。临川先生久知己，十年执政居公台。横飞後生尽豪俊，往往拔越自草莱。洪炉造化岂一端，如何不与珽填坯。盛朝能诗可屈指，少师仆射苏与梅。少师新为地下客，苏梅骨化成尘灰。金陵仆射今已老，班班丝雪侵颐腮。当今儒生迂此道，如使杞柳为棬杯。好古爱诗惟有君，独使笔力惊风雷。清音绕齿嚼鸣玉，烂光满纸如琼瑰。古原夜烧光夺月，立使万物有灰煤。清泉漱石白凿凿，湍落急濑成渊洄。才雄句险骇人胆，九月秋水滟澦堆。有时清贞叩玄关，至诚直可歆郊禖。公才颖栗公望异，牢落下位命何乖。岂无白虹夜贯斗，犹使宝剑丰城埋。几年令尉困下国，板简青衫趋郡阶。犹将富贵委脱毂，苟不知命安为怀。竹溪逸人杜陵翁，当年得意称壮哉。直言时病傲宫禁，谓可立致青云阶。公行孰避蹲草虎，由径不畏当路豺。输忠献策恃才藻，宰辅切齿全班排。遂离黼座谪千里，翻疑方直为祸胎。杳如蹑云上幽顶，文石嵲屼悬虚崖。下视黑潭鳄鱼窟，山雨润泽浮苍苔。临危惴惴惧石陨，况更步滑粘青鞋。上愬逄怒下见诮，愠望宁与群小偕。秋江接天夜如练，桂宫隐见琼瑶台。泛舟夜披紫绮裘，兴发鼓枻倾金罍。岸人疑是王子猷，美女揶揄言谑谐。沧浪水深波浪阔，醉谓止可探一柴。徜徉濯缨傲巨浸，掬月不得翻委骸。上皇虽悼屈平善，千载乃得为朋侪。秋霜何草不玄黄，蜀山戍削青崔嵬。马如蹇驴不惯远，陟险色变成豗隤。阁道繁霜晓成澌，古壑暴雨飞阴霾。散关野哭夜悲怨，倏见鬼怜明岩隈。长蛇食象留齿骨，猛虎噬人余钏钗。故人招庇岂惮远，军谋宥密惟参陪。春雨霢霂兴槁苗，膏润不及枯根荄。正风寝熄雅颂废，吾言来自单于垓。古今厩马讵为匹，骅骝駰骆驽与騋。力良调俊惟骐骥，李杜故得其梧魁。前辈攀辕让驰道，下石夹毂谦争推。二公当年走声价，日月左运天旋回。方今明时废声律，将使湮沦如烬煨。非君鼓吹力主持，是道不世将倾颓。关西鄙夫怀此愤，白石空炼如女娲。命违时否口常钝，如挂风铎环堵斋。安得献言彤庭下，出入金马如皋枚。秉钧庙堂司惨舒，建旌立节如张裴。古云能诗多坎轲，苟或信矣良可哀。傥使文章敌天下，再使神禹驱秦淮。",
            "comment": ""
        },
        {
            "title": "孔北海堂",
            "content": "卯金自中叶，已若子南周。阿瞒制威福，九鼎若缀旒。余子不复忌，多士例为仇。崭然见芒角，已坐锢与钩。谁知英雄彀，翻令作罝罘。假手陷正平，谑玩戮杨修。小慧尚必除，伟人那得留。凛凛孔北海，胸次包九州。倘令坐庙堂，大盗当寝谋。专诛及斯人，遂负壑与舟。当时同朝士，苟生盍包羞。身死名亦灭，白骨委山丘。先生虽千载，生气尚横秋。当时眼中意，付与一醉休。文人具文行，来作东诸侯。尚友天下士，复于古人求。作亭俯层城，持杯想风流。壁间妙著述，腾光昏斗牛。文存人亦亡，应从文举游。我生真碌碌，与世甘沉浮。思为坐上客，扬觯和南讴。无成老岩谷，哀哉空白头。",
            "comment": ""
        },
        {
            "title": "岑使君牧襄阳受代还朝某同赵德麟谢公定潘仲",
            "content": "我生世寡与，所幸贤者知。徽中山川意，赏音有锺期。荆楚非我里，从公甘栖迟。今兹复舍去，何以纾吾悲。",
            "comment": "【注释】【原题】：岑使君牧襄阳受代还朝某同赵德麟谢公定潘仲宝皆饯於八叠驿酒中以西王母所谓山川悠远白云自出相期不老尚能复来各人分四字为韵以送之某分得相期不老"
        },
        {
            "title": "戏赠史次仲",
            "content": "世俗匪吾谋，嘉篇常见投。旧交皆炫曜，夫子独淹留。礼乐尚虚器，衣冠何自囚。秪应凉冷後，萧飒更清秋。",
            "comment": ""
        },
        {
            "title": "赠钱之道子武昆仲",
            "content": "青冥联翼鹄，志节傲云机。凶变家多难，年荒岁愈饥。运乖生事拙，贫病壮心违。蚤岁忧虞少，今春弟妹归。气悲縻骆马，心感动摇徽。命矣无伤已，时哉叹式微。自从中夏瘦，半减去年肥。气概摩天鸷，文华耀日翬。饮川容鼹鼠，障日让犁犩。南亩时躬稼，虚堂昼掩扉。有秋缘力穑，高节本知几。路入东城远，人行北道稀。树头云蔼蔼，草际蝶馡馡。古岸连攀圃，秋城秀蕨薇。断洪流滓泞，独木过欹巍。{左禾右罢}稏香纷馥，菰蒲绿映围。访君非旦旦，相见亦依依。为问奚为乐，言他复谓譩。孝思诚辟色，傃隐始深讥。不见前贤者，何尝虑世非。浩歌行拾蕙，雩咏浴于沂。俨雅诚诗社，凄凉近钓矶。夜阶鸣蟋蟀，秋砌响蛜蝛。竹坞留残月，林虹带落晖。龟翻朝露叶，鱼动落莲衣。诗句时评品，曹刘幸发挥。鲛人龙颔宝，海客蚌胎玑。子意将全美，余心久所睎。众人皆卷舌，高论独其颀。掩月蟾蜍泣，飞霜蕙草葳。鲸鱼翻海浊，水碧带鱼飞。正可夷崧岱，公何愧隐扉。刚明文豹节，升降二龙旗。月满星藏彩，霞升燎有辉。愁魔攻肺腑，危坐复歔欷。",
            "comment": ""
        },
        {
            "title": "次韵秦少章蜡梅",
            "content": "底处娇黄蜡样梅，幽香解向晚寒开。故人未寄岭头信，先报江南春意来。",
            "comment": ""
        },
        {
            "title": "赵玿赴成都府广都县尉以送君南浦伤如之何为",
            "content": "翔风走尘沙，草树正玄黄。烟昏路漫漫，日冷云苍苍。杜公作诗处，武侯近战场。陈迹勿惊心，俯仰已堪伤。",
            "comment": "【注释】【原题】：赵玿赴成都府广都县尉以送君南浦伤如之何为韵送之作八首"
        },
        {
            "title": "送苏伯达之官西安七首",
            "content": "寄语松陵与太湖，烟波风月尔何如。故时景物应如昔，复有当年张翰无。",
            "comment": ""
        },
        {
            "title": "石栈河在洪闸",
            "content": "奔腾龙峤麓，深壑断如截。石栈架寒溪，盘陀卧精铁。从衡布方楚，片段发文裂。平如中唐甓，罅密不容泄。南岩尽奇险，万状森罗列。或如巨兽蹲，或类巴蛇囓。哀泉泻飞磴，流沫常喷雪。山骨静无尘，泓澄碧潭澈。鱼龙不敢宅，中有千古月。壮哉天地间，此险讵劳设。乃知山水心，自欲为胜绝。我陪胜士游，兹名因不灭。",
            "comment": ""
        },
        {
            "title": "捣帛石",
            "content": "婺女织玄绡，欲作六铢衣。空山捣寒月，传声彻云闺。可笑绮縠女，不识砧与机。",
            "comment": ""
        },
        {
            "title": "晚晴",
            "content": "阴壑留残雪，林虹带晚霞。孤烟障渔市，不见两三家。",
            "comment": ""
        },
        {
            "title": "东津夜饮送岑穰彦休赴阙",
            "content": "东门何煌煌，骊驹络金羁。朱颜照秋鞠，炯炯青云姿。往登芸香阁，编书给隃麋。予方滞江汉，发轫将安之风林舞危叶，霜畦杀青蕡。车马如上州，朝天逐高云。行迈岂不劳，欲书竹帛勋。岁晏重感慨，我独念离群。",
            "comment": ""
        },
        {
            "title": "谷隐寺书事诗",
            "content": "云如戏我舒还卷，雨似欺人去复来。学道忘忧从老至，持杯得意使颜开。骊驹喜饱嘶犹恋，猘犬夸狞吠欲催。三日山中果何有，赋诗满得锦囊回。",
            "comment": ""
        },
        {
            "title": "张居士歌",
            "content": "凡夫冥冥不知晓，劫尘流浪如沙扫。上天宫阙隔青云，九原垅暮空秋草。神仙有意怜下土，独取飙车出三岛。张翁陋巷贫且贤，箪饷瓢浆久怀宝。羽客飞来自何所，蓬荜相迎笑相劳。高谈妙理妙道本，定是青牛度关老。仙丹无形有真气，一视传灵入凡枣。聊分七枣遗张翁，一饵云充千岁饱。张公不食今几年，齿如儿童颜色好。我闻神仙本无滓，诸漏皆空体玄道。姑射神人饮风灵，淮南鸡犬依丹灶。真诠自然本简易，不在劳形勤补脑。封山航海漫殚费，叶衣草茹空枯槁。况乃纷纷五浊世，粒食火化常热恼。余苦风尘衰太早，绿发苍苍半玄缟。青春堂堂暗中去，常恐余生似潢潦。何当刀圭借残龄，相与神游超八表。",
            "comment": ""
        },
        {
            "title": "吕颜野饮醉中寄五绝句次其韵",
            "content": "酒在杯中惟恐尽，事来眼底只嫌多。一壶醉倒春风里，万斛穷愁奈我何。",
            "comment": ""
        },
        {
            "title": "三醉石诗",
            "content": "伊昔三逸人，醉卧扪白云。其间欧醉翁，翊戴建殊勋。山灵岂羡尔，应复勒移文。",
            "comment": ""
        },
        {
            "title": "题孔氏东园三首",
            "content": "何处移来薝卜花，琢成玉叶静无瑕。天香不合人间有，只是只园居士家。",
            "comment": ""
        },
        {
            "title": "谢王生赠弓矢",
            "content": "将军材气旧无双，老矣犹思强挽强。金厩愿乘千里马，玉关归奉万年觞。受降城下沙场雪，无定河边木叶霜。赠我良弓借余勇，君应真胜楚人亡。",
            "comment": ""
        },
        {
            "title": "关侯庙",
            "content": "三方各虎踞，猛将皆成群。屹然万人敌，惟髯称绝伦。仗节气盖世，横矟勇冠军。艰难戎马间，感慨竹帛勋。凤阙控蛮楚，庙食汉江濆。神游旧战地，庭树起黄云。",
            "comment": ""
        },
        {
            "title": "寂历古关道二首",
            "content": "寂历古关道，早秋生晓寒。空蒙朝雨细，憔悴客衣单。事逐烟鸿远，情随雪鬓闲。萧萧倦游意，天际路漫漫。",
            "comment": ""
        },
        {
            "title": "德麟自南邑至酇相会作诗次其韵",
            "content": "脂车欲入南山路，马首忽西真有数。此生兀兀老江山，曩事纷纷过风雨。君行岭上正穿云，我向津头欲呼渡。石门秀绝冠荆楚，万壑千岩供指顾。赴涧哀泉咽复流，出岫闲云散还聚。遥应写怀远怜我，瘦马饥童傍江雾。平时追随若形影，异县相望忽如许。他年两翁各赋归，思山便可拏舟去。",
            "comment": ""
        },
        {
            "title": "樛枝桧",
            "content": "桧今老矣何兢兢，樛枝下屈如不胜。左松右柏非尔朋，繁霜茂雪徒骄矜。鞠躬不敢骞其肱，午阴凄凄绿鬅鬙。六月爽气飞秋冰，萦纡茂密罗附藤。猿猱臂绝愁难升，老龙衔雨将飞腾，矫首欲举逄饥鹏。",
            "comment": ""
        },
        {
            "title": "钓台",
            "content": "钓国固有术，直钩宁漫劳。吾常鄙龙伯，岂复羡琴高。濯足风波地，游心虎豹韬。谁云无是子，天下自嚣嚣。",
            "comment": ""
        },
        {
            "title": "故谏议大夫鲜于公欲作新堂以传世谱名曰卓绝",
            "content": "功高翊戴重，锡土仍命氏。蝉冕旧传家，龙衮式增贲。谁云五世泽，久袭万锺贵。非惟赖先庆，奕叶艺忠义。",
            "comment": "【注释】【原题】：故谏议大夫鲜于公欲作新堂以传世谱名曰卓绝内相先生题其名曰蜀鲜于氏卓绝之堂某以此八字为韵作八诗盖鲜于公顷尝俾某赋之而三子以求其诗故原其古而美其今以颂美之"
        },
        {
            "title": "和陈恬思其叔子思有书斋在山中二首",
            "content": "古寺愔愔映夕岑，谷风凄劲触霜林。曩时蕙帐知何处，不见山人来苦吟。",
            "comment": ""
        },
        {
            "title": "秋日杂兴",
            "content": "芡珠乃笾实，鸡首真溪毛。芥羽复丹帻，凌波竞将号。苍啄胜玄蚝，百琲转含桃。骊颌有照乘，海夫得应劳。",
            "comment": ""
        },
        {
            "title": "啸台",
            "content": "乘流勿遇坎，触焉遘兹游。纡余上云垒，禅房忽通幽。水光浮西泽，草树飒已秋。岂无竹林友，腰印不我俦。异时东山约，兴尽辄复数。飞盖想清夜，华月湛西流。",
            "comment": ""
        },
        {
            "title": "足亭张康节南亭也台数尺亭在其上",
            "content": "人生天地间，海中一浮沤。欲求无厌心，无乃不胜求。知足有真乐，不然多悔尤。浅儒急名誉，夸人矜智谋。语默偕蟪蛄，生死等蜉蝣。不如知足者，澹然乐忘忧。袖手阅万变，默坐观九州。众舍吾独存，同波终异流。君看至足处，无得亦无修。万物固皆备，反照靡不周。昧者强务外，巧伪日向偷。昔饥止愿饱，既饱思膳羞。昔寒止愿温，既温思孤裘。非徒漫自苦，动辄成赘疣。相圃有足亭，可见好善优。公孙皆秉哲，克念践先猷。欲种岂弟德，求异恩泽侯。秀岭耸苍玦，寒溪摇翠钩。云传邓林雨，月送沧浪秋。晓暝竹烟暗，午薰花气浮。凉颸泛南荣，返照过东畴。所遇皆可乐，觞咏友浮丘。岂必朝玄圃，弭节夕瀛洲。永怀树亭意，足焉此优游。",
            "comment": ""
        },
        {
            "title": "元佑六年夏自阳翟之睢阳迓翰林苏公自杞放舟",
            "content": "放舟杞国岸，汴渠正东注。汤汤舟下水，适与舟相遇。泛泛水上舟，与水共东去。舟水讵相离，曾不迁故处。世人迷动静，顺流疑若遡。不然逐流浪，汩没为所误。吾作放舟诗，明此流水住。老矣耄何为，聊用持世故。",
            "comment": "【注释】【原题】：元佑六年夏自阳翟之睢阳迓翰林苏公自杞放舟至宋"
        },
        {
            "title": "忆吾庐",
            "content": "缪挟经世策，蚤衰甘湮沦。吾庐有佳趣，一廛良可亲。茂林修竹地，青山白云人。尘埃付捷径，风波委要津。吾心如皦日，外物任浮云。久厌牛马走，欲令鸥鹭驯。岁月既荏苒，功名定因循。执鞭吾弗能，得乘岂所欣。畎亩乐可必，糟糖奚用勤。泥龟喜曳尾，生刍耻屡陈。束湿虽有术，末路复谁因。愿为海底泥，肯羡山上尘。",
            "comment": ""
        },
        {
            "title": "过昆阳城",
            "content": "昆阳城下黍苗稀，寂历荒墟隐翠微。远想笼蛇方斗野，解驱虎豹使成围。乌知将拥河流断，定喜能令屋瓦飞。白水真人今物化，舂陵惟有荷锄归。",
            "comment": ""
        },
        {
            "title": "李良相清德碑良相百药四世孙也天宝中为尉氏",
            "content": "旌廉以廉寡，树碑励贪夫。後人慕前躅，当令德不孤。第无愧屋漏，斯能远苞苴。番禺惟饮水，合浦自还珠。",
            "comment": "【注释】【原题】：李良相清德碑良相百药四世孙也天宝中为尉氏令邑人立此碑"
        },
        {
            "title": "诗一首",
            "content": "江皋草茅软，马首路平宽。叹老龙锺态，伤春料峭寒。月檐茅影乱，风瓦竹声乾。喜从佳公子，诗成槊在鞍。",
            "comment": ""
        },
        {
            "title": "与邹浩志完会於王希圣家因话毗陵事是夕辄梦",
            "content": "客梦还松陵，寒江渺烟雨。异时醉吟地，依然记洲渚。三高平生欢，彷佛递宾主。十年扁舟兴，一夕暂容与。此乐曾未央，覆瓿俄惊鼠。隙月监我帷，破窗风自语。展转谁晤言，僮隶聊尔汝。吾生独何事，寤寐仍羇旅。",
            "comment": "【注释】【原题】：与邹浩志完会於王希圣家因话毗陵事是夕辄梦还松陵因述梦呈志完"
        },
        {
            "title": "光禄朱卿挽词十首",
            "content": "七十古云稀，公忠况未衰。言常思悟主，老更惜明时。雪发丹心被，君恩宝剑知。如何天不憗，直道竟何施。",
            "comment": ""
        },
        {
            "title": "竹亭诗",
            "content": "绕冈修竹小亭深，风干云梢照碧浔。安得茂林带左右，只应萧爽似山阴。",
            "comment": ""
        },
        {
            "title": "丙子岁三月十有二日游嵩山宿峻极中院时天气",
            "content": "微云起前础，出山忽纡余。风吹去何之，闲意满太虚。倚柱聊目送，我生何滞愚。",
            "comment": "【注释】【原题】：丙子岁三月十有二日游嵩山宿峻极中院时天气清朗山月甚明因以阴壑生虚籁月林散清影为韵诗各六句"
        },
        {
            "title": "秋山",
            "content": "山色带晴云，云山远莫分。寒林迥萧散，秀气自氤氲。定有丘园士，彼同麋鹿群。弓旌访岩谷，谁为上方闻。",
            "comment": ""
        },
        {
            "title": "会居易斋分韵",
            "content": "君子何乐胥，清夜以文会。篇章各纷拏，锦组贯珠贝。高谭生清风，石齿漱湍濑。安得楼兰肉，充庖余炙脍。",
            "comment": ""
        },
        {
            "title": "夜坐",
            "content": "且喜屋无穿隙雪，未愁漏尽满靴霜。纸帏布被从牢落，赖有希牙齿颊香。",
            "comment": ""
        },
        {
            "title": "渼陂",
            "content": "晴山如黛水如蓝，波净天澄翠满潭。身在玉壶图画里，心随飞鸟过终南。",
            "comment": ""
        },
        {
            "title": "丙子岁三月十有二日游嵩山宿峻极中院时天气",
            "content": "穿云上虚无，彷佛凌倒景。微茫鸿鹄背，指点众山顶。出日上扶桑，徘徊万林影。",
            "comment": "【注释】【原题】：丙子岁三月十有二日游嵩山宿峻极中院时天气清朗山月甚明因以阴壑生虚籁月林散清影为韵诗各六句"
        },
        {
            "title": "吕颜野饮醉中寄五绝句次其韵",
            "content": "醉後诗成笔似椽，客来倾酒酒如泉。怜君常得酒中趣，愧我经春只惨然。",
            "comment": ""
        },
        {
            "title": "吕朝散挽诗二首",
            "content": "殊重平生邴曼容，退身能勇自为雄。盛衰付与枕中梦，福禄犹嗤塞上翁。松菊渐荒三径合，鹤猿悮怨故山空。苍苔满地尘凝席，惟有萧萧蕙帐风。",
            "comment": ""
        },
        {
            "title": "范蜀公挽诗",
            "content": "蚤岁青云近，英声四海驰。能怀天下宝，独让月中枝。既已登龙坂，咸观入凤池。如何老清禁，偃蹇卧明时。",
            "comment": ""
        },
        {
            "title": "品令",
            "content": "唱歌须是，玉人檀口，皓齿冰肤。意传心事，语娇声颤，字如贯珠。老翁虽是解歌，无奈雪鬓霜须。大家且道，是伊模样，怎如念奴。",
            "comment": ""
        },
        {
            "title": "孟浩然故居",
            "content": "旰食羹不糁，肺腑穷雕鑴。襄阳妙人物，我独怜浩然。禁中拜天子，布衣可逢年。一言类觖望，明主乃弃捐。凄凉鹿门道，旧隐空云烟。汉水不世情，犹有槎头鳊。",
            "comment": ""
        },
        {
            "title": "老叹",
            "content": "此身常恐竟无成，忧患频更已不惊。下第但能供酒令，他时何意主文盟。耽经谩有春秋癖，闭户犹防月旦评。独对秋风叹华发，暮云萧瑟岁峥嵘。",
            "comment": ""
        },
        {
            "title": "贺小苏先生",
            "content": "柱史承恩正紫微，玉皇优诏碧云词。欲知伯仲文章职，对掌丝纶内外司。雨露偏浓常棣萼，烟霞常驻凤凰池。共扶吾道邪归正，同振斯文盛不衰。白首并逢千载运，登庸皆是十年迟。靖共介福由神听，告尔多方代帝咨。膴仕初逢贤者贵，德名当问国人宜。夷齐抗世清何早，元凯登庸事可期。贫贱久思杨得意，龙光今喜郑当时。应怜下客尘埃甚，惭愧雷门献此诗。",
            "comment": ""
        }
    ]
}