{
    "dynasty": "宋",
    "author": "叶巽斋",
    "poems": [
        {
            "title": "寿汤吏部",
            "content": "朔风烈烈吹繁霜，天地闭塞阳气藏。玄冥恣横生育息，万类郁结无辉光。东皇爱物怜下土，斡旋造化回机杼。新阳用事阴类消，爱命崧高降申甫。精神秀发气宇新，造化局量推宽仁。未施商鼎盐梅手，且转江城草木春。江城民繁事业脞，公私煎熬急汤火。我公下车政化新，雨露恩深民帖妥。湖山千里和气中，卖剑买牛施农功。雪消畦麦弄春色，雨过女桑摇暖风。袴襦歌声沸田里，象魏教条挟都鄙。东山虽惜我公归，安石当为苍生起。新春乐土人熙熙，冥寝凝香昼景迟。金莲舞罢歌一曲，瑶觞照席光陆离。流霞潋滟玻瓈盏，玉悄轻浮露华满。西来王母献蟠桃，天锡灵砂丹九转。愿公一醉饮千钟，仙姿不老颜长红。正位钧衡等箕翼，尽纳群生箕翼中。",
            "comment": ""
        },
        {
            "title": "感皇恩",
            "content": "冬岭秀乔松，江南飞雪。数朵梅花弄春色。玉颜苍鬓，人似松梅标格。岁寒长不老，人奇绝。簿领馀间，长生有道，福寿从今更千百。孙枝浸盛，万卷家传方册。樽前频醉，此宵风月。",
            "comment": ""
        },
        {
            "title": "十月",
            "content": "维此十月，岁聿云暮。惟月之良，是谓盈数。阴极于坎，阳比于子。阴阳消长，否泰攸寓。亶生哲人，盛世基柱。文章机略，册府武库。承明厌居，雄藩外护。吏畏民爱，颂声载路。维此十月，稼穑孔实。黍稷稻梁，糜芑秠秬。取陈食农，遗秉伊妇。室家胥庆，小大餍饫。我公之德，穑宝是似。为国珍粱，馨香荐祀。维此十月，可爱其日。光华朝升，融温晏布。熙熙小春，物态和豫。清明在中，靡翳靡雾。我公之政，莫不休燠。衣服其和，悦我黎庶。维此十月，新霜始降。寒不折胶，冻不凝冱。凛然严师，少而慈父。戎示坚冰，衣裘蚤具。我公之威，伊教匪怒。不竞不絿，无怨无恶。维此十月，物宝全富。雪梅在岭，霜菊盈圃。梧竹之高，椿松之固。賸馥郁芬，古根盘踞。我公之寿，此未足谕。峻峙精神，蜀江庐阜。庐山岩岩，江水汤汤。磨而颂之，我公之功。酿而酌之，公福无穷。再拜稽首，以寿我公。维此十月，其数无极。自十而百，千万及亿。四百甲子，周而复始。书考中书，",
            "comment": ""
        }
    ]
}