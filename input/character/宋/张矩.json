{
    "dynasty": "宋",
    "author": "张矩",
    "poems": [
        {
            "title": "应天长",
            "content": "磬圆树杪，舟乱柳津，斜阳又满东角。可是暮情堪剪，平分付烟郭。西风影，吹易薄。认满眼、脆红先落。算惟有，塔起金轮，千载如昨。谁信涌金楼，此际凭阑，人共楚天约。准拟换樽陪月，缯空卷尘幕。飞鸿倦，低未泊。斗倒指、数来还错。笑声里，立尽黄昏，刚道秋恶。",
            "comment": ""
        },
        {
            "title": "应天长",
            "content": "曙林带暝，晴霭弄霏，莺花未认游客。草色旧迎雕辇，蒙茸暗香陌。秋千架，闲晓索。正露洗、绣鸳痕窄。费人省，隔夜浓欢，酲处先觉。重过涌金楼，画舫红旌，催向段桥泊。又怕晚天无准，东风妒芳约。垂杨岸，今胜昨。水院近、占先春酌。恁时候，不道归来，香断灯落。",
            "comment": ""
        },
        {
            "title": "应天长",
            "content": "候蛩探暝，书雁寄寒，西风暗剪绡织。报道凤城催钥，笙歌散无迹。冰轮驾，天纬逼。渐款引、素娥游历。夜妆靓，独展菱花，淡绚秋色。人在涌金楼，漏迥绳低，光重袖香滴。笑语又惊栖鹊，南飞傍林阒。孤山影，波共碧。向此际、隐逋如识。梦仙游，倚遍霓裳，何处闻笛。",
            "comment": ""
        },
        {
            "title": "应天长",
            "content": "换桥度舫，添柳护堤，坡仙题欠今续。四面水窗如染，香波酿春曲。田田处，成暗绿。正万羽、背风斜矗。乱鸥去，不信双鸳，午睡犹熟。还记涌金楼，共抚雕阑，低度浣沙曲。自与故人轻别，荣枯换凉燠。亭亭影，惊艳目。忍到手、又成轻触。悄无语，独拈花须，心事曾卜。",
            "comment": ""
        },
        {
            "title": "应天长",
            "content": "岸容浣锦，波影堕红，纤鳞巧避凫唼。禹浪未成头角，吞舟胆犹怯。湖山外，江海匝。怕自有、暗泉流接。楚天远，尺素无期，枉误停楫。四望涌金楼，带草帟烟，缥缈际城堞。渐见暮榔敲月，轻舫乱如叶。濠梁兴，归未惬。记旧伴、袖携留摺。指鱼水，总是心期，休怨三叠。",
            "comment": ""
        },
        {
            "title": "应天长",
            "content": "翠迷倦舞，红驻老妆，流莺怕与春别。过了禁烟寒食，东风颤环铁。游人恨，柔带结。更唤醒、羽喉宫舌。画桥远，不认绵蛮，晚棹空歇。争似涌金楼，燕燕归来，钩转暮帘揭。对语画梁消息，香泥砌花屑。昆明事，休更说。费梦绕、建章宫阙。晓啼处，稳击金狨，双灯笼月。",
            "comment": ""
        },
        {
            "title": "摸鱼儿",
            "content": "又吴尘、暗斑吟袖，西湖深处能浣。晴云片片平波影，飞趁棹歌声远。回首唤。仿佛记、春风共载斜阳岸。轻携分短。怅柳密藏桥，烟浓断径，隔水语音换。思量遍。前度高阳酒伴。离踪悲事何限。双峰塔露书空颖，情共暮鸦盘转。归兴懒。悄不似、留眠水国莲香畔。灯帘晕满。正蠹帙逢迎，沈煤半冷，风雨闭宵馆。",
            "comment": ""
        },
        {
            "title": "应天长",
            "content": "翠屏对晚，鸟榜占堤，钟声又敛春色。几度半空敲月，山南应山北。欢娱地，空浪迹。谩记省、五更闻得。洞天晓，夹柳桥疏，稳纵香勒。前度涌金楼，笑傲东风，鸥鹭半相识。暗数院僧归尽，长虹卧深碧。花间恨，犹记忆。正素手、暗携轻拆。夜深後，不道人来，灯细窗隙。",
            "comment": ""
        },
        {
            "title": "应天长",
            "content": "桂轮逼采，菱沼漾金，潜虬暗动鲛室。水路乍疑霜雪，明眸洗春色。年时事，还记忆。对万顷，葑痕龟坼。旧游处，不认三潭，此际曾识。今度涌金楼，素练萦窗，频照庾侯席。自与影娥人约，移舟弄空碧。宵风悄，签漏滴。早未许、睡魂相觅。有时恨，月被云妨，天也拚得。",
            "comment": ""
        },
        {
            "title": "应天长",
            "content": "暮屏翠冷，秋树赭疏，双峰对起南北。好与霁天相接，浮图现西极。苕嶢处，云共碧。漫费尽、少年游屐。故乡近，一望空遥，水断烟隔。闲凭涌金楼，潋滟波心，如洗梦淹笔。唤醒睡龙苍角，盘空壮商翼。西湖路，成倦客。待倩写、素缣千尺。便归去，酒底花边，犹自看得。",
            "comment": ""
        },
        {
            "title": "梅子黄时雨",
            "content": "云宿江楼，爱留人夜语，频断灯炷。奈倦情如醉，黑甜清午。谩道迎薰何曾是，簟纹成浪衣成雨。茶瓯注。新期竹院，残梦莲渚。应误。重帘凄伫。记并刀剪翠，秋扇留句。信那回轻道，而今归否。十二曲阑随意凭，楚天不放斜阳暮。沉吟处。池草暗喧蛙鼓。",
            "comment": ""
        },
        {
            "title": "应天长",
            "content": "甃澌冱晓，篙水涨漪，孤山渐卷云簇。又见岸容舒腊，菱花照新沐。横斜树，香未北。倩点缀、数梢疏玉。断肠处，日影轻消，休怨霜竹。帘上涌金楼，酒滟酥融，金缕试春曲，最好半残鳷鹊，登临快心目。瑶台梦，春未足。更看取、洒窗填屋。灞桥外，柳下吟鞭，归趁游烛。",
            "comment": ""
        }
    ]
}