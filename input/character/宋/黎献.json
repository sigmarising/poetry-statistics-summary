{
    "dynasty": "宋",
    "author": "黎献",
    "poems": [
        {
            "title": "輓陈月桥",
            "content": "先生仙去上青冥，收拾华词付六丁。遗像堂堂千古月，名公落落几晨星。文章有子传灯印，学校无人属典型。公论权衡嗟已矣，兴言及此涕交零。",
            "comment": ""
        },
        {
            "title": "挽赵秋晓",
            "content": "净觉草未宿，先生复踵之。百年几英特，三载两凋萎。此去无欢日，重逢有梦时。向来觞咏地，衰柳带斜晖。",
            "comment": ""
        },
        {
            "title": "挽赵秋晓",
            "content": "假馆惭何补，叨邻卜偶从。灯曾分夜读，歌忍相晨舂。一壁山河邈，他生饮啄同。眼前无此屋，风雨忆帡幪。",
            "comment": ""
        },
        {
            "title": "挽赵秋晓",
            "content": "父子龙门客，衣冠濮邸孙。海桑尘劫换，文献故家存。白璧今横道，青衫此盖棺。风流顿消歇，些罢涕汍澜。",
            "comment": ""
        },
        {
            "title": "挽赵秋晓",
            "content": "岭海英游少，诗书旺气衰。先生今不起，后死竟安归。文曲星何暝，灵光赋又非。儒宗真可憾，岂但哭吾私。",
            "comment": ""
        },
        {
            "title": "輓陈淡交先生",
            "content": "承师受业忆同门，如水之交昔有年。痛哭鴒原情未已，徘徊鵩舍意凄然。功名早领贤书荐，世业由来家学传。硕德晨星嗟已矣，试编遗稿泪潸涟。",
            "comment": ""
        }
    ]
}