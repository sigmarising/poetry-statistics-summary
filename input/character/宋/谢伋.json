{
    "dynasty": "宋",
    "author": "谢伋",
    "poems": [
        {
            "title": "送孙仲举徽猷罢郡造朝",
            "content": "四月维夏天未暑，天台居民逃室处。城中屡贵巷陌喧，城外号奴去村墅。老癃扶杖少者趋，夫弃禾麻妇投杼。肩随足蹑似同谋，色沮声低咸偶语。使君高车挽不止，谁其嗣之保闾里。攀辕卧辙岂留行，遮道填门宁足恃。三江阻隔江水深，莫使江头有船舣。我闻此语良足听，呼使来前陈本始。吾州使君能静治，千里无虞安狱市。澄之不清扰不浊，尽道使君心似水。昔襦不足今裤余，良药千金补疮痏。黄屋近驻钱塘城，愿说政平并讼理。从今更借二三年，增秩赐金书用玺。我言此语尔未思，有大於此尔何如。入为三公自故事，天台美尔公是宜。德泽但可施一州，润及九里宁独私。携持却看祖道盛，送车百两多旌麾。争先劝饮接殷勤，玉酒湛湛皆盈卮。使君千觞亦未醉，更听小儒前致词。嗟予待次七闽郡，法式规模知吏师。忘年屈势待我厚，岁月易得今再期。送公去郡情更恶，人送作郡知何时。",
            "comment": ""
        },
        {
            "title": "过晁使君子莫园有感",
            "content": "一丘膴膴占冈原，夐隔尘寰息世喧。墙屋曷来营胜地，篮舆不复羡高轩。当年松菊渊明宅，此日蓬蒿仲蔚园。奠冢成泥有遗爱，怀人谁为雪沈冤。",
            "comment": ""
        },
        {
            "title": "曾谹父使君招客双岩堂",
            "content": "云篆长悬纪岁年，凤池人去政声传。风流继踵今诗伯，物色分留到绮筵。南国甘棠有琪树，平居大屋尚修椽。使君小试扶真手，高义仍闻过昔贤。",
            "comment": ""
        },
        {
            "title": "元夕日承再示梅韵佳作过形褒借辄尔继和自兹",
            "content": "别来无奈岁时催，渴想声猷但指梅。六逸溪头难角逐，七贤林下曷追陪。忘怀不觉老将至，揣分争如紧去来。况值元宵增感慨，十年耳冷听倾杯。",
            "comment": "【注释】【原题】：元夕日承再示梅韵佳作过形褒借辄尔继和自兹当绝笔矣"
        },
        {
            "title": "寄曾使君",
            "content": "江色城霞气象新，中兴岳牧用诗人。争趋画戟高门地，窃伏荒山涨海濒。敢望车鱼延传舍，先持笺简具州民。猿惊鹤讶知吾意，欲醉双岩堂上春。",
            "comment": ""
        },
        {
            "title": "滴滴泉",
            "content": "滴沥来无尽，秋声杂水声。纵观深省后，一酌更心清。",
            "comment": ""
        },
        {
            "title": "洪景伯正字分绣阁",
            "content": "层屋周遭列岫围，碧滋红彩眩睛晖。境中一段明绫出，望外千春碎缕归。叠嶂分留女娲练，飞流不杂卫文衣。主人亦是登临客，凤阁明年咏紫薇。",
            "comment": ""
        },
        {
            "title": "伋再和史君前诗末章闻已再乞宫祠伋居在远郊",
            "content": "追锋未下玺书催，鼎味调和欠尔梅。太守印章常懒佩，神仙官府要同陪。赤城霞起楼居见，紫逻云深吏引来。岂羡蓬莱新日月，莫教寓士奉离杯。",
            "comment": "【注释】【原题】：伋再和史君前诗末章闻已再乞宫祠伋居在远郊不获同州人致挽留之词复用前韵"
        },
        {
            "title": "奉酬洪景伯",
            "content": "屏居常恨造门疏，觌面真如得异书。昔年丹笔勘阁本，此日海邦题坐舆。幸接好音闻正始，岂惟妙句突黄初。道山学士来车骑，还使林僧识佩鱼。",
            "comment": ""
        },
        {
            "title": "恭谒灵康祠下二首",
            "content": "婺女光分邻土壤，赤城标建绝纷埃。丛祠祗事无终古，灵迹相传有自来。屋上飞烟梧鼎熟，水边迎棹度船回。大神如在匪徼福，但欲乞灵消祸灾。",
            "comment": ""
        },
        {
            "title": "妙庭观二首",
            "content": "萧萧六辔天边路，云竹风松正岁寒。欲洗衰颜换凡骨，应须九转大还丹。",
            "comment": ""
        },
        {
            "title": "恭谒台岳桐柏观纪事",
            "content": "拜恩散号在兹地，乘兴真游驾小车。拥笏朝真香火罢，虚明庭院静无哗。按图默记金声赋，意气直欲登仙槎。龙渊三井液膏乳，琼台双阙飞云霞。玉堂珠阁不可到，山灵勒回因念差。金壶龙检世已远，五千漆字犹堪夸。如今丹笔已漫漶，风日暴炙元无遮。元公丰碑压千柱，择木小隶湮尘沙。丈人巾屦青松下，道士瓯蚊随倾茶。谓予读敕见陈请，州贴次第来幽遐。了知君心弃符竹，不敢复献旌节花。我今便欲老岩谷，亦不求枣大如瓜。洗心脱然去尘累，不慕盛丽并纷华。黄衣青藜或可遇，愿授竹简观聱牙。人生信是行乐耳，岂复自慁同池蛙。兹行已占平生胜，后来游观宁复加。清兴不极尚忘返，长天日暮空咨嗟。",
            "comment": ""
        },
        {
            "title": "买舟过双塔夜阻风舟中作",
            "content": "高阁临流双塔寺，扁舟舣岸一帆风。夜潮迷浦难安枕，昼雨翻江只闭篷。人境行时虽甚逆，我身著处本来空。明朝乍喜团栾话，应忘波涛汹涌中。",
            "comment": ""
        },
        {
            "title": "妙庭观二首",
            "content": "云軿一去远难追，丹鼎埋光固不疑。承露仙人辞汉后，几重深杳隔瑶池。",
            "comment": ""
        },
        {
            "title": "过护国广恩寺",
            "content": "地隔三江云水深，那知帝子启山林。咸京筑馆今谁主，白昼松风哀怨音。",
            "comment": ""
        },
        {
            "title": "送司马季思通守沿檄天台二首",
            "content": "灵石山头路，君应访药寮。竹阴竹个密，松色数章乔。季弟方从政，孤僧伴采樵。为言心已往，不待楚词招。",
            "comment": ""
        },
        {
            "title": "题瑞岩惺惺石",
            "content": "宁复露棱角，明心不受欺。千年谁可转，空照是宗师。",
            "comment": ""
        },
        {
            "title": "送司马季思通守沿檄天台二首",
            "content": "静听天台事，兹行毋惮劳。水和青屿出，霞起赤城高。佛寺炊乌饭，仙宫压白醪。奉符须少缓，处处可游遨。",
            "comment": ""
        },
        {
            "title": "国清愚谷禅师索更好堂诗",
            "content": "丹梯宁复倦扶筇，闻说青山又改容。下界已同三绝寺，上方仍对妙高峰。聊须小憩窗前榻，莫虑遥闻斋后钟。脚力已穷犹应接，兹时目力更难供。",
            "comment": ""
        },
        {
            "title": "某昨日赴景伯通判正字宴集坐间使君郎中有诗",
            "content": "巾车入郭解愁颜，著我群贤俎豆间。小队出郊还许从，清诗首唱讵容攀。溪风杜守吟秋浦，云月韦侯夸盛山。何似赤城遗暑湿，东湖尽醉碧筒弯。",
            "comment": "【注释】【原题】：某昨日赴景伯通判正字宴集坐间使君郎中有诗问讯末章仍及今日湖上之约辄次严韵"
        },
        {
            "title": "怀天台",
            "content": "有妹有弟奉亲慈，我因官事独此縻。涛江身隔一万里，永日心思十二时，恋豆岂能劳远驾，临流端欲赋清诗。故山尚有茅茨旧，端策何须更拂龟。",
            "comment": ""
        },
        {
            "title": "灵岩寂庵辨才师有罗汉树一株黎自台岳托根木",
            "content": "台岳石为梁，苔滑水湍激。应真所游处，林杪飞杖锡。遂令山木閒，变现如所历。扶疏冠琪玉，不受霜雪滴。当其含蕊时，知状曾目击。端如尊者相，相呈咸可觌。掌合貌甚恭，头光不加幂。升高真蹑虚，集菀聊憩寂。枝栖过三宿，神通渺难测。不於下成蹊，俗眼何曾识。四皓共木奴，大槐荫土国。孰非梦幻閒，昧者徒自惑。况此方广徒，衲身岂人力，我有一瓣香，敬为千百亿。漂摇风雨中，此地何{副刂换左换亻}仄。向来专一丘，不受山庭勒。盘踞来药寮，使我亲封植。清泉堪晚漱，甘露充朝食。埽除有浮屠，高下宜降陟。稽首达声闻，应供毋难色。",
            "comment": "【注释】【原题】：灵岩寂庵辨才师有罗汉树一株黎自台岳托根木香架下颇妨成长因寄沈水香"
        },
        {
            "title": "绍兴甲寅正月至吴文叟山庄",
            "content": "学士奔波方绕枝，隐者盘旋能避时。萦纡三径襄枳棘，庇荫万木藏茅茨。常时理棹去城远，先世卜筑无人知。高山为屏开锦乡，清泉可鉴堆琉璃。主人好德乡沈敬，宾客来游邻里窥。有田千亩何所羡，遗子一经常自期。莫向清流歌考槃，须知好爵徒尔縻。驱羊拾芥不难取，濯缨洗耳应复思。",
            "comment": ""
        },
        {
            "title": "同季父游东掖能仁寺",
            "content": "两寺从分有白莲，人瞻东掖旧承天。重寻贵主布金地，共饮神僧卓锡泉。阮叔林閒携伴侣，支郎社内许留连。欲迎瑞相还龛去，香火灵山古佛前。",
            "comment": ""
        },
        {
            "title": "子忱崇道吏部寄书问讯并寄药物适当风雨夕长",
            "content": "数閒破屋压崔嵬，经月何人共酒杯。入耳了无门外事，关心惟访药中材。一山秋色连云暗，半夜风声夹雨来。欲向天台招贺监，未应容易拔船开。",
            "comment": "【注释】【原题】：子忱崇道吏部寄书问讯并寄药物适当风雨夕长句代谢"
        },
        {
            "title": "陪内翰尚书丈同到官梅亭会有他期先去情见乎",
            "content": "岁云暮矣物华催，江城风光著野梅。东阁诗成将付与，南枝花发许追陪。混冰落素应难久，姑雪欺春不并来。谁为商量开细细，早教玉树映金杯。",
            "comment": "【注释】【原题】：陪内翰尚书丈同到官梅亭会有他期先去情见乎辞"
        },
        {
            "title": "天台李公孟长官出示桐柏观百丈坑玉兰且索赋",
            "content": "桐柏古福地，琼台上侵星。仙人种玉处，瑶草犹亭亭。羽人纫作佩，瑞露濯芳馨。悬崖百丈坑，九畴诗得经。真境有谁何，守护烦六丁。长官仙李氏，不畏兹山灵。河阳无数花，叶蕊炫紫青。受此贞洁姿，不露凡卉形。命彼轻举者，窃取岩中扃。封植入笼槛，罗列帝轩屏。结根失所托，催残日飘零。揖我求我言，矢诗当见听。草木遂其性，民物自安宁。君其毋求奇，采掇遮可停。兰玉近取譬，何用专阶庭。人观尽白眼，莫遣下青冥。",
            "comment": "【注释】【原题】：天台李公孟长官出示桐柏观百丈坑玉兰且索赋诗继以一本分惠又复见督勉为之赋"
        },
        {
            "title": "药寮候洪景伯",
            "content": "十日元无两日晴，小园幽事最关情。早披鹤氅看云山，晚踏渔舟趁月明。夜雨洗来修竹净，晓风吹入瘦松清。野亭花径缘君埽，枭枭秋声动旆旌。",
            "comment": ""
        },
        {
            "title": "恭谒灵康祠下二首",
            "content": "生求同志论心事，没耸邦人福祸间。吏奉敕书跻旧典，庙长血食配崇山。刲羊刺豕来村社，鼓瑟吹笙出市闤。报祭丰年更晴日，稻秔充羡老农閒。",
            "comment": ""
        },
        {
            "title": "和李士举过仙都徐氏山居",
            "content": "{上竹下场}节光华远，轺车那得闲。咨询元自急，省敛亦相关。去住存高咏，晴阴对好山。深惭縻郡绂，仙境不同攀。绕耄倪扶杖小童闲，绕舍清溪碧水环。争看赤帷仍避传，静无桴鼓爱青山。",
            "comment": ""
        }
    ]
}