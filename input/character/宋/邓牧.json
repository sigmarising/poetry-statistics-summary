{
    "dynasty": "宋",
    "author": "邓牧",
    "poems": [
        {
            "title": "九锁山十咏·翠蛟亭",
            "content": "寒{石问}岂成蛟，流泉亦非翠。色缘映带得，意出飞舞外。虽无风霆化，自与江海会。",
            "comment": ""
        },
        {
            "title": "九锁山十咏·天坛",
            "content": "空山遗天坛，之人在天阙。风雷长为护，草树不敢茁。何当追遐踪，一笑俯明月。",
            "comment": ""
        },
        {
            "title": "汉阳郎官湖",
            "content": "仙翁薄暮醉酒归，杖藜迷却高阳池。清风吹花绿阴倒。我笑谓是秋云移。还乘贯月槎，夜过郎官湖。峥嵘星斗入江汉，荡漾槎影如鲸鱼。九华之真人，邀我倒玉壶，麒麟擘脯供行厨。依稀仙乐在空际，碧山四映寒蟾孤。举酒酌寒蟾，明月下饮姮娥俱。霓裳拂云锦，万荷露泻琼瑶卮。麾幢晻霭罗烟空，乃有三皇所授之玉童。风前飘飘曳广带，对立十二秋芙蓉。清香九曲银河通，真人绿发披春风。锦袍玉雪照天地，口说姓字安南公。是公多逸气，略与古昔贤豪同。时能扫月色，延我石室烟萝中。又言昔同张谓所游地，长叹一覆丹霞钟。风吹仙药度溪去，我亦醉卧香鑪峰。",
            "comment": ""
        },
        {
            "title": "九锁山十咏·凤洞",
            "content": "凤来青天开，凤去苍石裂。玄风不复返，世事日消歇。永怀接舆歌，勿蹈东鲁辙。",
            "comment": ""
        },
        {
            "title": "九锁山十咏·大涤洞",
            "content": "阴阴大涤洞，古色閟积铁。谁横一石碍，坐与三岛绝。元同我先去，不见肝肺热。",
            "comment": ""
        },
        {
            "title": "寄友",
            "content": "我在越，君在吴，驰书邀我游西湖。我还吴，君适越，遥隔三江共明月。明月可望，佳人参差。笑言何时，写我相思。知君去扫严陵墓，只把清尊酹黄土。浮云茫茫江水深，感慨空劳吊今古。孤山山下约陈实，联骑须来踏春色。西湖千树花正繁，莫待东风吹雪积。有酒如渑，有肉如陵。鼓赵瑟，弹秦筝，与君沈醉不本醒。人生行乐耳，何必千秋万岁名。",
            "comment": ""
        },
        {
            "title": "九锁山十咏·丹泉",
            "content": "仙翁炼丹去，流水作丹色。萦盘出九锁，川后不敢惜。岂无得道者，一饮凌八极。",
            "comment": ""
        },
        {
            "title": "九锁山十咏·龙洞",
            "content": "老龙山中居，出山作霖雨。风云几聚散，田野正辛苦。神仙地位高，使尔司下土。",
            "comment": ""
        },
        {
            "title": "九锁山十咏·栖真洞",
            "content": "何年采真游，遗此栖遁迹。流泉金石奏，伏鼠霜雪色。浮世几兴亡，残棋耿苔石。",
            "comment": ""
        },
        {
            "title": "大德辛丑六月六日游洞霄和杜南谷",
            "content": "南谷仙翁游八极，千山万山远相揖。翩然一笑玄盖天，草木尘埃总湔涤。晋人伏虎老空岩，秦代隐仙遗有声。幸喜仙翁能好客，羽衣谈笑晚风清。",
            "comment": ""
        },
        {
            "title": "九锁山十咏·云根石",
            "content": "浮云无定姿，灭没须臾閒。一朝化顽石，千古遗空山。天地亦幻物，谁能诘其端。",
            "comment": ""
        },
        {
            "title": "九锁山十咏·仙人隐迹",
            "content": "至人犹神龙，变化不可测。隆然七尺躯，印此一片石。我行半江海，空飞杳无迹。",
            "comment": ""
        },
        {
            "title": "九锁山十咏·来贤岩",
            "content": "石岩千尺高，曾见坡仙来。坡仙化黄土，岩石空苍苔。县知今人游，复令后人哀。",
            "comment": ""
        }
    ]
}