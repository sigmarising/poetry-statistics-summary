{
    "dynasty": "宋",
    "author": "晁端礼",
    "poems": [
        {
            "title": "醉蓬莱",
            "content": "乍酒醒孤馆，梦断幽窗，嫩凉天气。潇洒情怀，想乡关迢递。一枕清风，半帘残月，是闷人滋味。南浦离多，东阳带缓，新来憔悴。因念当时，乱花深径，画楫环溪，屡陪欢醉。踪迹飘流，顿相望千里。水远山高，雁沈鱼阻，奈信音难寄。吟社阑珊，酒徒零落，重寻无计。",
            "comment": ""
        },
        {
            "title": "喜迁莺",
            "content": "嫩柳初摇翠。怪朝来早有，飞花零坠。洞门斜开，珠帘初卷，惊起谢娘吟缀。蕊珠宫殿晓，谁乱把、云英揉碎。气候晚，被寒风卷渡，龙沙千里。沈醉。深院里。粉面照人，疑是瑶池会。润拂炉烟，寒欺酒力，低压管弦声沸。艳阳过半也，应是好、郊原新霁。待更与上层楼，遍倚栏干十二。",
            "comment": ""
        },
        {
            "title": "西江月",
            "content": "去路湘桃破萼，归时乳燕巢梁。不成一事又还乡。也是经春游荡。香炉重燃鸂鶒，罗衾再拂鸳鸯。今宵应解话愁肠。指点尘生绣帐。",
            "comment": ""
        },
        {
            "title": "清平乐",
            "content": "琐窗朱户。曾是娇眠处。只有馀香留得住。满地花钿翠羽。三年宋玉东邻。断肠月夕烟春。看取画屏深处，题诗欲付何人。",
            "comment": ""
        },
        {
            "title": "诉衷情",
            "content": "吴宫绝艳楚宫腰。怯挂紫檀槽。纤纤玉笋轻拈，莺语弄春娇。松钿带，亸金翘。暗香飘。红牙拍碎，绛蜡烧残，月淡天高。",
            "comment": ""
        },
        {
            "title": "虞美人",
            "content": "短亭过尽长亭到。未忍过征棹。天涯自是别离身。更折一枝杨柳、赠行人。淮阴堤上残阳里，暮草连空翠。一樽别酒苦匆匆。还似陇头流水、各西东。",
            "comment": ""
        },
        {
            "title": "菩萨蛮",
            "content": "卷帘风入双双燕。燕双双入风帘卷。明月晓啼莺。莺啼晓月明。断肠空望远。远望空肠断。楼上几多愁。愁多几上楼。",
            "comment": ""
        },
        {
            "title": "沁园春",
            "content": "络纬催凉，断虹收雨，庭梧报秋。绕郡城、千顷烟波绿，正鱼肥酒美，名冠东州。芰荷风细，蒹葭烟淡，宛在潇湘南岸头。凝望处，似桃源洞口，初泛兰舟。贤侯。酝藉风流。向庭讼闲时多宴游。有信陵家世，梁园客右，才华高掩，沈谢何刘。政声朝奏，除书夕至，即看归趋丹凤楼。须眷恋，况新堂莹澈，好共迟留。",
            "comment": ""
        },
        {
            "title": "蓦山溪",
            "content": "轻衫短帽，重入长安道。屈指十年中，一回来、一回渐老。朋游在否，落托更能无，朱弦悄。知音少。拨断相思调。花边柳外，潇洒愁重到。深院锁春风，悄无人、桃花自笑。金钗一股，拟欲问音尘，天杳杳。波渺渺。何处寻蓬岛。",
            "comment": ""
        },
        {
            "title": "金盏子",
            "content": "断魂凝睇。望故国迢迢，倦摇征辔。恨满西风，有千里云山，万重烟水。遥夜枕冷衾寒，数更筹无寐。想伊家、应也背著孤灯，暗弹珠泪。屈指。重算归期，知他是何时见去里。翻思绣阁旧时，无一事，只管爱争闲气。及至恁地单栖，却千般追悔。从今後，彼此记取，厌厌况味。",
            "comment": ""
        },
        {
            "title": "一丛花",
            "content": "谪仙海上驾鲸鱼。谈笑下蓬壶。神寒骨重真男子，是我家、千里龙驹。经纶器业，文章光焰，流辈更谁如。渊明元与世情疏。松菊爱吾庐。他年定契非熊卜，也未应、鹤发樵渔。手栽露桃，亲移云杏，真是种星榆。",
            "comment": ""
        },
        {
            "title": "满庭芳",
            "content": "天与疏慵，人怜憔悴，分甘抛弃簪缨。有时乘兴，波上叶舟轻。十里横塘过雨，荷香细、苹末风清。真如画，残霞淡日，偏向柳梢明。凝情。尘网外，鲈鱼旋鲙。芳酒深倾。又算来、何须身後浮名。无限沧浪好景，蓑笠下、且遣馀生。长歌去，机心尽矣，鸥鹭莫相惊。",
            "comment": ""
        },
        {
            "title": "蝶恋花",
            "content": "潋滟长波迎鷁首。雨淡烟轻，过了清明候。岸草汀花浑似旧。行人只是添清瘦。沈水香消罗袂透。双橹声中，午梦初惊後。枕上懵腾犹病酒。卷帘数尽长堤柳。",
            "comment": ""
        },
        {
            "title": "浣溪沙",
            "content": "误入仙家小洞来。碧桃花落乱浮杯。满身罗绮裛香煤。醉倒任眠深迳里，醒时须插满头归。更收馀蕊酿新醅。",
            "comment": ""
        },
        {
            "title": "脱银袍",
            "content": "纤条绿沁。春色为伊难禁。传芳意、东君信任。燕愁莺懒，怕轻寒犹禁。护占得、幽香转甚。粉面初匀，冰肌未饮。何须爱、妖桃胜锦。夜阑人静，任月华来浸。待抱著、花枝醉寝。",
            "comment": ""
        },
        {
            "title": "蓦山溪",
            "content": "广寒宫殿，千里同云晓。飞雪满空来，翦云英、群仙齐到。乱飘僧舍，密处洒歌楼，闲日少。风光好。且共宾朋笑。华堂深处，满满觥船掉。梅蕊拆来看，已偷得、春风些小。绮罗香暖，不怕卷珠帘，沈醉了。樽前倒。红袖休来叫。",
            "comment": ""
        },
        {
            "title": "玉楼宴",
            "content": "记红颜日、向瑶阶，得俊饮、散蓬壶。绣鞍纵骄马，故坠鞭柳径，缓辔花衢。斗帐兰釭曲，曾是振、声名上都。醉倒旗亭，更深未归，笑倩人扶。光阴到今二纪，算难寻前好，懒访仙居。近来似闻道，向雾关云洞，自乐清虚。月帔与星冠，不念我、华鬚皓鬓。纵教重有相逢，似得旧时无。",
            "comment": ""
        },
        {
            "title": "卜算子",
            "content": "恩义重如山，情意深如海。假使黄金北斗高，这一分、何由买。领家看取彩。莫要胡厮赖。堂印旁边更碧油，但管取、无人赛。",
            "comment": ""
        },
        {
            "title": "定风波",
            "content": "花倚东风柳弄春。分明浅笑与轻嚬。更忆当时声细细，偎人。秦筝轻衬砑罗裙。别後此欢谁更共。春梦。只凭胡蝶伴飞魂。独倚高楼还日暮。情绪。浮烟漠漠雨昏昏。",
            "comment": ""
        },
        {
            "title": "江城子",
            "content": "石榴双叶忆同寻。卜郎心。向谁深。长恁娇痴，尤殢怎生禁。内样双眉新画得，还印了，在罗襟。相思幽怨付鸣琴。望来音。久沈沈。若论当初，谁信有如今。瘦尽标容羞见也，明镜子，任尘侵。",
            "comment": ""
        },
        {
            "title": "鹧鸪天",
            "content": "并蒂芙蓉本自双。晓来波上斗新妆。朱匀檀口都无语，酒入圆腮各是香。辞汉曲，别高唐。芳心应解妒鸳鸯。不封虢国并秦国，应嫁刘郎与阮郎。",
            "comment": ""
        },
        {
            "title": "临江仙",
            "content": "火冷灯□山驿静，无人与暖香衾。阿谁教你惜人深。一成迷後，不忘有如今。枕畔耳边都悄悄，忆伊模样声音。些儿年纪正难禁。盟言虽在，只恐我痴心。",
            "comment": ""
        },
        {
            "title": "鹧鸪天",
            "content": "洛水西来泛绿波。北瞻丹阙正嵯峨。先皇秘聿无人解，圣子神孙果众多。民物阜，岁时和。帝居不用壮山河。卜年卜世过周室，亿万斯年入咏歌。",
            "comment": ""
        },
        {
            "title": "蝶恋花",
            "content": "骨秀肌香冰雪莹。潇洒风标，赋得温柔性。鬆髻遗钿慵不整。花时长是厌厌病。枕上晓来残酒醒。一带屏山，千里江南景。指点烟村横小艇。何时携手重寻胜。",
            "comment": ""
        },
        {
            "title": "鹧鸪天",
            "content": "日日仙韶度曲新。万机多暇宴游频。歌馀兰麝生纨扇，舞罢珠玑落绣絪。金屋暖，璧台春。意中情态掌中身。近来谁解辞同辇，似说昭阳第一人。",
            "comment": ""
        },
        {
            "title": "浣溪沙",
            "content": "一见郎来双眼明。春风楼上玉箫声。谁信同心双结子、苦难成。瑶珮空传张好好，钿筝谁继薛琼琼。若是今生无此分、有来生。",
            "comment": ""
        },
        {
            "title": "一落索",
            "content": "正向溪堂欢笑。忽惊传新诏。马啼准拟乐郊行，又却近、长安道。鹳鹊楼边初到。未花残莺老。崔徽歌舞有馀风，应忘了、东平好。",
            "comment": ""
        },
        {
            "title": "满江红",
            "content": "五两风轻，移舟向、斜阳岛外。最好是、潇湘烟景，自然心会。倒影芙蓉明镜底，更折花嗅西风里。待问君、明日向何州，东南指。人生事，谁如意。剩拼取，尊前醉。想升沈有命，去来非己。菊老松深三径在，田园已有归来计。问甚时、重此望归舟，远相对。",
            "comment": ""
        },
        {
            "title": "点绛唇",
            "content": "洞户深沈，起来闲绕回郎转。凤箫声远。小院杨花满。旧曲重寻，移遍秦筝雁。芳心乱。栏干凭暖。目向天涯断。",
            "comment": ""
        },
        {
            "title": "黄河清",
            "content": "晴景初升风细细。云收天淡如洗。望外凤凰双阙，葱葱佳气。朝罢香烟满袖，近臣报、天颜有喜。夜来连得封章，奏大河、彻底清泚。君王寿与天齐，馨香动上穹，频降嘉瑞。大晟奏功，六乐初调清徵。合殿春风乍转，万花覆、千官尽醉。内家传敕，重开宴、未央宫里。",
            "comment": ""
        },
        {
            "title": "清平乐",
            "content": "清樽泛菊。共剪西窗烛。一抹朱弦新按曲。更遣歌喉细逐。明朝匹马西风。黄云衰草重重。试问剑歌悲壮，何如玉指轻拢。",
            "comment": ""
        },
        {
            "title": "浣溪沙",
            "content": "似火山榴映翠娥。依依香汗浥轻罗。恼人无奈是横波。金凿落倾欢事少，玉搔头袅闷时多。不留人住意如何。",
            "comment": ""
        },
        {
            "title": "踏莎行",
            "content": "衰柳残荷，长山远水。扁舟荡漾烟波里。离杯莫厌百分斟，船头转便三千里。红日初斜，西风渐起。琵琶休洒青衫泪。区区游宦亦何为，林泉早作归来计。",
            "comment": ""
        },
        {
            "title": "上林春/一落萦",
            "content": "相识来来，真个为伊，尽把精神役破。啼殢性□，娇痴做处，双眉镇长愁锁。为伊恁地，便诸事、自来饶过。暂时间未覰得，又早孜煎无那。想从来、性气恁麽。那堪更等闲，经时抛亸。料得那里、千僝万僽，嗔我也思量我。再归见了，算应是、絮得些个。但初心、尚未改，任从摧挫。",
            "comment": ""
        },
        {
            "title": "鹧鸪天",
            "content": "圣泽昭天下漏泉。君王慈孝自天然。四民有养跻仁寿，九族咸亲迈古先。歌舜日，咏尧年。竞翻玉管播朱弦。须知大观崇宁事，不愧生民下武篇。",
            "comment": ""
        },
        {
            "title": "蓦山溪",
            "content": "风流心胆，直把春偿酒。选得一枝花，绮罗中、算来未有。名园翠苑，风月最佳时，夜迢迢，车款款，是处曾携手。重来一梦，池馆皆依旧。幽恨写新诗，托何人、章台问柳。渔舟归後，云锁武陵溪，水潺潺，花片片，舣棹空回首。",
            "comment": ""
        },
        {
            "title": "一落索",
            "content": "道著明朝分袂。早眉头攒翠。不言不语只偎人，满眼里、汪汪地。向道不须如此。转吞声饮气。一团儿肌骨不禁春，甚有得、许多泪。",
            "comment": ""
        },
        {
            "title": "木兰花/玉楼春",
            "content": "苦春宵漏短，梦回晚、酒醒迟。正小雨初收，馀寒未放，怯试单衣。娇痴。最尤殢处，被罗襟、印了宿妆眉。潇洒春工斗巧，算来不在花枝。芳菲。正好踏春，携素手、暂分飞。料恨月愁花，多应瘦损，风柳腰肢。归期。况春未老，过南园、尚及牡丹时。拼却栏边醉倒，共伊插满头归。",
            "comment": ""
        },
        {
            "title": "惜双双/惜分飞",
            "content": "天上星杓春又到。应律管、微阳已报。暖信惊梅早。昨夜南枝，先得芳菲耗。迟日曈胧光破晓。馥绣幄、麝炉烟袅。为寿金壶倒。四坐簪缨，共比松筠老。",
            "comment": ""
        },
        {
            "title": "洞仙歌",
            "content": "年时此际，向扁舟同载。风送征帆暮天外。对沙汀宿鹭，与波上轻鸥，双双处，相唤相呼自在。如今重整棹，烟景依然，谁念轻分绣罗带。向蓬窗独坐，不觉徊徨，鸥与鹭、想一齐惊怪。怎生得、今宵梦还家，又譬如秉烛，夜阑相对。",
            "comment": ""
        },
        {
            "title": "安公子",
            "content": "渐渐东风暖。杏梢梅萼红深浅。正好花前携素手，却云飞雨散。是即是、从来好事多磨难。就中我与你才相见。便世间烦恼，受了千千万万。回首空肠断。甚时与你同欢宴。但得人心长在了，管天须开眼。又只恐、日疏日远衷肠变。便忘了、当本深深愿。待寄封书去，更与丁宁一遍。",
            "comment": ""
        },
        {
            "title": "踏莎行",
            "content": "骂女嗔男，呼奴喝爪。新来司户多心躁。家中幸自好熙熙，眉儿皱著乾烦恼。饱喜饥嗔，多愁早老。古人言语分明道。剩须将息少孜煎，人生万事何时了。",
            "comment": ""
        },
        {
            "title": "诉衷情",
            "content": "红窗小艇雨馀天。李郭未神仙。片时篷底幽梦，即是五湖船。追往事，惜流年。恨风烟。向人依旧，两行垂杨，一片新蝉。",
            "comment": ""
        },
        {
            "title": "鹧鸪天",
            "content": "红紫飘零绿满城。春风於此独留情。谁将十幅吴绫被，扑向熏笼一夜明。风不定，雨初晴。晓来苔上拾残英。连教贮向鸳鸯枕，犹有馀香入梦清。",
            "comment": ""
        },
        {
            "title": "水龙吟",
            "content": "夜来深雪前村路，应是早梅初绽。故人赠我，江头春信，南枝向暖。疏影横斜，暗香浮动，月明溪浅。向亭边驿畔，行人立马，频回首、空肠断。别有玉溪仙馆。寿阳人、初匀妆面。天教占了，百花头上，和羹未晚。最是关情处，高楼上、一声羌管。仗谁人向道，何如留取，倚朱栏看。",
            "comment": ""
        },
        {
            "title": "河满子",
            "content": "草草时间欢笑，厌厌别後情怀。留下一场烦恼去，今回不比前回。幸自一成休也，阿谁教你重来。眠梦何曾安稳，身心没处安排。今世因缘如未断，终期他日重谐。但愿人心长在，到头天眼须开。",
            "comment": ""
        },
        {
            "title": "御街行",
            "content": "柳条弄色梅飘粉。还是元宵近。小楼深巷月胧明，记得恁时风景。庭花影转，珠帘人静，依旧厌厌闷。如今对酒翻成恨。春瘦罗衣褪。王孙何处草萋萋，辜负小欢幽兴。谁知此际，有人灯下，偷把归期问。",
            "comment": ""
        },
        {
            "title": "行香子",
            "content": "别恨绵绵。屈指三年。再相逢、情分依然。君初霜鬓，我已华颠。况其间有，多少恨，不堪言。小庭幽槛，菊蕊阑斑。近清宵、月已婵娟。莫思身外，且斗樽前。愿花长好，人长健，月长圆。",
            "comment": ""
        },
        {
            "title": "一斛珠",
            "content": "伤春怀抱。清明过後莺声老。劝君莫向愁人道。又被香轮，碾破青青草。夜来风雨连清晓。秋千院落无人到。梦回酒醒愁多少。犹赖春寒，未放花开了。",
            "comment": ""
        },
        {
            "title": "遍地花",
            "content": "密约幽欢试思忖。教人又、怎生安稳。算都来、些子精神，诮烦恼、看看瘦损。也拟待、罗织伊家，图开解、较些可闷。把从前、已往寻思，又无可、教人得恨。",
            "comment": ""
        },
        {
            "title": "柳初新",
            "content": "些儿柄把天来大。闷损也、还知麽。共伊合下、深盟厚约，比望收因结果。这好事、难成易破。到如今、彼此无那。终日行行坐坐。未曾识、展眉则个。若还不是、前生注定，甚得许多摧挫。去你行、有甚罪过。送一场、烦恼与我。",
            "comment": ""
        },
        {
            "title": "朝中措",
            "content": "短亭杨柳接长亭。攀折赠君行。莫怪尊前无语，大多分外多情。何须苦计，时间利禄，身後功名。且尽十分芳酒，共倾一梦浮生。",
            "comment": ""
        },
        {
            "title": "喜迁莺",
            "content": "伫立蘅皋暮，冻云乍敛，霜飙微列。怅饮杯深，阳关声苦，愁见画船催发。夜来红泪烛，还解惜、王孙轻别。怅望处，乍金丝冷落，兰薰销歇。闻说。归兴切。华鬓未生，得意浓时节。画楫门开，斑衣追逐，晓日凤凰双阙。帝城春信早，随处有、江梅攀折。烂熳赏，也多应忘了，东堂风月。",
            "comment": ""
        },
        {
            "title": "雨中花/夜行船",
            "content": "小小中庭，深深洞户，谁人笑里相迎。有三年窥宋，一顾倾城。舞态方浓，箫声未阕，又黯离情。怎奈向，赢得多情怀抱，薄倖声名。良宵记得，醉中携手，画楼月皎风清。难忘处、凭肩私语，和泪深盟。假使钗分金股，休论井引银瓶。但知记取，此心常在，好事须成。",
            "comment": ""
        },
        {
            "title": "鹊桥仙",
            "content": "多情应解，留连春意，满地萦花惹絮。王孙何在不归来，又遍满、闲门要路。咸阳原上，姑苏台下，肠断绿波南浦。迢迢归思碧连云，解送我、春山尽处。",
            "comment": ""
        },
        {
            "title": "清平乐",
            "content": "深沈玉宇。枕簟清无暑。睡起花阴初转午。一霎飞云过雨。雨馀隐隐残雷。夕阳却照庭槐。莫把绣帘垂下，妨它双燕归来。",
            "comment": ""
        },
        {
            "title": "丑奴儿/采桑子",
            "content": "小庭数朵寒梅放，雪缀霜稜。装点香英。玉软琼娇两未胜。佳人皓腕争攀取，插向壶冰。素色相乘。不羡高花万万层。",
            "comment": ""
        },
        {
            "title": "百宝装/新燕过妆楼",
            "content": "枫叶初丹，苹花渐老，蘅皋谁系扁舟。故人思我，征棹少淹留。一尊潋滟西风里，共醉倒、同销万古愁。况今宵自有，明月照人，逼近中秋。常爱短李家声，金闺彦士，才高沈谢何刘。片帆初卷，歌吹是扬州。此心自难拘形役，恨未能、相从烂熳游。酒醒时，路遥人远，为我频上高楼。",
            "comment": ""
        },
        {
            "title": "诉衷情",
            "content": "金盆水冷又重煨。不肯傍妆台。从教髻鬟鬆慢，斜亸卷云钗。莲步稳，黛眉开。後园回。手挼柳带，鬓插梅梢，探得春来。",
            "comment": ""
        },
        {
            "title": "上林春/一落萦",
            "content": "霖雨成功，堂称继美，旧说安阳家世。峻岳降神，长庚应梦，佳辰况当秋霁。玉函金篆，帝锡与、寿眉齯齿。向清时、便告老，尽取貂蝉轻弃。把朝庭旧勋屈指。有谁人似此，能全终始。谤书顿释，先芬未泯，君王自为知己。看花临水。算已号、醉吟居士。奈苍生，尚满望、谢公重起。",
            "comment": ""
        },
        {
            "title": "水龙吟",
            "content": "小桃零落春将半。双燕却来池馆。名园相倚，初开繁杏，一枝遥见。竹外斜穿，柳间深映，粉愁香怨。任红敧宋玉，墙头千里，曾牵惹、人肠断。常记山城斜路，喷清香、日迟风暖。春阴挫後，马前惆怅，满枝红浅。深院帘垂雨，愁人处、碎红千片。料明年更发，多应更好，约邻翁看。",
            "comment": ""
        },
        {
            "title": "玉叶重黄",
            "content": "玉纤初拈梅花蕊。早忆著、上元天气。重寻旧曲声韵，收拾放灯欢计。况人生、百岁能几。任东风、笑我双鬓里。重来花下醉也，不减旧时风味。",
            "comment": ""
        },
        {
            "title": "吴音子",
            "content": "细想当初事，又非是、取次相知。一年来、覰著尚迟。疑□时、敢共些儿。似恁秤停期克了，便一成望不相离。却何期、恩情陡变，中路分飞。都缘我自心肠软，润就得、转转娇痴。如今未中再偎随。选不甚，且从待他疏狂心性，足变堆垛，更吃禁持。管取你回心，却有投奔人时。",
            "comment": ""
        },
        {
            "title": "踏莎行",
            "content": "柳暗重门，花深小院。盆池昨夜新荷卷。银床斜倚小屏风，吴波澄淡春山远。纨扇风轻，薰炉烟断。日高睡起眉山浅。尘侵鸾镜懒匀妆，谁人与整钗头燕。",
            "comment": ""
        },
        {
            "title": "雨霖铃",
            "content": "槐阴添绿。雨馀花落，酒病相续。闲寻双杏凝伫，池塘暖、鸳鸯浴。却向窗昼卧，正春睡难足。叹好梦、一一无凭，帐掩金花座凝目。当时共赏移红烛。向花间、小饮杯盘促。蔷薇花下曾记，双凤带、索题诗曲。别後厌厌，应是香肌，瘦减罗幅。问燕子、不肯传情，甚入华堂宿。",
            "comment": ""
        },
        {
            "title": "雨中花/夜行船",
            "content": "豆蔻梢头，鸳鸯帐里，扬州一梦初惊。忆当时相见，双眼偏明。南浦绿波，西城杨柳，痛悔多情。望征鞍不见，况是并州，自古高城。几多映月凭肩私语，傍花和泪深盟。争信道、三年虚负，一事无成。瑶珮空传好好，秦筝闻说琼琼。此心在了，半边明镜，终遇今生。",
            "comment": ""
        },
        {
            "title": "浣溪沙",
            "content": "清润风光雨後天。蔷薇花谢绿窗前。碧琉璃瓦欲生烟。十里闲情凭蝶梦，一春幽怨付鲲弦。小楼今夜月重圆。",
            "comment": "【注释】①蝶梦：《庄子·齐物论》：“昔者，庄周梦为蝴蝶。”后因称梦为蝶梦。②鲲弦：即鹍弦。《乐府杂记》：“贺怀智以鹍鸡筋作琵琶弦，用铁拨弹。”【评解】这首词上片写夏日雨后，风光清润。绿窗前蔷薇初谢，琉璃瓦如美玉生烟。下片抒情，闲情寄梦，幽怨入曲，而结以小楼月圆，不尽之情复归于写景，弥觉隽永。【集评】薛砺若《宋词通论》：端礼与周美成同官大晟府，于当日审定旧调，创制新词，有参助之功，他的词亦与美成为近，惟才情较弱。--引自惠淇源《婉约词》"
        },
        {
            "title": "醉蓬莱",
            "content": "向重门深闭，永夜孤眠，梦魂飞过。梦里分明，共玉人双卧。粉淡香浓，翠深红浅，是那回梳裹。楚雨难成，巫云易散，依前惊破。无绪无聊，向谁分诉，独语独言，自家摧挫。梦也多磨，更那堪真个。暗数残更，半敧孤枕，对夜深灯火。怨泪频弹，愁肠屡断，伊还知麽。",
            "comment": ""
        },
        {
            "title": "金人捧露盘",
            "content": "天锡禹圭尧瑞，君王受厘，未央宫殿。三五庆元宵，扫春寒、花外蕙风轻扇。龙阙前瞻，凤楼背耸，中有鳌峰见。渐紫宙、星河晚。放桂华浮动，金莲开遍。御帘卷。须臾万乐喧天，群仙扶辇。云间，都人望天表，正仙葩竞插，异香飘散。春宵苦长短。指花阴，愁听漏传银箭。京国繁华，太平盛事，野老何因见。但时效华封祝，愿岁岁闻道，金舆游宴。暗魂断。天涯望极长安远。",
            "comment": ""
        },
        {
            "title": "玉女摇仙佩",
            "content": "宫梅弄粉，御柳摇金，又喜皇州春早。盛世生贤，真仙应运，当日来从三岛。车马喧青晓。看千锺赐饮，中人传诏。最好是、芝兰并砌，鸣佩腰金，彩衣相照。炉烟袅。高堂半卷珠帘，神仙飘缈。须信槐庭荫美，凤沼波澄，屈指十年三到。九叙重歌，元圭再锡，已把成功来告。四海瞻仪表。庆君臣会集，诗符天保。况自有、仙风道骨，玉函金篆，阴功须报。方知道。八千岁月椿难老。",
            "comment": ""
        },
        {
            "title": "点绛唇",
            "content": "我也从来，唤作真个收拾定。据伊情性。怎到如今恁。撋就百般，终是心肠狠。应难更。是我薄命。不怨奴薄倖。",
            "comment": ""
        },
        {
            "title": "满庭芳",
            "content": "北渚澄兰，南山凝翠，望中浑似仙乡。万家烟霭，朱户锁垂杨。好是飞泉漱玉，回环遍、小曲深坊。西风里，芙蕖带雨，飘散满城香。微凉。湖上好，桥虹倒影，月练飞光。命玳簪促席，云鬓分行。谁似风流太守，端解道、春草池塘。须留恋，神京纵好，此地也难忘。",
            "comment": ""
        },
        {
            "title": "黄鹂绕碧树",
            "content": "鸳瓦霜轻，玳帘风细，高门瑞气非烟。积厚源深，有长庚应梦，乔岳生贤。妙龄秀发，庆谢庭、兰玉争妍。名动缙绅，况文章政术，俱是家传。别有阴功厚德，向东州、治狱平反。玉函高篆，仙风道骨，锡与长年。最好素秋新霁，对画堂、高启宾筵。何妨纵乐笙歌，剩举觥船。",
            "comment": ""
        },
        {
            "title": "失调名",
            "content": "花前月下堪垂泪，水边楼上总关心。",
            "comment": ""
        },
        {
            "title": "鹧鸪天",
            "content": "阆苑瑶台路暗通。皇州佳气正葱葱。半天楼殿朦胧月，午夜笙歌淡荡风。车流水，马游龙。万家行乐醉醒中。何须更待元宵到，夜夜莲灯十里红。",
            "comment": ""
        },
        {
            "title": "滴滴金",
            "content": "庞儿周正心儿得。眼儿单、鼻儿直。口儿香、发儿黑。脚儿一折。从来薄命多阻隔。未曾有恁相识。除非烧香做功德。且图消得。",
            "comment": ""
        },
        {
            "title": "满庭芳",
            "content": "绿绕群峰，红摇千柄，夜来暑雨初收。共君乘兴，轻舸信悠悠。且尽一尊别酒，荷香里、满酌轻讴。明朝去，征帆夜落，何处好汀洲。风流。吾小阮，朝辞东观，夕向南州。况圣时、争教贾傅淹留。若过寻阳亭上，琵琶泪、莫洒清秋。堤边柳，从今爱惜，留待系归舟。",
            "comment": ""
        },
        {
            "title": "永遇乐",
            "content": "龙阁先芬，凤毛荣继，当世英妙。峻岳储灵，长庚应梦，还庆佳辰到。黄花浥露，碧瓦凝霜，香馥郡齐清晓。忆当年、青云平步，共喜骤跻华要。阴功厚德，玉符金篆，锡与世间难老。注意方浓，分符屡请，雅志人应少。棠阴无讼，乐府新教，正醉山频倒。有谁莱衣游戏，萱堂寿考。",
            "comment": ""
        },
        {
            "title": "鹧鸪天",
            "content": "霜压天街不动尘。千官环珮贺成禋。三竿阊阖楼边日，五色蓬莱顶上云。随步辇，卷香裀。六宫红粉倍添春。乐章近与中声合，一片仙韶特地新。",
            "comment": ""
        },
        {
            "title": "望海潮",
            "content": "高阳方面，河间都会，三关地最称雄。粉堞万层，金城百雉，楼横一带长虹。烟素敛晴空。正望迷平野，目断飞鸿。易水风烟，范阳山色有无中。安边暂倚元戎。看纶巾对酒，羽扇摇风。金勒少年，吴钩壮士，宁论卫霍前功。乃眷在清衷。恐凤池虚久，归去匆匆。幸有佳人锦瑟，玉笋且轻拢。",
            "comment": ""
        },
        {
            "title": "浣溪沙",
            "content": "湘簟纱厨午睡醒。起来庭院雨初晴。夕阳偏向柳梢明。懒炷薰炉沈水冷，罢摇纨扇晚凉生。莫将闲事恼卿卿。",
            "comment": ""
        },
        {
            "title": "庆寿光",
            "content": "丹扆疏恩，庆闱受命，圣朝广孝非常。大邑高封，名兼寿考辉光。闾巷相传盛事，焕丝五色成章。崇新栋，天语荣夸，共瞻积善华堂。灵龟荐祉，紫鸾称寿，千锺泛酒，百和焚香。况有新教歌舞，妙选丝篁。馀庆从今沓至，看儿孙、朱紫成行。闻说道，贤得阴功，姓名仍在仙乡。",
            "comment": ""
        },
        {
            "title": "金蕉叶",
            "content": "楼头已报咚咚鼓。华堂渐、停杯投箸。更闻急管频催，凤口香销炷。花映玉山倾处。主人无计留宾住。溪泉泛、越瓯春乳。醉魂一啜都醒，绛蜡迎归去。更看後房歌舞。",
            "comment": ""
        },
        {
            "title": "踏莎行",
            "content": "萱草栏干，榴花庭院。悄无人语重帘卷。屏山掩梦不多时，斜风雨细江南岸。昼漏初传，林莺百啭。日长暗记残香篆。洞房消息有谁知，几回欲问梁间燕。",
            "comment": "【注释】①萱草：即黄花菜。夏秋开花。古人以为能使人忘忧。②屏山：画有山峦的屏风。③香篆：焚香出烟袅袅如篆字。④洞房消息：内室中的动静。【评解】这首词写一侍女，夏梦片刻，醒后犹细味梦中江南游程，但漏传莺啭，不禁又挂念需在炉中添香。而主人室内动静如何，则颇费猜疑。全词表现人物内心的寂寞无聊，婉转含蓄，细致入微。【集评】薛砺若《宋词通论》：端礼当年亦系一位慢词作家，集中自创之调亦甚多。以补大乐中徵调之阙者。--引自惠淇源《婉约词》"
        },
        {
            "title": "蓦山溪",
            "content": "栏干十二，倚遍还重倚。一曲一般愁，对芳草、伤春千里。绮窗深处，还解忆人无，碧云辞，红叶字。曾仗东风寄。缭墙深院，无路通深意。纵使得新声，又争知、相如名字。从来风韵，潇洒不禁愁，拈梨花，看菊蕊。应也成憔悴。",
            "comment": ""
        },
        {
            "title": "水龙吟",
            "content": "倦游京洛风尘，夜来病酒无人问。九衢雪小，千门月淡，元宵灯近。香散眉梢，冻消池面，一番春信。记南楼醉里，西城宴阙，都不管、人春困。屈指流年未几，早人惊、潘郎双鬓。当时体态，如今情绪，多应瘦损。马上墙头，纵教瞥见，也难相认。凭栏干，但有盈盈泪眼，把罗襟搵。",
            "comment": "【注释】起首二句先把词人可悲的身世揭示出来 。“京洛风尘”，语本晋人陆机《为顾彦先赠妇诗》之一：“京洛多风尘 ，素衣化为缁。”此处盖喻词人在汴京官场上的落拓不遇。“病酒”，谓饮酒过量而身体不适。词人由于政治上不得意 ，常以酒浇愁。可是酒饮多了，反而沉醉如病。官场失意，酒病缠身，境况可谓惨矣，复着以“无人问”三字，其羁旅漂零之苦，尤为难堪。此词开门见山，句句写实，与一般长调大异其趣。接下来，词人的视线从住处的窗口向外探视，无边夜色，尽入毫端，化实为虚一下子，词境变得空灵了。词人写道：九衢上的残雪斑斑驳驳，天空中的朦胧淡月照进千门万户。词人在这清净、洁白的世界里，胸襟自然为之一畅。接着夜风送来梅花的清香，池塘表面上的薄冰已经融解。这些景物上都被词人抹上了一层感情色彩，仿佛是他的心灵附着在这些景物上，他那因酒而病的身躯与心灵在自然景色的陶冶中，渐渐轻松了，开朗了。此刻，他不仅想到一年一度的元宵佳节即将来临，不仅感受到春天的信息已经来到，而且他的思绪也回复到往年醉酒听歌的快乐生涯 。“南楼”，指冶游之地 ；“西城”指汴京西郑门外金明池和琼林苑，都是北宋时游览胜地。这里以对仗的句式强调当年的豪情胜概。特别是“都不管、人春困”一句，以口语出之，使人如闻其声，如见其人，更见其豪情万丈。过片又写目前衰颜 ，从上片歇拍的豪情收回来，与起首二句遥相映射。“潘郎双鬓” ，谓两鬓已生白发，语本潘岳《秋兴赋》：“余春秋三十有二，始见二毛。”“屈指”二字是起点，点明词人是在算计，以下都是写算计中的思维活动。词人不仅惊觉自己早生华发，而且联想到对方如今愁苦的情绪，于是深感她的形容应该已经消瘦 。“多应”二字，表明这是想象和狡滑，而一往深情，皆寓其中。以下三句，是这种感情的延伸 。“马上墙头”，语本白居易《井底引银瓶》诗：“妾弄青梅凭短墙，君骑白马傍垂杨 。墙头马上遥相顾 ，一见知君即断肠。”至此，方正面点出词人昔日曾与一位女子邂逅。但无情的岁月凋谢了彼此的容颜，即使相逢恐亦不敢相认，言之不胜伤感。款款深情娓娓道来，情韵悠然相生，笔锋收纵自如。结尾三句，设想对方凭阑凝望，罗襟揾泪。此处全用情语作结，却收到余味无穷的艺术效果。运用移情手法，词人晁词把仕途的失意、人生的感慨化作盈盈泪水，风格纤弱。揾者，拭也。此词以精湛的结构、声韵和语言，抒发了作者仕途上和爱情上的挫折所带来的失意与苦闷，寄托了深沉的身世感慨。全词情景交融，对仗工整，色泽浓淡相宜，结构疏密相间，一气呵成，读来令人一咏三叹，堪称绝妙好词。此词无论在词的结构、声韵、用字设色等方面都显示了作者的当行本色，将其人生不得意的感慨抒发得淋漓尽致，动人心魄。"
        },
        {
            "title": "满庭芳",
            "content": "浅约鸦黄，轻匀螺黛，故教取次梳妆。减轻琶面，新样小鸾凰。每为花娇玉嫩，容对客、斜倚银床。春来病，兰薰半歇，一管舞衣裳。悲凉。人事改，三春秾艳，一夜繁霜。似人归洛浦，云散高唐。痛念你、平生分际，辜负我、临老风光。罗裙在，凭谁为我，求取返魂香。",
            "comment": ""
        },
        {
            "title": "少年游",
            "content": "建溪灵草已先尝。欢意尚难忘。未放笙歌，暂留簪珮。犹有紫芝汤。醉中纤手殷勤捧，欲去断人肠。绛蜡迎归，绣鞍扶下，笑语尽闻香。",
            "comment": ""
        },
        {
            "title": "殢人娇",
            "content": "旋剔银灯，高褰斗帐。孜孜地、看伊模样。端相一饷，揉搓一饷。不会得、知他甚家娘养。不见些儿，行思坐想。分飞後、怎生□向。天天若许，长长偎傍。顶带著、一生也即不枉。",
            "comment": ""
        },
        {
            "title": "绿头鸭/多丽",
            "content": "锦堂深，兽炉轻喷沈烟。紫檀槽、金泥花面，美人斜抱当筵。挂罗绶、素肌莹玉，近鸾翅、云鬓梳蝉。玉笋轻拢，龙香细抹，凤凰飞出四条弦。碎牙板、烦襟消尽，秋气满庭轩。今宵月，依稀向人，欲斗婵娟。变新声、能翻往事，眼前风景依然。路漫漫、汉妃出塞，夜悄悄、商妇移船。马上愁思，江边怨感，分明都向曲中传。困无力、劝人金盏，须要倒垂莲。拼沈醉，身世恍然，一梦游仙。",
            "comment": ""
        },
        {
            "title": "金盏倒垂莲",
            "content": "流水漂花，记同寻阆苑，曾宴桃源。痛饮狂歌，金盏倒垂莲。未省负、佳时良夜，烂游风月三年。别後空报瑶琴，谁听朱弦。风流少年儒将，有威名震虏，谈笑安边。寄我新诗，何事赋归田。想歌酒、情怀如旧，後房应也依然。此外莫问升沈，且斗樽前。",
            "comment": ""
        },
        {
            "title": "少年游",
            "content": "眼来眼去又无言。教我怎生团。又不分明，许人一句，纵未也心安。是即自古常言道，色须是艰难。愿早得来，虽然容易，管不等闲看。",
            "comment": ""
        },
        {
            "title": "鹧鸪天",
            "content": "八彩眉开喜色新。边陲来奏捷书频。百蛮洞穴皆王土，万里戎羌尽汉臣。丹转毂，锦拖绅。充庭列贡集珠珍。宫花御柳年年好，万岁声中过一春。",
            "comment": ""
        },
        {
            "title": "满庭芳",
            "content": "雪满貂裘，风摇金辔，笑看锦带吴钩。照人清鬓，年少定封侯。此去马啼何处，山万叠、济水南州。君知否，卢郎未老，曾是恣狂游。风流。佳丽地，十年屈指，一梦回头。最难忘，西湖北渚澄秋。玉砌雕栏好在，桃共李、能忆人不。衰翁也，多情为我，将恨寄红楼。",
            "comment": ""
        },
        {
            "title": "舜韶新",
            "content": "晨光射牖，新燕子、一一穿帘飞去。露唏鸳瓦，萧瑟风生琼宇。香篆烟消昼永，锁深院、榴花半吐。映绛绡、冰雪肌肤，自是清凉无暑。浮荣何用萦怀，冷笑看、车马喧喧尘土。地偏心远，终日何妨扃户。一枕江南好梦，泛孤棹、轻烟细雨。被数声、幽鸟惊回，砌下槐阴亭午。",
            "comment": ""
        },
        {
            "title": "浣溪沙",
            "content": "紫蔓凝阴绿四垂。暗香撩乱扑罗衣。醉眠惟有落花知。玉笋纤纤初嗅罢，乌云娜娜乱簪时。此般风韵雅相宜。",
            "comment": ""
        },
        {
            "title": "菩萨蛮",
            "content": "远山眉映横波脸。脸波横映眉山远。云鬓插花新。新花插鬓云。断魂离思远。远思离魂断。门掩未黄昏。昏黄未掩门。",
            "comment": ""
        },
        {
            "title": "水龙吟",
            "content": "岭梅香雪飘零尽，繁杏枝头犹未。小桃一种，妖娆偏占，春工用意。微喷丹砂，半含朝露，粉墙低倚。似谁家丱女，娇痴怨别，空凝睇、东风里。好是佳人半醉。近横波、一枝争媚。元都观里，武陵溪上，空随流水。惆怅如红雨，风不定、五更天气。念当年门里，如今陌上，洒离人泪。",
            "comment": ""
        },
        {
            "title": "梁州令",
            "content": "各自寻思取。更莫怨他人做。如今剗地怕相逢，愁多正在相逢处。人前不敢分明语。暗里频回顾。罗襟滴泪无数。匆匆又是空归去。",
            "comment": ""
        },
        {
            "title": "上林春/一落萦",
            "content": "伊洛清波，嵩山秀色，共与皇家为瑞。挺生异质，亲逢盛旦，簪缨旧传家世。雁炉烟里，罩一段、照人清气。灿金章、映紫绶，自是真官标致。把朝廷缙绅屈指。有谁人似得，多才多艺。片言悟主，封侯赐璧，君王自为知己。暂来卧治。况廊庙、正多虚位。看登庸，辅圣主、万年康济。",
            "comment": ""
        },
        {
            "title": "菩萨蛮",
            "content": "百花未报芳菲信。一枝探得春风近。只有雪争光。更无花似香。孤标天赋与。冷艳谁能顾。庭院好深藏。莫教开路傍。",
            "comment": ""
        },
        {
            "title": "并蒂芙蓉",
            "content": "太液波澄，向鉴中照影，芙蓉同蒂。千柄绿荷深，并丹脸争媚。天心眷临圣日，殿宇分明敞嘉瑞。弄香嗅蕊。愿君王，寿与南山齐比。池边屡回翠辇，拥群仙醉赏，凭栏凝思。萼绿揽飞琼，共波上游戏。西风又看露下，更结双双新莲子。斗状竞美。问鸳鸯、向谁留意。",
            "comment": ""
        },
        {
            "title": "浣溪沙",
            "content": "阆苑瑶台指旧居。当年一念别仙都。庆门曾梦得明珠。赋畀已教尘累浅，修持更与俗缘疏。慧心从此悟真如。",
            "comment": ""
        },
        {
            "title": "鹧鸪天",
            "content": "壁水溶溶漾碧漪。桥门清晓驻鸾旗。三千儒服鸳兼鹭，十万犀兵虎与貔。春服就，舞雩归。四方争颂育莪诗。熙丰教养今成效，已见夔龙集凤池。",
            "comment": ""
        },
        {
            "title": "鹊桥仙",
            "content": "从来因被，薄情相误，误得人来已怕。那回时、有愿不昏沈，甚近日、依前又也。你莫撋就，偎随人便，却骑墙两下。自家懑、都望有前程，背地里、莫教人咒骂。",
            "comment": ""
        },
        {
            "title": "丑奴儿/采桑子",
            "content": "来朝匹马萧萧去，且醉芳卮。明夜天涯。浅酌低吟欲殢谁。归来应过重阳也，菊有残枝。纤手重携。未必秋香一夜衰。",
            "comment": ""
        },
        {
            "title": "洞仙歌",
            "content": "眼来眼去，未肯分明道。有意于人甚不早。谩教我、心下终日悬悬，星□事，知他何时是了。几回猜伊意，也是难为，拟待偷怜又胆小。奈何我已狂迷，怎肯乾休，情深後、不免求告。但只教、时时得些儿，便拼了一生，为伊烦恼。",
            "comment": ""
        },
        {
            "title": "水调歌头",
            "content": "忆昔红颜日，金玉等泥沙。青楼紫陌，惟解惜月与贪花。谁信如今憔悴，尘暗金徽玉轸，藓污匣中蛇。一事都无就，双鬓只堪嗟。恨无情，乌与兔，送年华。不如归去，无限云水好生涯。未用轻蓑短棹，犹有青鞋黄帽，行处即吾家。回首人间世，幽意在青霞。",
            "comment": ""
        },
        {
            "title": "小重山",
            "content": "朱户深深小洞房。曲屏龟甲样，画潇湘。纱轻蓝嫩镂牙床。人如玉，一见已心凉。午枕梦悠扬。流莺声唤觉，日犹长。几回烟断玉炉香。庭花影，不肯上东廊。",
            "comment": ""
        },
        {
            "title": "虞美人",
            "content": "木兰舟稳桃花浪。重到清溪上。刘郎惆怅武陵迷。无限落英飞絮、水东西。玉觞潋滟谁相送。一觉扬州梦。不知何物最多情。惟有南山不改、旧时青。",
            "comment": ""
        },
        {
            "title": "清平乐",
            "content": "娇羞未惯。长是低花面。笑里爱将红袖掩。遮却双双笑靥。早来帘下逢伊。怪生频整衫儿。元是那回欢会，齿痕犹在凝脂。",
            "comment": ""
        },
        {
            "title": "清平乐",
            "content": "朦胧月午。点滴梨花雨。青翼欺人多谩语。消息知他真否。兽炉鸳被重熏。故将灯火挑昏。最恨西风摇幕，误人几度迎门。",
            "comment": ""
        },
        {
            "title": "喜迁莺",
            "content": "清和时序。望桂影渐生，薰风微度。挺秀金芝，传芳玉叶，天上瑞麟重睹，竞爽谢庭兰玉，信美西壅鸳鸯。庆门里，把丹枝争折，青云平步。声誉。喧盛世，人咏少年，古锦囊中句。艺祖诸孙，宗王贤子，偏爱汝阳眉宇。画堂令辰称寿，愿与冈陵同固。更看取，继汧公勋业，东平茅土。",
            "comment": ""
        },
        {
            "title": "千秋岁",
            "content": "飞云骤雨。草草成暌阻。寸肠结尽千千缕。别离谁是没，惟我於中苦。最苦是，看奴未足抛奴去。一句临歧语。忍泪奴听取。身可舍，情难负。纵非瓶断绠，也是钗分股。再见了，知他似得如今否。",
            "comment": ""
        },
        {
            "title": "永遇乐",
            "content": "雪霁千岩，春回万壑，和气如许。今古稽山，风流人物，真是生申处。儿童竹马，欢迎夹道，争为使君歌舞。道当年、蓬莱朵秀，又来作蓬莱主。一编勋业，家传几世，自是赤松仙侣。青琐黄堂，等闲游戏，又问乘槎路。银河耿耿，使星今夜，应与老人星聚。要知他、秋羹消息，早梅初吐。",
            "comment": ""
        },
        {
            "title": "鹧鸪天",
            "content": "数骑飞尘入凤城。朔方诸部奏河清。圜扉木索频年静，大晟箫韶九奏成。流协气，溢欢声。更将何事卜升平。天颜不禁都人看，许近黄金辇路行。",
            "comment": ""
        },
        {
            "title": "雨中花/夜行船",
            "content": "倦贰文昌，乐请左符，双旌去指东藩。有腰金新宠，昼锦荣观。独步文章，家传素业，世宝青毡。动欢声和气，里巷初惊，侍从衣冠。朱门映柳，绮窗临水，盛游应记当年。端解道、香留罗袜，墨在蛮笺。惆怅江边侧帽，寻似花底遗鞭。不如沈醉，莫思身外，且斗樽前。",
            "comment": ""
        },
        {
            "title": "南歌子",
            "content": "月到中秋夜，还胜别夜圆。高河瑟瑟转金盘。三十六宫深处、卷帘看。香雾云鬟湿，清辉玉臂寒。寻常岂是不婵娟。吟赏莫辞终夕、动经年。",
            "comment": ""
        },
        {
            "title": "鹧鸪天",
            "content": "金碧觚稜斗极边。集英深殿听胪传。齐开雉扇双分影，不动金炉一喷烟。红锦地，碧罗天。升平楼上语喧喧。依稀曾听钧天奏，耳冷人间四十年。",
            "comment": ""
        },
        {
            "title": "感皇恩",
            "content": "蜀锦满林花，三年重到。应被花枝笑人老。半开微谢，占得几多时好。便须拼痛饮、花前倒。醉中但记，红围绿绕。人面花光斗相照。缭墙重院，爱惜遮藏须早。免如攀折柳，临官道。",
            "comment": ""
        },
        {
            "title": "安公子",
            "content": "帝里重阳好。又对短发来吹帽。满目风光还似旧，奈樽前人老。暗忆当年，伴侣同倾倒。夸俊游、争买千金笑。到如今憔悴，恰似华胥一觉。此恨何时了。旧游屈指愁重到。小曲深坊闲信马，掩朱扉悄悄。怎得个多情，为我传音耗。但向伊、耳边轻轻道。道近来应是，望了卢郎年少。",
            "comment": ""
        },
        {
            "title": "蓦山溪",
            "content": "春来心事，分付千锺酒。午醉梦还醒，两眉愁、才消又有。天涯远梦，归路日中迷，楚云深，孤馆静，潇洒梨花手。回文歌罢，幽恨新兼旧。帘影卷斜阳，乱红飞、风摇暮柳。独携此意，和泪上层楼，尽平芜，穷远目，认断千山首。",
            "comment": ""
        },
        {
            "title": "西江月",
            "content": "洛浦神仙流品，姑山冰雪肌肤。谁家池馆雨晴初。肠断风标白鹭。国艳枉教无语，玉颜不待施朱。采菱人散夜蟾孤。冷落西溪风露。",
            "comment": ""
        },
        {
            "title": "步蟾宫",
            "content": "昨宵争个甚闲事。又不道、被谁调戏。任孜孜、求告不回头，诮满眼、汪汪地泪。奴哥一向不赌是。算谁敢、共他争气。且偎随、须有喜欢时，待款款、说些道理。",
            "comment": ""
        },
        {
            "title": "鹧鸪天",
            "content": "万国梯航贺太平。天人协赞甚分明。两阶羽舞三苗格，九鼎神金一铸成。仙鹤唳，玉芝生。包茅三脊已充庭。翠华脉脉东封事，日观云深万仞青。",
            "comment": ""
        },
        {
            "title": "醉蓬莱",
            "content": "正中秋初过，淡碧云容，嫩凉天气。紫府真仙，暂谪居尘世。慕道高情，照人清骨，是寿星标致。德在民心，勋藏帝室，清芬相继。庭有芝兰，世调鼎鼐，晋美乌衣，汉称韦氏。未必当时，解功成身退。天下苍生，未知此意，望谢公重起。善颂阴资，何须更觅，西山灵剂。",
            "comment": ""
        },
        {
            "title": "浣溪沙",
            "content": "昼漏迟迟出建章。惊回残梦日犹长。风微歌吹度昭阳。沈水烧残金鸭冷，胭脂匀罢紫绵香。一枝花影上东廊。",
            "comment": ""
        },
        {
            "title": "醉桃源/阮郎归",
            "content": "又是青春将暮。望极桃溪归路。洞户悄无人，空锁一庭红雨。凝伫。凝伫。人面不知何处。",
            "comment": ""
        },
        {
            "title": "菩萨蛮",
            "content": "薄衾小枕重门闭。孤灯照著人无寐。风雨夜来多。春寒可奈何。深闺香暖处。还解怜人否。只道不来归。那知心似飞。",
            "comment": ""
        },
        {
            "title": "武陵春",
            "content": "湖上风光寒食近，准拟醉花枝。不忍东风烂熳时。红泪湿胭脂。情知今後游从少，鸾镜懒重窥。金凤衔花旧绣衣。憔悴舞腰肢。",
            "comment": ""
        },
        {
            "title": "醉蓬莱",
            "content": "看梅梢初动，池面冰澌，小春时候。当日生贤，庆黄家忠厚。龙种殊常，照人眉宇，似汝阳端秀。世取贤科，胪传圣语，增光华胃。天汉灵源，最为亲近，茅土真封，旧相传授。开府新恩，拜除书非久。鸣佩拖绅，曳香摇翠，向画堂称寿。物外光阴，樽前笑语，年年依旧。",
            "comment": ""
        },
        {
            "title": "江城子",
            "content": "幽香闲艳露华浓。晚妆慵。略匀红。春困厌厌，常爱鬓云鬆。早是自来莲步小，新样子，为谁弓。画堂西下小栏东。醉醒中。苦匆匆。卷上珠帘，依旧半床空。香灺满炉人未寝，花弄月，竹摇风。",
            "comment": ""
        },
        {
            "title": "一斛珠",
            "content": "相思最苦。别来有甚好情绪。夜间无限凄惶处。睡不著时，没个人言语。所恨不能飞上路。书书直怪迟归去。外边闲事无心覰。直自我咱，怕你恶肠肚。",
            "comment": ""
        },
        {
            "title": "雨中花/夜行船",
            "content": "流水知音，轻裘共敝，相逢才换星霜。多少风亭棋酒，画阁丝簧。纤指声犹馀响，红粉泪已成行。怅绿波浦上，芳草堤边，又整归航。新移槛竹，手种庭花，未容烂熳飞觞。归去也、重趋丹禁，密侍清光。醉帽斜萦御柳，朝衣浓惹天香。帝城春好，多应不念，水郭渔乡。",
            "comment": ""
        },
        {
            "title": "玉胡蝶/玉蝴蝶",
            "content": "淡淡春阳天气，夜来一霎，微雨初晴。向暖犹寒，时候又是清明。乱沾衣、桃花雨闹，微弄袖、杨柳风轻。晓莺声。唤回幽梦，犹困春酲。牵萦。伤春怀抱，东郊烟暖，南浦波平。况有良朋，载酒同放彩舟行。劝人归、啼禽有意，催棹去、烟水无情。黯销凝。暮云回首，何处高城。",
            "comment": ""
        },
        {
            "title": "菩萨蛮",
            "content": "午阴未转晴窗暖。无风著地杨花满。睡起日犹长。卷帘红杏香。春心无处定。又作花时病。芳草伴离愁。绵绵早晚休。",
            "comment": ""
        },
        {
            "title": "河满子",
            "content": "满浦亭前杨柳，一年两度攀条。瞬息光阴都几许，离情常是迢迢。须信沈腰易瘦，争教潘鬓相饶。不忍重寻香径，还来独立溪桥。唯有无情东去水，来时曾傍兰桡。今夜欲求好梦，望中莫遣魂销。",
            "comment": ""
        },
        {
            "title": "临江仙",
            "content": "今夜征帆何处落，烟村几点人家。莫惊双泪向风斜。渔人西塞曲，商女後庭花。从此五湖归去好，一杯酒送生涯。多情犹解惜年华。春闺重见处，霜鬓不须嗟。",
            "comment": ""
        }
    ]
}