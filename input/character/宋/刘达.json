{
    "dynasty": "宋",
    "author": "刘达",
    "poems": [
        {
            "title": "龙渊",
            "content": "岩岩白石嵌，深泉适此止。夜雨半山回，春风蛰龙起。清明无遁形，浦博有馀美。受浊不伤清，纳汙非所耻。趣操比幽人，泓澄如得己。山林乃挺途。真复谁洗耳。",
            "comment": ""
        },
        {
            "title": "绣岭亭",
            "content": "绝境隔嚣纷，烟霞张彩绘。远目入无中，高情驰物外。春田发英华，秋林横紫翠。何时杖屦游，利名聊委蜕。",
            "comment": ""
        },
        {
            "title": "冰泉洞",
            "content": "飞泉落巍巍，湍水去激激。未若洞中源，静渊如得适。清润挹千岩，冷凝涵四壁。幽讨会有时，烦襟聊与涤。",
            "comment": ""
        },
        {
            "title": "惠山泉",
            "content": "灵脉发山根，涓涓才一滴。宝剑护深源，苍珉环甃壁。鉴影须眉分，当暑挹寒冽。一酌举瓢空，过齿如激雪。不异醴泉甘，宛同神瀵洁。快饮可洗胸，所惜姑濯热。品第冠寰中，名色固已揭。世无陆子知，淄渑谁与别。",
            "comment": ""
        }
    ]
}