{
    "dynasty": "宋",
    "author": "王益",
    "poems": [
        {
            "title": "灵谷山",
            "content": "灵谷神仙宅，言归肆目新。山光远如画，秋色老於人。世俗棋争劫，人心海变尘。功成思范蠡，湖上一闲身。",
            "comment": ""
        },
        {
            "title": "和梅公仪新繁县顯曜院",
            "content": "梵宇萧条白日长，苦空谭尘接藤床。云章酷爱休诗丽，莲柄慵思远社香。石发雨梳鸡苑寂，风梭春织鹫山凉。劫灰心火销平尽，又听钟声下讲堂。",
            "comment": ""
        },
        {
            "title": "句",
            "content": "不逢星汉使，谁识是灵槎。",
            "comment": ""
        },
        {
            "title": "留题清凉院",
            "content": "背倚青峰面枕溪，濡毫新向壁间题。善根不挠金莲合，净界无尘水月齐。会启苾蒭真乐境，花开檐蔔远香畦。因思祖塔尝游处，更在龙蟠虎踞西。",
            "comment": ""
        },
        {
            "title": "诉衷情",
            "content": "烧残绛蜡泪成痕。街鼓报黄昏。碧云又阻来信，廊上月侵门。愁永夜，拂香裀。待谁温。梦兰憔悴，掷果凄凉，两处销魂。",
            "comment": ""
        },
        {
            "title": "新繁县东湖瑞莲歌",
            "content": "火云烁尽天幕腥，水光弄碧凉无声。荷华千柄拂烟际，杰然秀干骈双英。天敕少昊偏滋荣，宵零仙露饶金茎。袅袅飘风起天末，绿华珰来琤琤。觥觞式宴资击赏，何人掞藻飞笔精。越国亭亭八百里，木兰泛咏称明媚。争如锦水派繁江，孤根擢翠葩分腻。紫清合曜流霞晖，楚台无梦朝云飞。韩虢佳人新侍宠，温泉宫里赐霞衣。赫赫曦阳在东井，珍房萃作皇家庆。流火初晨复毓灵，连璧更疑唐杰盛。眇观熙政接元和，嘉穀重荣田野歌。高宗昔庆刘仁表，五色卿云世甚少。我今取喻进德流，优哉祥莲出池沼。草莱泥滓俱弃捐，致君事业殊商皓。归作臯夔稷卨臣，同心一德翊华动。",
            "comment": ""
        },
        {
            "title": "和梅公仪留题重光寺罗汉院赠宪上人",
            "content": "晓剃吟髭雪半零，海窗曾咒钵龙醒。蚤知西竺能持法，应笑南僧不会经。云气昼间侵尘柄，藓痕春老上铜瓶。近来禅观都无语，手指馀花满寺庭。",
            "comment": ""
        }
    ]
}