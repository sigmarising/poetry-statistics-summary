{
    "dynasty": "宋",
    "author": "黄甲",
    "poems": [
        {
            "title": "石城峰",
            "content": "岧峨第二石城峰，雉堞天然不费工。妙典飞升何处是，城头咫尺紫霞宫。",
            "comment": ""
        },
        {
            "title": "玉琯岩",
            "content": "桥山往日葬衣冠，玉琯深藏在此山。料得当时十二牧，也随龙驾到其间。",
            "comment": ""
        },
        {
            "title": "月帔岩",
            "content": "仙翁骑鹤上青冥，月帔空留松桂林。遮断世尘无点污，横拖一抹翠烟深。",
            "comment": ""
        },
        {
            "title": "羊权山",
            "content": "闻道仙人萼绿华，曾来此地访仙家。青衣数十随行处，环佩纷纷香雾车。",
            "comment": ""
        },
        {
            "title": "龙须草",
            "content": "龙卧寒潭漾碧虚，风云变化只须臾。奋髯骧首无人问，错订岩头草似须。",
            "comment": ""
        },
        {
            "title": "白孩儿莲",
            "content": "玉质冰姿出淤泥，花间朵朵簇孩儿。不因洁白身清净，安得灵根孕九疑。",
            "comment": ""
        },
        {
            "title": "永福寺",
            "content": "永福丛林古道场，烟霞深处白云堂。木鱼堂下常虚设，击动龙王无处藏。",
            "comment": ""
        },
        {
            "title": "炼丹观",
            "content": "天地为炉变化间，丹砂点石石成丹。丹成遗灶空陈迹，留与高人图画看。",
            "comment": ""
        },
        {
            "title": "第八渡",
            "content": "八渡凉生五月秋，琼花六出似浮沤。掬花睥睨真如雪，不觉轻寒动玉楼。",
            "comment": ""
        },
        {
            "title": "桂林峰",
            "content": "第八峰高是桂林，安期曾度马明生。个中自有通仙路，拂袖天香影里行。",
            "comment": ""
        },
        {
            "title": "第七渡",
            "content": "仙源七渡更流长，鹅管瓶头滴乳香。触处岩前如雨泻，举瓢挹处讶天浆。",
            "comment": ""
        },
        {
            "title": "鲁女观",
            "content": "见说当年鲁女冠，长年向此铒金丹。一朝羽化无人识，野鹤孤猿绕紫坛。",
            "comment": ""
        }
    ]
}