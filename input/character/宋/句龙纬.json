{
    "dynasty": "宋",
    "author": "句龙纬",
    "poems": [
        {
            "title": "题惠泉寄知军郎中",
            "content": "崎岖荆门山，丛起为东隘。阳冈盘气势，阴窦融液脉。源濯云根移，流喷石罅拆。呀呀两岸间，平涧才数席。环岸贮清泚，古镜照秋色。恬风不生纹，至底无隐物。澄辉泛岚翠，净影溶天碧。潜花深冏冏，荫树高崒崒。清光照毛发，爽气洒肌骨。如入冰壶中，亭宇何鲜饰。瓶罂日往来，举汲易为力。短绠何劳人，轻舠恰容客。当时竟陵翁，老死却不历。品第十九泉，遗此良可惜。此泉惠此王，唯日流不息。作诗颂惠泉，勉哉君子德。",
            "comment": ""
        }
    ]
}