{
    "dynasty": "宋",
    "author": "马子严",
    "poems": [
        {
            "title": "海棠春",
            "content": "柳腰暗怯花风弱。红映秋千院落。归逐燕儿飞，斜撼真珠箔。满林翠叶胭脂萼。不忍频频觑著。护取一庭春，莫弹花间鹊。",
            "comment": ""
        },
        {
            "title": "月华清",
            "content": "瑟瑟秋声，萧萧天籁，满庭摇落空翠。数遍丹枫，不见叶间题字。人何处、千里婵娟，愁不断、一江流水。遥睇。见征鸿几点，碧天无际。怅望月中仙桂。问窃药佳人，谁与同岁。把镜当空，照尽别离情意。心里恨、莫结丁香，琴上曲、休弹秋思。怕里。又悲来老却，兰台公子。",
            "comment": ""
        },
        {
            "title": "孤鸾",
            "content": "沙堤香软。正宿雨初收，落梅飘满。可奈东风，暗逐马蹄轻卷。湖波又远涨绿，粉墙阴、日融烟暖。蓦地刺桐枝上，有一声春唤。任酒帘、飞动画楼晚。便指数烧灯，时节非远。陌上叫声，好是卖花行院。玉梅对妆雪柳，闹蛾儿、象生娇颤。归去争先戴取，倚宝钗双燕。",
            "comment": ""
        },
        {
            "title": "感皇恩",
            "content": "深约海棠开，一庭儿女。共插满头笑相语。入春准备了，到今朝团聚。近来都不怕，风和雨。一个一杯，君山绿醑。何必贪多似彭祖。但须看遍，子生孙孙生子。便年年拼一醉，花前舞。",
            "comment": ""
        },
        {
            "title": "鱼游春水",
            "content": "池塘生春草。数尽归鸿人未到。天涯目断，青鸟尚赊音耗。晓月频窥白玉堂，暮雨还湿青门道。巢燕引雏，乳莺空老。庭际香红倦扫。乾鹊休来枝上嗓。前回准拟同他，翻成病了。欲题红叶凭谁寄，独抱孤桐无心挑。眉间翠攒，鬓边霜早。",
            "comment": ""
        },
        {
            "title": "天仙子",
            "content": "白玉为台金作盏。香是江梅名阆苑。年时把酒对君歌，歌不断。杯无算。花月当楼人意满。翘戴一枝蝉影乱。乐事且随人意换。西楼回首月明中，花已绽。人何远。可惜国香天不管。",
            "comment": ""
        },
        {
            "title": "归朝欢",
            "content": "听得提壶沽美酒。人道杏花深处有。杏花狼藉鸟啼风，十分春色今无九。麝煤销永昼。青烟飞上庭前柳。画堂深，不寒不暖，正是好时候。团团宝月凭纤手。暂借歌喉招舞袖。真珠滴破小槽红，香肌缩尽纤罗瘦。投分须白首。黄金散与亲和旧。且衔杯，壮心未落，风月长相守。",
            "comment": ""
        },
        {
            "title": "水调歌头",
            "content": "万仞鹅湖顶，千岁矫苍龙。楼台一簇，仙家遥寄五云中。天上朝元佳节，人世生贤华旦，瑞气郁葱葱。六辔耀闽海，列郡喜趋风。记昔年，当此际，早梅红。插花饮酒，狂歌醉舞寿昌宫。零落青袍如旧，敛板绣衣庭下，欣见黑头公。王室要师保，叔父忽居东。",
            "comment": ""
        },
        {
            "title": "朝中措",
            "content": "龙荪晚颖破苔纹。英气欲凌云。深处未须留客，春风自掩柴门。蒲团宴坐，轻敲茶臼，细扑炉熏。弹到琴心二叠，鹧鸪啼傍黄昏。",
            "comment": ""
        },
        {
            "title": "黄花渡",
            "content": "黄竹歌成雪未休，黄花渡口上横舟。百钱买酒可能醉，千里怀人不奈愁。岁事只余旬五日，家山犹隔两三州。飞云在目还知否，肯为彫胡一饷留。",
            "comment": ""
        },
        {
            "title": "阮郎归",
            "content": "清明寒食不多时。香红渐渐稀。番腾妆束闹苏堤。留春春怎知。花褪雨，絮沾泥。凌波寸不移。三三两两叫船儿。人归春也归。",
            "comment": ""
        },
        {
            "title": "最高楼",
            "content": "花解笑，冷淡不求知。长是殿、众芳时。鲜鲜秀颈磋圆玉，洛阳翠佩剪琉璃。向人前，迎茉莉，送荼。几欲把、清香换春色。费多少、黄金酬不得。梅雨妒，麦风欺。细腰空恋当心蕊，同时犹结旧年枝。谢家娘，将远寄，待凭谁。",
            "comment": ""
        },
        {
            "title": "满庭芳",
            "content": "共庆春时，满庭芳思，一枝心蕊非常。少年游冶，何但折垂杨。曾向瑶台月下，逢解佩、玉女翻香。风光好，真珠帘卷，都胜早梅芳。人间，无比并，玉蝴蝶树，争敢相方，既□春归後，此意难忘。夜梦扬州万玉，飞魂共、紫燕归梁。须行乐，马家花圃，不肯醉红妆。",
            "comment": ""
        },
        {
            "title": "锦缠道",
            "content": "雨过园林，触处落红凝绿。正桑叶、齐如沃。娇羞只恐人偷目。背立墙阴，慢展纤纤玉。听鸠啼几声，耳边相促。念蚕饥、四眠初熟。劝路旁、立马莫踟躇，是那里唱道秋胡曲。",
            "comment": ""
        },
        {
            "title": "贺新郎",
            "content": "客里伤春浅。问今年梅蕊，因甚化工不管。陌上芳尘行处满。可计天涯近远。见说道、迷楼左畔。一似江南先得暖。向何郎、庭下都寻遍。辜负了，看花眼。古来好物难为伴。只琼花一种，传来仙苑。独许扬州作珍产。便胜了、千千万万。又却待、东风吹绽。自昔闻名今见面。数归期、屈指家山晚。归去说，也稀罕。",
            "comment": ""
        },
        {
            "title": "贺圣朝",
            "content": "游人拾翠不知远。被子规呼转。红楼倒影背斜阳，坠几声弦管。荼香透，海棠红浅。恰平分春半。花前一笑不须悭，待花飞休怨。",
            "comment": ""
        },
        {
            "title": "浣溪沙慢",
            "content": "璧月上极浦。帆落人挝鼓。石城倒影，深夜鱼龙舞。佳气郁郁，紫阕腾云雨。回首分今古。千载是和非，夕阳中、双燕语。向人诉。记玉井辘轳，胭脂涨腻，几许蛾眉妒。感叹息、花好随风去。流景如羽。且共乐升平，不须後庭玉树。",
            "comment": ""
        },
        {
            "title": "水龙吟",
            "content": "买庄为贮梅花，玉妃一万森庭户。古来词客，比方不类，可怜毫楮。谁扫尘凡，独超物表，神仙中取。是崑丘标致，射山风骨，除此外、吾谁与。九酝醍醐雪乳。和金盘、月边清露。寿阳骄呆，单于疏贱，不堪充数。弄玉排箫，许琼挥拍，胎禽飞舞。待先生，披著羊裘鹤氅，作园林主。",
            "comment": ""
        },
        {
            "title": "仙霞岭",
            "content": "镇日崎岖度远山，远山深处解征鞍。翠环水古四围匝，冻积肥冰一夜寒。月影自催人起早，泉声不许客眠客。明朝直向烟霞去，身在亨衢天地宽。",
            "comment": ""
        },
        {
            "title": "苏幕遮",
            "content": "地偏灵，天应瑞。簇簇银花，团绕真珠蕊。金阕玉楼分十二。要伴姮娥，与月循环睡。月如花，花表岁。人到闰年，添个真奇异。不许扬州夸间气。昨夜春风，吹送柴门里。",
            "comment": ""
        },
        {
            "title": "花心动",
            "content": "雨洗胭脂，被年时、桃花杏花占了。独惜野梅，风骨非凡，品格胜如多少。探春常恨无颜色，试浓抹、当场微笑。趁时节，千般冶艳，是谁偏好。直与岁寒共保。问单于、如今几分娇小。莫怪山人，不识南枝，横玉自来同调。岂须摘叶分明认，又何必、枯枝比较。恐桃李、开时妒他太早。",
            "comment": ""
        },
        {
            "title": "水龙吟",
            "content": "东君直是多情，好花一夜都开尽。杏梢零落，药栏迟暮，不教宁静。风度秋千，日移帘幕，翠红交映。正太真浴罢，西施浓抹，都沉醉、娇相称。磨遍绿窗铜镜。挽春衫、不堪比并。暮云空谷，佳人何处，碧苔侵迳。睡里相看，酒边凝想，许多风韵。问因何，却欠一些香味，惹旁人恨。",
            "comment": ""
        },
        {
            "title": "句",
            "content": "章村蓬荜两三家，篱落纵横被野花。",
            "comment": ""
        },
        {
            "title": "满江红",
            "content": "瑞霭秋空，银河里、非烟非雾。应想是、岳锺神秀，再生尹傅。昨夜五云随梦入，今朝万象朝元去。正六星、炳炳耀文昌，循初度。五马贵，多文富。人品异，心朝古。似冰清瑶水，玉森元圃。天子方将循异政，灵孙又合为霖雨。问汾阳、几考在中书，从今数。",
            "comment": ""
        },
        {
            "title": "临江仙",
            "content": "人意舒闲春事到，徐徐弄日微云。翠鬟飞绕蛾群。烟横沽酒市，风转落梅村。岁事一新人半旧，相逢际晚醺醺。花间亭馆柳间门。除风雨外，排日醉红裙。",
            "comment": ""
        },
        {
            "title": "句",
            "content": "乱点琼葩艳艳明。",
            "comment": ""
        },
        {
            "title": "浪淘沙",
            "content": "娇额尚涂黄。不久时妆。十分轻脆奈风霜。几度细腰寻得蜜，错认蜂房。东阁久凄凉。江路悠长。休将颜色较芬芳。无奈花间真若伪，赖有幽香。",
            "comment": ""
        },
        {
            "title": "桃源忆故人",
            "content": "几年闲作园林主。未向梅花著语。雪後又开半树。风递幽香去。断魂不为花间女。枝上青禽□诉。我是西湖处士。长恨芳时误。",
            "comment": ""
        },
        {
            "title": "章岩",
            "content": "拳石中虚屋数椽，洞门东闢半规圆。木高长蔽三竿日，人到同观一片天。行路不堪秋后暑，禅林聊借午时眠。山僧为我敲茶臼，相对炉香起暮烟。",
            "comment": ""
        },
        {
            "title": "乌林行",
            "content": "荆州儿曹不足恃，何物老瞒欺一世。兵书浪语十三篇，不料乌林出奇计。降准云孙驱伏龙，紫髯强援要江东。戈船植羽蔽寒日，雪浪崩崖惊晚风。行閒一卒如儿戏，持火绝江人不意。灰销汉贼终老心，功入乔家少年婿。君不见华容道旁春草生，魂销不听车马声。哀猿夜啼霜月冷，空余野燦沙边明。",
            "comment": ""
        },
        {
            "title": "青门引/青门饮",
            "content": "手种团团玉。香趁日晴初熟。金刀错落晓霜寒，十分风味，独向暑天足。唐君去後云空谷。异事传流俗。刀圭倘是神仙药，地皮卷尽犹飞肉。",
            "comment": ""
        },
        {
            "title": "云岩",
            "content": "林深路转山，岩虚云触石。是中立数椽，仅足安一室。断罅开碧落，当昼悬心白。虬蘖挂乳窦，飞鼠传石脊。山中古老人，对我诵记忆。昔为鬼仙家，乃藉巨人力。划地剖疆界，印泥遗指迹。至今百年余，住世三度易。吾非梅子真，身是江南客。詹子武夷俟，邂逅愿已适。扶携一登览，相与有俦匹。林逋叶静能，俱来一同席。二子善鼓琴，无弦徒挂壁。日暮云已归，今夕竟何夕。徘徊卧白云，华胥何处觅。",
            "comment": ""
        },
        {
            "title": "玉楼春",
            "content": "南枝又觉芳心动。慰我相思情味重。陇头何处寄将书，香发有时疑是梦。谁家横笛成三弄。吹到幽香和梦送。觉来知不是梅花，落寞岁寒谁与共。",
            "comment": ""
        },
        {
            "title": "十拍子/破阵子",
            "content": "点缀莫窥天巧，名称却道人为。香酝蜜脾分几点，色映乌云倚一枝。遥看步赏迟。映水不嫌疏影，娇春也自同时。红树落残风自暖，塞管声长晓更催。此时知不知。",
            "comment": ""
        },
        {
            "title": "二郎神",
            "content": "日高睡起，又恰见、柳梢飞絮。倩说与、年年相挽，却又因他相误。南北东西何时定，看碧沼、青萍无数。念蜀郡风流，金陵年少，哪寻张绪。应许。雪花比并，扑帘堆户。更羽缀游丝，毡铺小径，肠断鹁鸠唤雨。舞态颠狂，腰肢轻怯，散了几回重聚。空暗想，昔日长亭别酒，杜鹃催去。",
            "comment": ""
        },
        {
            "title": "鹧鸪天",
            "content": "睡鸭俳徊烟缕长。日高春困不成妆。步敧草色金莲润，拈断花鬚玉笋香。轻洛浦，笑巫阳。锦纹亲织寄檀郎。儿家闭户藏春色，戏蝶游蜂不敢狂。",
            "comment": ""
        }
    ]
}