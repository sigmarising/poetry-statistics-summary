{
    "dynasty": "宋",
    "author": "毕大节",
    "poems": [
        {
            "title": "满庭芳",
            "content": "玉笋京华，紫荷香润，宴闲密侍西清。碧幢金节，仍尹凤皇城。须信千龄庆遇，丹霄上、重叠恩荣。时多暇，湖山丽景，许酒乐升平。新春。逢诞日，莺花渐好，初过烧灯。想笙歌丛里，醉赏瑶觥。占尽人间福寿，行看取、稳赞机衡。貂蝉映，朱颜绿鬓，沙路马蹄轻。",
            "comment": ""
        },
        {
            "title": "满庭芳",
            "content": "井络储精，岷江锺秀，挺生名世真贤。充闾佳气，非雾亦非烟。况值小春时候，蓂背下、八荚争妍。馀波在，九华父老，歌颂轓喧嗔。三年。书治最，南唐重赋，一旦俱蠲。此恩垂不朽，刻石流传。愿借沧溟为寿，玳筵上、满吸长川。从兹去，鸾坡凤阁，平步稳登仙。",
            "comment": ""
        }
    ]
}