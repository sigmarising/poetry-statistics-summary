{
    "dynasty": "宋",
    "author": "潘玙",
    "poems": [
        {
            "title": "华藏云海亭",
            "content": "一亭突兀出湖边，惯与渔翁系钓舡。吴越兴亡今已矣，山川流峙只依然。诗情空寄千年恨，眼力谁穷万里天。独有缁郎闲似我，却于鸥鹭绳清缘。",
            "comment": ""
        },
        {
            "title": "送吟卷还赵万里",
            "content": "吟中蜚依声，太白是前身。风月无非我，江山得主人。冰梭织古锦，庙瑟奏阳春。洗眼观新稿，客怀清绝尘。",
            "comment": ""
        },
        {
            "title": "移种菖蒲",
            "content": "谁剪苍龙髯，种之水边石。不与草争春，四时挺幽碧。余心具静观，而爱此正色。一朝移香根，古瓷手亲植。疏之以泠风，沐之以甘泽。得此伴闲身，凡花何足惜。呼童汛净室，寘彼芝兰侧。如参物外人，利名念俱释。如亲诗中仙，冷澹趣相得。人物本一体，清浊霄壤隔。物以类而聚，人于交贵择。人为物之灵，讵可乏真识。",
            "comment": ""
        },
        {
            "title": "秋日江居",
            "content": "家枕沧江住，西风卷暮秋。云行天欲动，潮长屋如浮。落叶悬渔网，斜阳满客舟。吟成谁管领，拍手唤沙鸥。",
            "comment": ""
        },
        {
            "title": "湖居",
            "content": "旋营小屋并湖滨，最喜闲身叶样轻。俗子过门令我病，好山到眼觉心清。新开白地多栽竹，怕惹红尘少入城。鱼鸟忘机自飞泳，酒边尽可助吟情。",
            "comment": ""
        },
        {
            "title": "枕上闻钟",
            "content": "酒醒残月明，欹枕听钟声。风露秋将晚，家山梦辄惊。客尘侵老鬓，官职借虚名。却羡僧无事，此心如水清。",
            "comment": ""
        },
        {
            "title": "嘲雁",
            "content": "羽族无如尔列行，于时底事较炎凉。廉嫌塞北多风雪，却向江南恋稻粱。春到但知归计急，火明不料祸机藏。自从寄了苏卿信，此后传书竟渺茫。",
            "comment": ""
        },
        {
            "title": "听子规有感",
            "content": "客边听了规，忍见百花飞。唤得春先去，如何汝未归。蜀山仍旧在，世事觉今非。只合三缄口，空林伴夕晖。",
            "comment": ""
        },
        {
            "title": "嘲杜鹃",
            "content": "把握年光属大钧，花开花落不由春。杜鹃若是知机早，归去何须苦劝人。",
            "comment": ""
        },
        {
            "title": "和潮韵",
            "content": "海若驱车到浙江，西风吹起水云乡。雷轰万鼓不成雨，雪驾千峰只荐凉。犀手谩持吴弩射，貂珰空走伍祠香。登楼且作川鲸饮，总付兴亡与夕阳。",
            "comment": ""
        },
        {
            "title": "赠道士王玉壶",
            "content": "屦不染凡尘，云深竹屋春。安心能学道，屋指别无人。丹熟玄机透，琴清古乐真。前缘君悟否，老子是龙身。",
            "comment": ""
        },
        {
            "title": "山居苦",
            "content": "凿破碧云开牖户，花多留得春长久。种蔬种豆了生涯，心闲只与琴为友。",
            "comment": ""
        },
        {
            "title": "梅花二首",
            "content": "雪中独爱此花开，莫笑花飞委绿苔。骨里有香吹不散，明年依旧领春回。",
            "comment": ""
        },
        {
            "title": "览镜",
            "content": "览镜颜如改，登楼足尚疲。惜于多病里，过了少年时。对月能忘酒，看花间有诗。独余豪气在，频把剑尘吹。",
            "comment": ""
        },
        {
            "title": "梨山李王祠",
            "content": "白玉楼成阅几春，今瞻祠貌俨如生。一麾出守唐朝旧，八字封王宋爵荣。花发梨山存故迹，水流柘浦响清声。传闻有祷须形梦，能使人知桂籍名。",
            "comment": ""
        },
        {
            "title": "忆舍弟",
            "content": "汝向下邳去，吾犹上国居。几翻曾入梦，十月不收书。血满干戈地，尘飞盗贼墟。无人问消息，生死竟何如。",
            "comment": ""
        },
        {
            "title": "送柴仲山归里",
            "content": "长台在何处，俄听话归期。雪霁千山月，梅开一路诗。京尘随地尽，春色到家知。欲把西湖酒，重来是几时。",
            "comment": ""
        },
        {
            "title": "书道者庵",
            "content": "心与道相安，幽居远市廛。分花栽别圃，煮茗试新泉。地僻全成隐，身闲半是仙。金丹非易链，此法向谁传。",
            "comment": ""
        },
        {
            "title": "招信道上",
            "content": "岁晚行人少，兵余败□多。边风鸣晓雁，淮水浴天鹅。昔梦所不到，今来无奈何。翩然策归骑，烟月自渔蓑。",
            "comment": ""
        },
        {
            "title": "休倚楼",
            "content": "碧天如水片云收，雁雁西风字字秋。江上有楼休独倚，夕阳衰草几多愁。",
            "comment": ""
        },
        {
            "title": "闲居",
            "content": "厌于奔赴乐闲居，湖海交游仕阔疎。燕去又为千里客，雁来谁寄一行书。青山对面如相识，白发无情亦懒梳。屋外有园三数亩，春风尽可学耕锄。",
            "comment": ""
        },
        {
            "title": "野人家二首",
            "content": "映门绿叶长桑麻，满地深黄菜著花。只道春风恋城市，也留情向野人家。",
            "comment": ""
        },
        {
            "title": "书兰莫德全壁",
            "content": "谁谓居廛身未清，在家心似出家僧。铜壶惯买梅花插，相对无言悟小乘。",
            "comment": ""
        },
        {
            "title": "赠白云道人",
            "content": "白云堆里缚茅庐，活计无多乐有余。午灶旋添烧药火，夜檠频勘养生书。门无过客常笼鹤，园凿新池学钓鱼。身远利名心似水，梦闲时复到华胥。",
            "comment": ""
        },
        {
            "title": "书寓居壁",
            "content": "家枕官河住，楼闲春已深。水风清燕语，帘日碎桐阴。煮茗降书困，焚香启道心。浮云轻富贵，城市即山林。",
            "comment": ""
        },
        {
            "title": "山处",
            "content": "浮云富贵不关心，只向闲中寄此生。山色四时仁者静，梅花万古圣之清。惯临风月搜吟趣，无复江湖梦客程。独爱邻僧常过我，一瓯茶罢事棋枰。",
            "comment": ""
        },
        {
            "title": "湖边",
            "content": "久不到湖边，春风忆去年。看来游览地，难值艳阳天。花柳矜新态，溪山际宿缘。逢僧知寺近，索茗且谭禅。",
            "comment": ""
        },
        {
            "title": "读少陵近体诗",
            "content": "少陵近体诗，其间备众体。链语发英华，立意为根柢。如击常山蛇，应处贯首尾。今人一体看，而不究其理。",
            "comment": ""
        },
        {
            "title": "雁",
            "content": "岁岁来宾似有期，此心非恋稻粱肥。不怜不带中原信，空对西风作字飞。",
            "comment": ""
        },
        {
            "title": "倚栏",
            "content": "酒醒思往事，搔首倚危栏。夜静风鸣树，天凉月满山。客情怜去燕，秋思入幽兰。抚剑发长啸，此身空自闲。",
            "comment": ""
        },
        {
            "title": "东吴府佥见山觅酒",
            "content": "火龙走日烁炎天，久渴羁肠拟吸川。见说蓝桥风月好，愿分清致到吟边。",
            "comment": ""
        },
        {
            "title": "停鞍",
            "content": "古驿晚停鞍，西风客帽寒。山昏云气湿，秋老叶声乾。昔为作诗苦，今嗟行路难。铃音边报急，醉里亦眉攒。",
            "comment": ""
        },
        {
            "title": "野人家二首",
            "content": "枯藤伴椶屦，行到野人家。细雨肥梅实，轻风动菜花。村深难贳酒，客至旋煎茶。笑说生涯事，栽桑与种麻。",
            "comment": ""
        },
        {
            "title": "送朱静佳簿君归",
            "content": "武夷山下路，此去几时程。检历冬将暮，驱车月正明。客边聊话别，吟里莫寒盟。只怕除书到，中途趣入京。",
            "comment": ""
        },
        {
            "title": "怕上楼",
            "content": "凭高多感慨，怕上夕阳楼。云阁四山雨，江分两岸秋。雁来惊客意，枣熟动边愁。醉里看长剑，英雄志未酬。",
            "comment": ""
        },
        {
            "title": "秋日闲居二首",
            "content": "西风挟雨地江来，水树烟村罨画开。待得夜晴窗有月，横斜只欠数枝梅。",
            "comment": ""
        },
        {
            "title": "寄翁石龟",
            "content": "惯呼风月入毫端，人作神仙以上看。天赋此清梅亦逊，地因所寓稿随坤。符分半刺于今易，诗得全名自古难。洗去淫哇追大雅，能于文海障狂澜。",
            "comment": ""
        },
        {
            "title": "饮张壹斋月台",
            "content": "同上最高台，山头晚色开。风才驱雨去，月渐出云来。世事悲秋扇，吟情付酒杯。谁家砧杵动，寒计又相催。",
            "comment": ""
        },
        {
            "title": "湖上寺",
            "content": "西湖风物好，每被寺僧分。榻卧通宵月，窗开叠嶂云。天宽多境界，地静隔嚣氛。忆昔陪清话，平生所未闻。",
            "comment": ""
        },
        {
            "title": "丈亭",
            "content": "今古此行路，往来无了期。荒亭尘压旁，废庙土侵碑。日落空江暮，山遥去鸟迟。待潮潮未长，沽醉且吟诗。",
            "comment": ""
        },
        {
            "title": "寄适园朱表兄",
            "content": "适园分袂后，又复半年余。笑我多行役，无书话起居。溪山虽地隔，兄弟可情疎。办得归耕计，相依结小庐。",
            "comment": ""
        },
        {
            "title": "四圣观御园海棠花",
            "content": "燕子来时春政好，御园剩拆海棠花。如今翠辇游观少，一片东风属道家。",
            "comment": ""
        },
        {
            "title": "王岩幽隐居",
            "content": "一片清闲福，山间结小庐。此身为隐计，有地学农锄。午饮煎溪茗，朝羹摘野蔬。无人知姓字，可以避徵书。",
            "comment": ""
        },
        {
            "title": "客中九日",
            "content": "破帽西风急，寒窗败叶飞。重阳今日是，三径几时归。檐上多黄菊，门前少白衣。吟情淡如水，一雁叫斜晖。",
            "comment": ""
        },
        {
            "title": "晚菊",
            "content": "可惜重阳已过期，黄花无灵绕山篱。政缘懒作趋时态，多少幽香人不知。",
            "comment": ""
        },
        {
            "title": "山馆",
            "content": "山馆坐秋雨，风吹霁景开。夕阳明远水，落叶走空阶。白发人谁健，黄花节又催。看云动孤酌，聊以尉吟怀。",
            "comment": ""
        },
        {
            "title": "湖舡分得行字韵",
            "content": "三月莺花烂熳春，寻芳谁不趁清明。要为终日看山计，只买扁舟载酒行。老柳半枯存古意，浮云多变类人情。何时结屋西湖上，雨笠烟蓑寄此生。",
            "comment": ""
        },
        {
            "title": "梅花二首",
            "content": "冰玉丰姿夐绝尘，山林谁伴岁寒盟。腊前有雪曾相约，天下无花似此清。不待春风施造化，只嫌晚角说平生。月香水影吾家事，却被诗人掠美名。",
            "comment": ""
        },
        {
            "title": "登楼",
            "content": "凉桐叶叶按秋声，搔首危楼百感生。天欲尽头烟水阔，雁拖残日下芜城。",
            "comment": ""
        },
        {
            "title": "鸠",
            "content": "斑斑羽拂晓烟青，一样东风两样声。计拙不如鸱妇巧，绸缪桑户趁天晴。",
            "comment": ""
        },
        {
            "title": "小窗即事",
            "content": "小窗秋色静，云影弄斜阳。山带雨余翠，菊存霜后香。诗情多冷澹，酒态强轩昂。近得梅为友，相看风味长。",
            "comment": ""
        },
        {
            "title": "田家",
            "content": "田事收成了，仓箱积万千。鸡鸣秋屋外，牛卧夕阳边。溪树争收果，村醪不值钱。幸无征役苦，一醉乐丰年。",
            "comment": ""
        },
        {
            "title": "送胡月山游浙西",
            "content": "西湖摽隽名，谁不缔吟盟。长说贫为累，犹嫌思未清。残编饥鼠齧，破壁乱蛩鸣。一棹松江去，故人应动情。",
            "comment": ""
        },
        {
            "title": "秋日山居",
            "content": "数椽依碧嶂，飞瀑溅藤萝。地僻行人少，夜凉明月多。生涯安澹薄，乐事在吟哦。病后惟便睡，秋蛩聒砌莎。",
            "comment": ""
        },
        {
            "title": "冷泉亭和贾秋壑韵",
            "content": "重到古招提，青松旧□围。泉声流涧远，亭影带云微。小雨随风去，残花逐絮飞。白猿呼不应，人世几斜晖。",
            "comment": ""
        },
        {
            "title": "荷叶浦",
            "content": "残照明衰草，斜风掠小船。虽过荷叶浦，不是藕花天。雁影浮寒水，鸦声落暮烟。年丰时节好，清兴满吟边。",
            "comment": ""
        },
        {
            "title": "送僧铁山见赵山台",
            "content": "山台惯与吟僧接，新剖澄江太守符。前日相逢曾有约，今番一见必如初。固知海里难为水，须认衣中自蕴珠。握手只谭风与月，莫因名利复踌躇。",
            "comment": ""
        },
        {
            "title": "山圃梅",
            "content": "旧种梅盈圃，山居未是贫。腊前春讯息，林下玉精神。水月西湖梦，风霜晚岁身。分明隐君子，不肯惹红尘。",
            "comment": ""
        },
        {
            "title": "书红尘兰若吟卷",
            "content": "家住东风花柳边，客来试茗学谈禅。有时病酒关门睡，梦到维摩丈室前。",
            "comment": ""
        },
        {
            "title": "听雁有感",
            "content": "怕听云间雁，新愁上客眉。尖风欺破褐，落日迫残棋。菊花休赊酒，梅开又费诗。鴒原千里隔，谁与话心期。",
            "comment": ""
        },
        {
            "title": "秋日闲居二首",
            "content": "诗困权时卧竹窗，梦闲随雁到衡阳。觉来落日窥帘影，茶鼎松风泼鼻香。",
            "comment": ""
        },
        {
            "title": "停鞍",
            "content": "开匣看长剑，功名志莫酬。中原何日复，世事与谁谋。豪杰多相忘，干戈卒未休。斜阳照青野，雁过亦含愁。",
            "comment": ""
        },
        {
            "title": "翔实顾渭滨归里",
            "content": "十年学道客长安，链得丹成返故山。剩带锦囊诗料去，肯嫌黄叶路程寒。梅边月照人千里，竹下云封屋两间。此后旦评声价重，不将旧日阿蒙看。",
            "comment": ""
        },
        {
            "title": "卷帘",
            "content": "卷帘迎霁色，双鹊噪庭柯。时节清明过，园林绿荫多。拂鸾挥画扇，织翠试轻罗。欲困思煎茗，敲门有客过。",
            "comment": ""
        },
        {
            "title": "道宫夜醮",
            "content": "五云宫阙拥霓旌，子夜剩章扣玉清。星月满坛尘不动，天风吹落步虚声。",
            "comment": ""
        },
        {
            "title": "采桑曲",
            "content": "东采桑，西采桑，春风陌上罗裙香。为怕蚕饥急归去，回头忽见薄情郎，如何富贵却相忘。",
            "comment": ""
        },
        {
            "title": "酬朱适园访见诗",
            "content": "曾同山友过江湄，何处清游晚未归。沽酒□羊来好语，开笼放鹤在何时。云方卷叶收春雨，柳未吹花点客衣。京洛相逢宜少驻，东风杖屦好追随。",
            "comment": ""
        },
        {
            "title": "送宣昭子游淮",
            "content": "几年携剑过边城，非但谭兵善用兵。果是胸中抱材气，肯于纸上立功名。事当着力机须敏，人匪知心语莫轻。况有故交能刮目，此行端不负平生。",
            "comment": ""
        },
        {
            "title": "九里松路上",
            "content": "联骑松边路，天将晓色分。涧鸣泉溅石，山暗树栖云。诗梦迎风醒，钟声想寺闻。只嫌搅清思，乌鹊噪纷纷。",
            "comment": ""
        },
        {
            "title": "小窗",
            "content": "小小明窗瞰水开，惜花常是手亲栽。春山欲晓听莺语，社雨才晴认燕来。自涤砚砖闲试墨，笑持茗碗胜衔杯。有时细链推敲字，搔首斜阳立几回。",
            "comment": ""
        },
        {
            "title": "听弹归去来辞",
            "content": "渊明昔赋归去辞，后世寄声焦桐丝。先生弹罢和者谁，春山花落啼子规。",
            "comment": ""
        },
        {
            "title": "寺中",
            "content": "春深寺逾静，云伴小窗闲。客思落花里，鸡声疎竹间。昼全无一事，身似坐空山。幽意何人会，吟僧时往还。",
            "comment": ""
        },
        {
            "title": "爱柳",
            "content": "万紫千红锦织成，一宵风雨尽飘零。争如杨柳全春色，不管春归色自青。",
            "comment": ""
        },
        {
            "title": "曹娥堰打船",
            "content": "曹娥庙前路，平日几经行。浦浅舟难入，月斜潮始生。牛随堰索转，犬吠燎盆明。上得官河去，心安睡可成。",
            "comment": ""
        },
        {
            "title": "横舟亭",
            "content": "与世浮沉者，中流几失维。此舟聊寓意，之子免乘危。夜雨蓬为屋，秋风钧不丝。莫嫌长舣岸，终有济川时。",
            "comment": ""
        },
        {
            "title": "檐蔔花",
            "content": "未说司花刻玉工，人知名与佛相同。可怜结了黄金子，依旧身归色界中。",
            "comment": ""
        },
        {
            "title": "春花吟",
            "content": "春未来时花未觉，春欲去时花又落。莫言世事无始终，春亦于花太情薄。我今问花并问春，司花司春者何人。空中仿佛有神语，此当问之于大钧。不如再作问钧赋，赋成直上天门云。扣天乞与花长春，免使花飞怨春暮。",
            "comment": ""
        }
    ]
}