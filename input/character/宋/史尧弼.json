{
    "dynasty": "宋",
    "author": "史尧弼",
    "poems": [
        {
            "title": "甲子春过浙和周去华韵五绝",
            "content": "满眼残红正乱飞，端如棹入武林时。此身也是鹪鹩样，乞与桃林借一枝。",
            "comment": ""
        },
        {
            "title": "送王昭祖国史吏部归丹阳七绝",
            "content": "秋毫得失肯悲欢，北固山边更一看。龙虎四雄那复见，今馀铁镬两团团。",
            "comment": ""
        },
        {
            "title": "和衢守张舍人龙眠捉马图诗",
            "content": "世间凡马那知数，便觉从今一洗空。不遣奚奴严玉勒，恐因风雨渺龙宫。",
            "comment": ""
        },
        {
            "title": "孙致平尊人挽诗",
            "content": "再见书楼氏，风流继六贤。素轻千户拟，还宋一经传。好学嗟亡矣，伤心为衋然。郎君今二妙，早晚慰深泉。",
            "comment": ""
        },
        {
            "title": "枣",
            "content": "后皇有嘉树，剡棘森自防。安得上摘实，贡之白玉堂。",
            "comment": ""
        },
        {
            "title": "试何企笔偶书",
            "content": "不用濡毫滴砚乾，更随曹植作波澜。碧窗点易真吾事，洞府归来玉露溥。",
            "comment": ""
        },
        {
            "title": "挽李提刑久善",
            "content": "曩持玉节问痌瘝，邂逅南昌一解颜。亲见疮痍摩手拊，夜深父子短檠间。行装约束有琴鹤，道力较量无素蛮。自合明光将剑履，如何零落遂丘山。",
            "comment": ""
        },
        {
            "title": "癸亥秋陪张丞相游西湖和周去华机宜韵二首",
            "content": "幸陪双绝巘，偶念莽苍间。野旱经时赤，行云尽日闲。萧萧看脱木，悄悄对空山。几欲兼忘去，江湖独往还。",
            "comment": ""
        },
        {
            "title": "送王昭祖国史吏部归丹阳七绝",
            "content": "飞下翩然云锦衣，风流未忍此邦违。相逢敢觉吾文进，太息空持此道归。",
            "comment": ""
        },
        {
            "title": "湖上",
            "content": "当年敌骑敢穷妖，只恃重湖洶怒潮。谁谓山川堪设险，向来还作盗之招。",
            "comment": ""
        },
        {
            "title": "挽程淳老",
            "content": "戒定通前念，苏黄早见期。源流知衮衮，金印漫累累。白首风尘外，丹砂岁月迟。泉台无复恨，乔木有馀悲。",
            "comment": ""
        },
        {
            "title": "乙丑中秋与山僧数辈自虎邱灵岩泛太湖登洞庭",
            "content": "群山相望有无间，髣髴三生常往还。不用张帆越清泚，化身先自遍西山。",
            "comment": "【注释】【原题】：乙丑中秋与山僧数辈自虎邱灵岩泛太湖登洞庭东山曰翠峰望湖中群山高下出没如大圆镜见百千万亿青螺髻然瑰玮绝特盖入眼未之见恨风作不能过西山睹林屋洞天之胜然已得其彷佛矣"
        },
        {
            "title": "贺苏邛州移鼎州兼呈八座四绝",
            "content": "州并重湖水入云，天边鸿雁影还分。政成鲁卫因循地，人是茅山大小君。",
            "comment": ""
        },
        {
            "title": "挽故眉守张廷琛",
            "content": "公典吾州日，人怀不忍欺。辕攀那复得，巷哭竟成悲。外祖松楸在，空山草木萎。魂游傥来否，尚作凯风思。",
            "comment": ""
        },
        {
            "title": "留题丹经卷后",
            "content": "武陵郡西桃花源，水盩山厔蛮区连。秦人避秦久寓此，种桃千树春风前。落红满地溪路断，鱼郎舍舟得洞天。瑞光浮动见宫室，桑竹交映膏腴田。苍崖老木含太古，民物朴野天理全。男耕女织无租庸，鸡鸣犬吠通陌阡。东家西家走相问，客来何许今何年。历将时事为具言，二世不守嬴氏颠。人心归汉沛公起，四百馀载瞒窃焉。迄今已复为晋有，尚何惧死长城边。岂知世态多废兴，闻之抚髀皆喟然。辞归未许留数日，陈列俎豆如宾筵。生逢乐土自可乐，山林朝市非相悬。明朝棹开落尘境，恍如梦破陵谷迁。渊明一记故实在，世俗竟作神仙传。裹粮问道不复往，大笑子骥真无缘。我今置酒嶂峰巅，醉袖起舞凌风烟。大还有诀谁所传，始自广成授黄髯。髯龙上征老聃出，谷神立说洪其源。阴符黄庭龙虎经，伯阳契易诚多端。况复后学如牛毛，支分派别徒纷然。先天一气谁真知，来如阳德升九渊。疾雷破山坤轴裂，政要主者定力坚。前弦之后后弦前，药物不可锱铢偏。黑白相寻秘融结，髣髴有象形质圆。周天运火循屯蒙，非同坡老烧凡铅。无中生子夺造化，脱骨洗髓乘云軿。鞭笞鸾凤隘八极，铜驼一笑三千年。胡为知此不自炼，先儒尝戒偷生安。人身生死犹昼夜，以道顺守全此天。何须行怪出世法，屏弃骨肉潜荒山。君臣父子与夫妇，兄弟朋友纲常间。圣人设教若大路，反趋旁径迷榛菅。方壶员峤渺何许，徒令世俗滋欺瞒。房公便合扫尘壁，大书我诗为订顽。",
            "comment": ""
        },
        {
            "title": "送王昭祖国史吏部归丹阳七绝",
            "content": "知君家住练湖边，家近东南尺五天。一棹赋归天有意，练湖归看满湖莲。",
            "comment": ""
        },
        {
            "title": "甲子春过浙和周去华韵五绝",
            "content": "迟回独立湘江头，湘江无情空自流。拟呼妃子弄云瑟，一泻胸中千斛愁。",
            "comment": ""
        },
        {
            "title": "张府君挽诗",
            "content": "见说亲颜昼日嬉，夜窗膏火对书诗。功名底事身终误，孝友平生政已施。",
            "comment": ""
        },
        {
            "title": "挽程淳老",
            "content": "宣和全盛日，经略府潭潭。智出人千百，时资策二三。福星须尔往，边琐定谁堪。几辈能华发，猗欤北斗南。",
            "comment": ""
        },
        {
            "title": "贺宋嗣宗除岳阳守五绝",
            "content": "不乐还思上岳阳，江湖回首路茫茫。欲生两翮从公去，濯足波涛望八荒。",
            "comment": ""
        },
        {
            "title": "公肃在东南三有书来未报闻其除司直以诗寄贺",
            "content": "小试犹为天下平，惠文柱后要无刑。从今准拟子张传，吾世常司汗简青。",
            "comment": "【注释】【原题】：公肃在东南三有书来未报闻其除司直以诗寄贺且谢"
        },
        {
            "title": "乙丑中秋与山僧数辈自虎邱灵岩泛太湖登洞庭",
            "content": "太湖三万六千顷，如今试吞无一毛。目力未应论近远，泰山之本只秋毫。",
            "comment": "【注释】【原题】：乙丑中秋与山僧数辈自虎邱灵岩泛太湖登洞庭东山曰翠峰望湖中群山高下出没如大圆镜见百千万亿青螺髻然瑰玮绝特盖入眼未之见恨风作不能过西山睹林屋洞天之胜然已得其彷佛矣"
        },
        {
            "title": "挽宋邑宰",
            "content": "充宇蝇头字，寒更豹体膏。当时书雁塔，晚岁试牛刀。便作泉台去，难酬雪案劳。凤雏家学在，飞翥看秋高。",
            "comment": ""
        },
        {
            "title": "题南岳祝融峰",
            "content": "祝融峰上蹑云根，咫尺苍霄欲手扪。闻道东山曾小鲁，洞庭今已一毛吞。",
            "comment": ""
        },
        {
            "title": "离临安舟中有怀山薮朱文之子聊作五绝以寄",
            "content": "吴楚风光美甚都，好雕肝肾细扪摹。还家若问东西事，为举新诗当画图。",
            "comment": ""
        },
        {
            "title": "湖上",
            "content": "浪洶涛翻忽渺漫，须臾风定见平宽。此间有句无人得，赤手长蛇试捕看。",
            "comment": ""
        },
        {
            "title": "泛宅",
            "content": "四明有狂客，归计亦风流。好激鉴湖水，泛君天上舟。",
            "comment": ""
        },
        {
            "title": "题南岳方广后洞五百罗汉所居二绝",
            "content": "山自周回溪自流，沉沉万籁不胜幽。此间有句谁堪话，五百真人今在不。",
            "comment": ""
        },
        {
            "title": "公肃在东南三有书来未报闻其除司直以诗寄贺",
            "content": "江北江南罢战尘，两阶干舞作升平。河东五色真毛羽，九奏箫韶看一鸣。",
            "comment": "【注释】【原题】：公肃在东南三有书来未报闻其除司直以诗寄贺且谢"
        },
        {
            "title": "师伯浑至青神约访而潜归以诗相别因戏之",
            "content": "开门脱兔岂非痴，空费追亡急作诗。雪月会知思戴老，枣瓜方欲问安期。梦魂莫逐人千里，遥夜还同月一规。此去相过吾得计，定应掎角待伊尼。",
            "comment": ""
        },
        {
            "title": "贺杨绵州除武陵守",
            "content": "越王楼前佳气浮，涪翁江上恩波流。几年结佩作邦相，万物气吐人歌讴。白鹤池边嗟来暮，武陵溪畔桃花路。忽传芝检九天来，会拥朱旛两轮去。辕攀蹬截无留停，痒爬垢栉待苏酲。仙人延贮一笑喜，探丸付授真长生。老大自合朝家用，未许三刀频入梦。鹤发行趋鸳鹭班，更作吾州九鼎重。",
            "comment": ""
        },
        {
            "title": "题墨花",
            "content": "元功初剪刻，妙处极玄玄。醉墨谁家笔，于今合自然。",
            "comment": ""
        },
        {
            "title": "胡氏旧游临行赠别二章",
            "content": "妙契还从盖始倾，无言与共四时行。可堪岁晚仓皇别，多谢诗来缱绻情。最喜伊家三树秀，故应我辈一经横。人间定价如金玉，入眼那能较重轻。",
            "comment": ""
        },
        {
            "title": "乙丑中秋与山僧数辈自虎邱灵岩泛太湖登洞庭",
            "content": "七十二山湖面横，横斜出没乱青冥。只疑亦有钧天奏，惊起鱼龙舞洞庭。",
            "comment": "【注释】【原题】：乙丑中秋与山僧数辈自虎邱灵岩泛太湖登洞庭东山曰翠峰望湖中群山高下出没如大圆镜见百千万亿青螺髻然瑰玮绝特盖入眼未之见恨风作不能过西山睹林屋洞天之胜然已得其彷佛矣"
        },
        {
            "title": "程隐君挽诗",
            "content": "武阳昔有埋轮使，慷慨风声今未休。此老典刑馀故国，乡来仪概动殊州。曾无遗憾登三寿，忽循优闲卧一丘。招以哀诗追楚些，未忘吾里尚魂游。",
            "comment": ""
        },
        {
            "title": "舟过黄州上赤壁因怀东坡偶题",
            "content": "赤壁今朝过，苍梧几日期。天旋疑水远，风怒恐樯危。断岸馀千丈，英雄只一时。多情雪堂老，月白夜探奇。",
            "comment": ""
        },
        {
            "title": "离临安舟中有怀山薮朱文之子聊作五绝以寄",
            "content": "杨柳垂垂小港流，杨花无算远空游。离情自是纷如絮，不是伊能惹客愁。",
            "comment": ""
        },
        {
            "title": "送章孝偁归荆南",
            "content": "峨岷西南横，盘石含灵光。胃蓄不得发，澒沿唆卷藏。泄为万夫豪，联翩郁相望。缅怀嘉佑初，赫赫都官郎。著龟抱先识，虎豹披其章。幕府西陲开，挟策驱猷羌。喑哑竟莫吐，反被按剑防。青天徒昭昭，万里自投荒。直气终凛冽，身仆心难僵。高平伊周徒，奏疏排未央。忠义一朝振，朱鸟吞光芒。还知百岁后，生此雏凤凰。粲粲五色羽，欲下虞廷翔。先民重世德，君子思不忘。祝君期无忝，追攀轶飞扬。会使坤南隅，气象还苍茫。",
            "comment": ""
        },
        {
            "title": "试何企笔偶书",
            "content": "绾蛇萦蚓应无用，拘虎囚螭傥有馀。付与刘侯堪把笔，尊师不解世间书。",
            "comment": ""
        },
        {
            "title": "孙叔度挽诗",
            "content": "简州古遗直，冰雪映当代。茫茫几回首，凛凛欲无对。居无屋漏愧，动必绳墨内。秋风看独立，缥缈一兰佩。从先大夫游，持此傥无悔。何意寥阒中，值此一门再。有马谁千驷，曾无德与载。富贵饕一指，回首失肩背。夷惠百世师，曹李九泉辈。丘原馀恸哭，天地日芜秽。",
            "comment": ""
        },
        {
            "title": "戏中书岩宝印师方丈",
            "content": "放形漫浪蜀山西，只是人间一阐提。不拟将心觅安处，闲来洗脚玉泉溪。",
            "comment": ""
        },
        {
            "title": "谒周侍郎",
            "content": "大江之南英灵窟，瑰奇万古输不竭。往年鼓柁穷壮观，见公更觉人超越。当时持橐趋明光，径度蓬山跨奉常。汉仪周典一朝重，斧藻皇度看翱翔。只今自合补衮阙，元有胸中丝五色。如何一麾渺江海，扶摇未嫌六月息。此邦齐鲁伯仲间，乡来文物馀班班。天遣儒宗作邦伯，风流正始应追还。老稚何知但呼舞，平易近民吾父母。梱愊无华两京似，宴坐黄堂物安堵。小人不识衡气机，况知道学穷精微。羲文孔圣演三画，后来百代谁传衣。图书不见出河洛，禹箕九畴那复作。一时覆瓿笑迂阔，子云太玄亦寂寞。振起此学非公谁，心匠妙处玑衡齐。定知数术本天授，无乃太一燃青藜。早玄遗编当不朽，还许侯芭伟变否。旧来尝辱河南幸，从今肯在诸生后。",
            "comment": ""
        },
        {
            "title": "送青神丞刘平仲解官三绝",
            "content": "多奇赵北燕南地，还喜超然出冀方。气习敦庞今复见，馀风千载有陶唐。",
            "comment": ""
        },
        {
            "title": "挽刘中远侍郎",
            "content": "沄沄绿水边，丈室一萧然。顾陆留青箬，宗雷老白莲。研朱看点易，摇麈听谈玄。忽忽风流尽，长怀晋宋前。",
            "comment": ""
        },
        {
            "title": "送青神宰樊允南解官次杜应求韵",
            "content": "从昔安平易，无心问疾迟。才知中自守，不逐世多岐。赫赫宁期誉，悠悠去有思。丰碑人口是，看取祖行诗。",
            "comment": ""
        },
        {
            "title": "故仁寿簿张府君挽诗览府君事状见其居靖康国",
            "content": "羊胖与鬷蔑，雅好非宿敦。携手遽升堂，一语不待烦。物理适相感，岂用疏戚论。夫君今则亡，遗言空复存。乃能使余悲，览之涕澜翻。曩在岁丙午，烽烟塞天阍。四溟波荡沃，公方卧山樊。忽抚西平传，愤闷神飞鶱。尚想绣帽翁，凛凛躬橐鞬。指顾还两都，笋簴安陵园。唐家有遗黎，不识金鼓喧。掩卷泪如迸，汗简犹班痕。平时闾阎中，聊乘下泽辕。岂知中激烈，感慨在元元。斯言当余意，为恸声复吞。但闻神州地，昼暝烟尘昏。故老不可得，华屋今丘墦。九原傥作兴，余欲重与论。",
            "comment": "【注释】【原题】：故仁寿簿张府君挽诗览府君事状见其居靖康国难时读李晟传慷慨不觉泪下尽然有感瘀中作诗哀之"
        },
        {
            "title": "次友生杜应求韵送中岩印老往成都正法",
            "content": "原原临济孙，一一孤峰峻。旧来正法眼，不许窥阃仞。古路人迹绝，况复遗辙轫。只今谁健者，公亦师子迅。倚天剑气寒，掣电目光瞬。平生缚虎手，肯击死蛇阵。如何闹市里，撒手乃勇进。前时老狐臊，腥气存已仅。倾河看洗涤，馀刃聊斥摈。坐令会府地，圜悟宗复振。缅思中岩老，今代无此隽。喜闻亲嫡子，高提曩真印。要知天人师，此位那可闰。好去露鞭影，广道收驵骏。睠言清净关，莫遣众魔磷。愿为一事大，他物非所赆。",
            "comment": ""
        },
        {
            "title": "次程右史韵送僧南游问果佛日",
            "content": "问讯风颠妙喜师，天真海北看孤飞。如何指是无还地，却作梅州万里归。",
            "comment": ""
        },
        {
            "title": "送胡庭美解成都筦库赴凤州学宫",
            "content": "署鼓冬冬大府辟，敛板争趋后先入。归来坐曹吏接肘，簿领埋头课铢粒。学宫柳摇昼日长，清风卷舒编简香。纷纷燕雀稻粱急，往听鸑鷟鸣岐阳。",
            "comment": ""
        },
        {
            "title": "挽虞齐年运使",
            "content": "吁嗟先晚季，寂寞慨前修。斗仰公无几，云披我末由。扁舟方楚越，华屋已山丘。耆旧衰阳尽，归来涕欲流。",
            "comment": ""
        },
        {
            "title": "张府君挽诗",
            "content": "诚孝从来此物根，只今谁与践斯言。夫君泉下傥无憾，大字壁间犹有痕。",
            "comment": ""
        },
        {
            "title": "试何企笔偶书",
            "content": "北窗酣卧日轮高，梦寐平生五柳陶。睡起羲皇千古意，挽回却向一秋毫。",
            "comment": ""
        },
        {
            "title": "赠别",
            "content": "江湖闻远役，风雨弄扁舟。邂逅逢吾子，周旋写我忧。云瞻三峡晦，波动五湖秋。恨别休惊鸟，相忘已两鸥。",
            "comment": ""
        },
        {
            "title": "甲子春过浙和周去华韵五绝",
            "content": "双峰翠扫半天馀，遥想岷峨霁雪初。足踏东南今已遍，却思归卧旧时庐。",
            "comment": ""
        },
        {
            "title": "送谯允蹈解青神赴永康学官二首",
            "content": "亦有澹台者，时升蝉父堂。匆匆能几见，忽忽两相忘。明日舞雩地，薰风编简香。策勋归圣域，此道久微茫。",
            "comment": ""
        },
        {
            "title": "挽湔江令何公",
            "content": "家山岷山第一流，世收科级万人头。同时看接才华盛，大梦真成顷刻休。尚忆依莲王俭逸，空传治县次公优。茫茫蝼蚁王侯尽，六六峰前汗漫游。",
            "comment": ""
        },
        {
            "title": "挽刘中远侍郎",
            "content": "精神曾感会，帝念老臣馀。内阁升严直，褒章赐命书。同时那得有，回首却成虚。露电从渠过，吾游自物初。",
            "comment": ""
        },
        {
            "title": "送王昭祖国史吏部归丹阳七绝",
            "content": "稚老丁宁劝复回，烟霾秋静九关开。定知青琐黄扉去，那得朱旛皂盖来。",
            "comment": ""
        },
        {
            "title": "挽李提刑久善",
            "content": "大江南畔按澄初，兵弄潢池悉就俘。坐使奔鲸无脱网，当时悬鼓不鸣桴。后来盗起螺川震，却恨公归蜀道趋。但使国侨长在郑，定知卖剑化萑蒲。",
            "comment": ""
        },
        {
            "title": "黄雀饷师浑甫家仲安",
            "content": "深秋风露豆苗肥，一粒才贪触祸机。万里头颅无处觅，刺天那复见群飞。",
            "comment": ""
        },
        {
            "title": "送王昭祖国史吏部归丹阳七绝",
            "content": "尻脽连接召徐严，谁羡平生太史谈。汗简杀青推老手，未应留滞只周南。",
            "comment": ""
        },
        {
            "title": "南岳高台长老道光尝为灵源清侍者邂逅一见颇",
            "content": "晓上高峰破晓烟，室中老子衲中贤。对谈移日无人付，乞与清风万壑传。",
            "comment": "【注释】【原题】：南岳高台长老道光尝为灵源清侍者邂逅一见颇能谈其行戒走笔为赋两绝赠之"
        },
        {
            "title": "杨夫人挽诗",
            "content": "奉嫔归盛族，观奠及遗芳。藻已空南涧，萱应茂北堂。人间空堕骥，地下复鸣凰。惨惨闻吹棘，纷纷想断肠。",
            "comment": ""
        },
        {
            "title": "和衢守张舍人龙眠捉马图诗",
            "content": "笔间幻出马中龙，放牧平沙细草中。亦有崑崙玄圃意，萧骚骏尾欲生风。",
            "comment": ""
        },
        {
            "title": "大海水",
            "content": "大海汤汤水所积，太山岩岩云所出。翻腾一俛仰，能为雨三日。旱苗滋生物滋殖，田夫得耕女得绩。式歌且谣拜手乞，泰山云，勿纡郁。大海水，无终极。",
            "comment": ""
        },
        {
            "title": "送青神丞刘平仲解官三绝",
            "content": "祖烈班班汗简编，乡来人物觉尤贤。辕攀耆老空遗恨，不受渠侬一大钱。",
            "comment": ""
        },
        {
            "title": "贺宋嗣宗除岳阳守五绝",
            "content": "暂驾湖山两毂华，便应云海去乘槎。蓬莱弱水而今近，看上鳌峰判五花。",
            "comment": ""
        },
        {
            "title": "将至江州中流见庾楼慨然有感作庾楼行",
            "content": "江州江城赤如赭，江吞孤城去如泻，忽然华楹出城角，庾公之楼高照野。云空翚飞粲丹雘，树杪鳞差排碧瓦。行人转盼居人夸，云道风流有存者。庾公当年志恢拓，神姿从来本夷雅。偶驱百万撄虎狼，反旆南归惟匹马。如何倚栏向北顾，坐俯惊湍弄杯斝。岂知宗国风灯似，膏尽烟空欲煨炧。朅来抚事一悲慨，泪落清波为谁洒。细思兴辇总人为，有昊何能擅坯冶。",
            "comment": ""
        },
        {
            "title": "送王昭祖国史吏部归丹阳七绝",
            "content": "康庄车马沸骈阗，直欲辕攀挽不旋。空使州人行砥道，睠言相顾却潸然。",
            "comment": ""
        },
        {
            "title": "黄雀饷程右史二子",
            "content": "闻道赐环消息近，旋看一叶泝江来。黄腴风味殷勤去，遥望沅湘属贺杯。",
            "comment": ""
        },
        {
            "title": "离临安舟中有怀山薮朱文之子聊作五绝以寄",
            "content": "无赖南风怒客船，梦魂惊撼不成眠。何当月白虚窗夜，仍复论文更说禅。",
            "comment": ""
        },
        {
            "title": "甲子春过浙和周去华韵五绝",
            "content": "贪看衡麓数峰山，那觉江风猎猎寒。吹乱衣巾都不记，橘洲沙上几遗冠。",
            "comment": ""
        },
        {
            "title": "贺苏邛州移鼎州兼呈八座四绝",
            "content": "白鹤山头留几时，白鹤池畔歌来迟。浮邱伯去无消息，老眼而今傥见之。",
            "comment": ""
        },
        {
            "title": "重题湖上",
            "content": "林端落照尽，湖上远风清。水榭芝兰室，仙舟鱼鸟情。人琴何寂寞，烟月足平生。一泛钓璜处，再吟锵玉声。",
            "comment": ""
        },
        {
            "title": "东丁洞效江西体次知难韵",
            "content": "洞中滴沥几何深，犹有太古之遗音。我来一唱三叹息，关雎之乐元非淫。无声也无鸣东丁，入耳偏向幽人清。端胜惠山味甘好，奔走水驿烦瓶罂。",
            "comment": ""
        },
        {
            "title": "张府君挽诗",
            "content": "气象重归金马地，更看埋玉乱松楠。他年父老还能说，道上书生为指南。",
            "comment": ""
        },
        {
            "title": "乙丑中秋与山僧数辈自虎邱灵岩泛太湖登洞庭",
            "content": "孤峰直上散青眸，山峙西东浸碧流。弱水人言三万里，是间我已到瀛洲。",
            "comment": "【注释】【原题】：乙丑中秋与山僧数辈自虎邱灵岩泛太湖登洞庭东山曰翠峰望湖中群山高下出没如大圆镜见百千万亿青螺髻然瑰玮绝特盖入眼未之见恨风作不能过西山睹林屋洞天之胜然已得其彷佛矣"
        },
        {
            "title": "挽故眉守张廷琛",
            "content": "伊人湖海士，夙昔想风流。决策元戎幕，宣威塞北秋。分辽空往恨，保蜀尚前筹。落寞三刀梦，真成取次休。",
            "comment": ""
        },
        {
            "title": "挽刘中远侍郎",
            "content": "故国馀乔木，萧条今作哀。舂容思曩昔，怀抱复谁开。浩劫真难诘，微言不重陪。未忘吾里在，华表一归来。",
            "comment": ""
        },
        {
            "title": "送青神宰樊允南解官次杜应求韵",
            "content": "簿领侵寻地，淹留寄此乡。相逢谭笑共，不觉岁年长。物色重阳近，秋高万象藏。赋归三径里，篱菊有馀香。",
            "comment": ""
        },
        {
            "title": "题南岳方广后洞五百罗汉所居二绝",
            "content": "岳势扶舆峻莫攀，岂知深处锁幽闲。千岩万壑争回互，别有乾坤藏此间。",
            "comment": ""
        },
        {
            "title": "挽故眉守张廷琛",
            "content": "碣石峥嵘岁，何如扣帝阍。狼烟今昼晦，鲸海正波翻。遗恨公流涕，当时独抗言。荒阡新宰木，谁酹曲江魂。",
            "comment": ""
        },
        {
            "title": "离临安舟中有怀山薮朱文之子聊作五绝以寄",
            "content": "亲庭遥望属坤隅，恁子还家与说吾。为道江南足鱼蟹，乡来不复似臞儒。",
            "comment": ""
        },
        {
            "title": "同冯蓬州当可游中岩分韵得林字",
            "content": "羲和转日毂，北陆鞭穷阴。天地不自持，年老去如骎。卉木浩萎垂，江山动萧森。变化故不干，乐哉此幽寻。蓬州老摩诘，玉齿锵璆琳。相携亦忘言，一笑孤云岑。至人鹫峰来，分坐兹岩深。摄衣请从之，宛如在中林。聊欲荐清供，无物致所歆。端有白月轮，炯然碧潭心。赏会讵偶然，夙昔谅合簪。别去莫惨恻，渠无去来今。当有羲黄人，尝识太古音。",
            "comment": ""
        },
        {
            "title": "黄雀饷程右史二子",
            "content": "梦逐梦溪流水回，靖州几日赋归来。风流却喜诸郎胜，邂逅相从把一杯。",
            "comment": ""
        },
        {
            "title": "癸亥秋陪张丞相游西湖和周去华机宜韵二首",
            "content": "天上辞魁柄，拂衣岩石间。乾坤双眼静，日月一身闲。目极朝东水，心怀直北山。应怜沙际雁，亦解向阳关。",
            "comment": ""
        },
        {
            "title": "乙丑中秋与山僧数辈自虎邱灵岩泛太湖登洞庭",
            "content": "海门湖上东畔开，海东飞仙呼不来。乘桴便欲径浮去，无人从我复空回。",
            "comment": "【注释】【原题】：乙丑中秋与山僧数辈自虎邱灵岩泛太湖登洞庭东山曰翠峰望湖中群山高下出没如大圆镜见百千万亿青螺髻然瑰玮绝特盖入眼未之见恨风作不能过西山睹林屋洞天之胜然已得其彷佛矣"
        },
        {
            "title": "送谯允蹈解青神赴永康学官二首",
            "content": "簿领尘埃地，淹回岁月阑。青山应有素，去路肯留难。吏隐宁官冷，心清则体胖。不嫌时拄笏，三十六峰寒。",
            "comment": ""
        },
        {
            "title": "挽虞齐年运使",
            "content": "曩把司农节，蠲民百万资。公今随夜旦，谁与疗疮痍。贮羡时包匦，搥人吏剥肌。九原难再作，堕泪阅丰碑。",
            "comment": ""
        },
        {
            "title": "送青神宰樊允南解官次杜应求韵",
            "content": "折腰真漫尔，掉鞅忽班如。心委身来去，人怀政卷舒。宦游三釜计，臭味一编书。此道傥同趣，何曾有别欤。",
            "comment": ""
        },
        {
            "title": "挽李提刑久善",
            "content": "绝知嗣法一枝香，作意开堂嗣雪堂。早悟锥沙传笔画，旋收珠玉入诗囊。卷藏人閟龙蛇字，炳蔚家馀虎豹章。衣钵两郎公不恨，班班文物未凄凉。",
            "comment": ""
        },
        {
            "title": "丛桂",
            "content": "秋风芳桂丛，的皪好颜色。乃公欲盘旋，戒子勿剪伐。",
            "comment": ""
        },
        {
            "title": "白云阁",
            "content": "阁虚云出没，云阁两无心。旌旆千山立，笙午万籁深。相君聊暇日，篮舆得幽寻。徒倚天东北，狼烟犹尔侵。",
            "comment": ""
        },
        {
            "title": "赠别",
            "content": "天地有佳处，岷峨横翠微。茅庐介山趾，岚色入书帏。共社公应可，论心我亦稀。他年能似约，江汉会思归。",
            "comment": ""
        },
        {
            "title": "句",
            "content": "四岁尚少房玄龄，七步未饶曹子建。",
            "comment": ""
        },
        {
            "title": "胡氏旧游临行赠别二章",
            "content": "孤枕怀归夜夜倾，闭关犹作旅人行。绝知半路能游客，难忍终年欲别情。雪里梅花逢的皪，风前木叶任纵横。一鞭明日三岩路，可是泠然马足轻。",
            "comment": ""
        },
        {
            "title": "挽李提刑久善",
            "content": "梦寐平生杖屦从，惯看高论吐长虹。滕王阁畔樽罍共，房琯湖中啸咏同。忍乡西州悲谢傅，空期斗酒酹桥公。缄诗髣髴招英爽，泪湿西风未有穷。",
            "comment": ""
        },
        {
            "title": "送青神宰樊允南解官次杜应求韵",
            "content": "并辔中岩寺，芳樽一破愁。更寒谭衮衮，云晓玉浮浮。会有相从乐，还如此地不。合离真有数，那敢作人谋。",
            "comment": ""
        },
        {
            "title": "离临安舟中有怀山薮朱文之子聊作五绝以寄",
            "content": "仙舟轻漾首仍西，我独南征未得归。相望两鸥空浩荡，何如双鸟共鸣飞。",
            "comment": ""
        },
        {
            "title": "黄雀饷隐者文素翁其人有天文历数之学",
            "content": "珍重文夫子，山林日月长。谭天邹衍口，痛饮伯伦乡。宴坐看飞动，相呼死稻粱。黄腴风味好，聊足荐君觞。",
            "comment": ""
        },
        {
            "title": "泛舟回邑次韵",
            "content": "人言佳句有风流，不羡骚人赋远游。坐遣目前无限意，笔端风起白苹洲。",
            "comment": ""
        },
        {
            "title": "公肃在东南三有书来未报闻其除司直以诗寄贺",
            "content": "纵横才力自时须，今代鹓行政要渠。亦有故人岩石里，未嫌不奉子公书。",
            "comment": "【注释】【原题】：公肃在东南三有书来未报闻其除司直以诗寄贺且谢"
        },
        {
            "title": "寓斋",
            "content": "庄生十九言，妙处如筏喻。我欲问公居，公心无所住。",
            "comment": ""
        },
        {
            "title": "挽彦承知监",
            "content": "蚤年独出弃繻关，肯作辕驹老故山。澒洞烟尘尝解难，从容矢石敢投艰。尚馀长短苏张术，不值风云楚汉间。还想湖湘对床酌，泪滂原草不胜斑。",
            "comment": ""
        },
        {
            "title": "戏中书岩宝印师方丈",
            "content": "宁堕眉毛出为人，舌端雷电不无神。如今有口却挂壁，草木岩中元自春。",
            "comment": ""
        },
        {
            "title": "南岳高台长老道光尝为灵源清侍者邂逅一见颇",
            "content": "长记涪翁旧有言，太平清老世无贤。而今一见高台面，遗烈真能赖得传。",
            "comment": "【注释】【原题】：南岳高台长老道光尝为灵源清侍者邂逅一见颇能谈其行戒走笔为赋两绝赠之"
        },
        {
            "title": "张府君挽诗",
            "content": "频年来往郑公乡，邂逅论文膝上郎。已讶树风增感叹，忽闻薤露送凄凉。",
            "comment": ""
        },
        {
            "title": "柔桑陌",
            "content": "姑待二年采，聊为卒岁谋。可怜齐鲁俗，乃欲比封侯。",
            "comment": ""
        },
        {
            "title": "李文山读书堂",
            "content": "堂上中圣贤，心醉百不理。堂下笑糟粕，未知其趣尔。",
            "comment": ""
        },
        {
            "title": "挽刘中远侍郎",
            "content": "神主多艰日，归安九庙中。忌才终引去，退卧敢论功。未省真忘世，尝疑数悟空。欲谘黄发老，几杖合扶公。",
            "comment": ""
        },
        {
            "title": "离临安道中有作",
            "content": "拂袖归与喜欲奔，回瞻不觉鼻含辛。有情犹作迟迟去，何事空馀咄咄频。颍水旧来堪洗耳，西风当日苦多尘。人间触处皆宜隐，不必桃源始问津。",
            "comment": ""
        },
        {
            "title": "题大光寺诗",
            "content": "百转细落修蛇蟠，两间螺髻巉青峦，其下碧涧流清寒。天旋路尽不复去，环为绝嶂凌空攒。伧佇左右更折旋。摄伏犀虎蹲猊狻。忽然覆釜落山趾，化出宝宇中平宽。石床曩事知有无，猖狂欲往心渺漫。空忆盛时元壮观，鸣钟击鼓侵云端。天魔禠魄不敢干，那知劫灾须臾间。凄凉瓦砾荒丛菅，但存四壁空青山。兴亡一去宁复还，独遣道者身苦难。我喟而作坐长叹，乞为白云千负闲。",
            "comment": ""
        },
        {
            "title": "黄雀饷师浑甫家仲安",
            "content": "人事如何只好乖，即今怀抱乡谁开。短檠阅罢三千牍，遥夜相望把一杯。",
            "comment": ""
        },
        {
            "title": "张府君挽诗",
            "content": "惊起龙蛇忽梦归，一朝脱屣万缘非。遥知月露寒松滴，不是波涛木叶飞。",
            "comment": ""
        },
        {
            "title": "山斋",
            "content": "祷公一邱壑，何似东山起。可怜丹青手，置之岩石里。",
            "comment": ""
        },
        {
            "title": "竹斋",
            "content": "樗栎虽不才，亦各言其长。愧此万丈夫，寐卧无何乡。",
            "comment": ""
        },
        {
            "title": "送青神丞刘平仲解官三绝",
            "content": "笑谭裁割发硎馀，岂是丞能不负余。并舍过从无一事，坐看虢虢水循除。",
            "comment": ""
        },
        {
            "title": "游洛阳宝盖寺赠长老道琼",
            "content": "一念落人境，世路分崩奔。车轮战黄埃，荏苒还自昏。安知摩尼珠，岂处浊水浑。今我虽纠缠，犹有故我存。云山时独往，一笑清心魂。旧闻宝盖峰，气压群山尊。拂衣事幽讨，烟杉转山根。道人素所懽，踊跃欣候门。清眸夹明镜，眈眈老彪蹲。招邀语密室，欢颊生春温。往往到极则，寂历双忘言。从今尘境空，冰销了无痕。但觉江汉流，浩荡旋其源。至道墨相喻，不许诸方论。",
            "comment": ""
        },
        {
            "title": "挽邑令王公",
            "content": "君家家学有传衣，事业如何只漫违。九万鹏程终莫上，一双岛舄叹频飞。空传是处棠阴布，倏作朝来薤露稀。楚些莫愁招不得，山头骑鹤看来归。",
            "comment": ""
        },
        {
            "title": "贺宋嗣宗除岳阳守五绝",
            "content": "太息滕侯绩未成，尚须堤土作湖扃。万艘丹槛屯江浦，千尺长虹锁洞庭。",
            "comment": ""
        },
        {
            "title": "贺苏邛州移鼎州兼呈八座四绝",
            "content": "何须万里寻岣嵝，更问君王觅鉴湖。箭镞玉床今在手，桃花流水去分符。",
            "comment": ""
        },
        {
            "title": "送王昭祖国史吏部归丹阳七绝",
            "content": "万牛回首重丘山，才大谁令挽不前。只好垒胸浇酒遣，未妨洞腹晒书眠。",
            "comment": ""
        },
        {
            "title": "再别谯宰",
            "content": "相逢恨不早，相别苦相逼。相对若无言，相望恐相忆。夙期夫君深，寤寐先已识。岁晚飞双凫，此地见颜色。为我作眼青，窈窕间心臆。谁言淡如水，有味宁忘得。尘里讵可堪，高才未宜抑。平生赵魏优，教育傥其职。菁菁在中沚，行矣要封植。扶摇那知程，聊尔六月息。",
            "comment": ""
        },
        {
            "title": "醉卧至夜半半醒中若有所愧者闻空庭石渠流水",
            "content": "吾生少懽娱，遇酒增慨慷。殷床惟一眠，万虑几消亡。半夜还有觉，惕然喟中肠。世故何足道，诚恐此志荒。人生苦为乐，我岂醒而狂。孰为见在心，勿正能勿忘。涓涓石渠溜，起予者卜商。泠然落枕寒，解渴不待尝。坐令肝肺间，一一流天浆。须臾四体喻，发肤了无痒。梦觉与醉醒，忽落俱亡羊。流水去不舍，此心湛如常。恍疑奏箫韶，仪凤碧云翔。眷此听愈淡，杳谁见其乡。乃知天宇中，一气同苍凉。平明视渠水，非笙亦非簧。矢诗以自歌，浊清付沧浪。",
            "comment": "【注释】【原题】：醉卧至夜半半醒中若有所愧者闻空庭石渠流水虢虢清亮不觉心体顿舒醉卧俱失因赋其所感"
        },
        {
            "title": "醉石",
            "content": "有时醉浊清，随意眠小大。何须酒池中，始了一生课。",
            "comment": ""
        },
        {
            "title": "赠友人",
            "content": "悼往不知篱菊芳，岂知篱外游人忙。寒暄节物覆手异，依然大树堪彷徨。羡君真比道州政，间饮醇酒南山阳。遥想文殊造摩诘，玄妙深谈舌广长。中道相呼互濡沫，相忘各适遮无伤。要知风鬟太华女，夫岂秋思悲空房。智拙方疏汉阴圃，才多端谢鼂生囊。青天自不憎白眼，好在宗之快举觞。",
            "comment": ""
        },
        {
            "title": "贺苏邛州移鼎州兼呈八座四绝",
            "content": "云海相望定渺然，已惊别梦不成圆。他年胜处烦推毂，此道沧洲好待看。",
            "comment": ""
        },
        {
            "title": "贺宋嗣宗除岳阳守五绝",
            "content": "鼎就轩皇上白云，遗音那复数韶韺。湖山依旧鱼龙在，要识当时奏乐声。",
            "comment": ""
        },
        {
            "title": "三老亭",
            "content": "可怜商山乐，黄绮不同归。闻公有二老，晚节自离奇。",
            "comment": ""
        },
        {
            "title": "连州守王大宝元龟建双溪阁於放生池上为作诗",
            "content": "二流西北来，东迤方茫洋。斗岸苍石裂，突兀森堑防。邦伯此经始，华榱压崇冈。下俯古泓碧，上粲新高堂。恭惟绕枢辰，朱旛照沧浪。银刀决网散，摇漾涵恩光。冠剑拥呼舞，穉耋纷欢康。欠亦歌且谣，请祝天无疆。缅思长淮北，忽焉惄中肠。馀黎尚网罟，割烹燎其汤。戢戢生理微，岂足膏铦鋩。吁嗟中道呼，西江谁为扬。湟流去沄沄，伫立东南望。安能挽溟渤，一洗濡沫场。八荒共灵沼，四海为濠梁。帝力尔何知，江湖永相忘。陛下千万寿，乐恺未渠央。",
            "comment": "【注释】【原题】：连州守王大宝元龟建双溪阁於放生池上为作诗以效颂祝"
        },
        {
            "title": "甲子春过浙和周去华韵五绝",
            "content": "谁家花柳暗门边，投憩同维药玉船。醉卧黄鹂新弄舌，一声唤起小窗眠。",
            "comment": ""
        },
        {
            "title": "贺宋嗣宗除岳阳守五绝",
            "content": "龙虎十年气壮哉，抵排霜雪傲风雷。湖边老树勤封植，会有仙真邂逅来。",
            "comment": ""
        },
        {
            "title": "古松",
            "content": "人之生也直，此物自长年。雾雨晦深谷，风云乘半天。扶危正须尔，得道亦超然。惨澹空回盼，长吁立暝烟。",
            "comment": ""
        },
        {
            "title": "寄上苏邛州兼呈八座",
            "content": "稽首仇池翁，归住小有天。葛公尚远孙，岣嵝丹山传。道骨亦有种，而今见婵嫣。大小茅山君，霞襜两联翩。弟兄对谭道，舌本风雷旋。嗟哉空山子，妄意身飞翾。忍饥啮草木，阅岁烹汞铅。岂知至妙门，端在玄中玄。知公夙领此，妙契遗蹄筌。神凝物无疵，合侍虚皇前。我亦山泽臞，会了区中缘。灭没望仙鞚，愿言执风鞭。相将丹丘上，一笑三千年。",
            "comment": ""
        },
        {
            "title": "虎川",
            "content": "暴虎须袒裼，冯河必褰裳。想公川上叹，谁与共行藏。",
            "comment": ""
        },
        {
            "title": "春晚饮西湖上归借榻吴山睡起偶作",
            "content": "旅愁底物堪破除，闲出西湖弄妍靡。苍山为鬓水为鉴，烟幕霓裳秀而绮。兴酣剧饮醉如泥，妄意将湖比西子。傍人见之为绝倒，谓我愚痴长康似。归来寂历竟何得，只有熏熏黑甜美。梦魂依旧过西湖，潮怒殷床惊不起。",
            "comment": ""
        },
        {
            "title": "静心堂",
            "content": "曲士怀轩裳，铢寸较得失。纷纭战宠辱，矛盾相撞抶。大方惟达人，天游寄虚室。卷舒傥由己，出处要无必。时来作砭针，一起当疗疾。时去收龙蛇，夭矫自超逸。隐见了无碍，妙迹那可诘。我公天人姿，宿有补天术。心缘静见理，心静与天一。当年风雨会，黄道宾出日。乾坤方疮痍，涂炭入忧恤。神锋指幽燕，酋领将斧鑕。世数有长消，忽忽谢簪绂。归来卧林薮，道自无伸屈。庆堂示馀彦，亲洒银笔述。聊遗郢人斤，千载斫妙质。定应山水观，中与胸趣匹。仰看衡云飞，云静山崪嵂。俯盼湘流水，舟楫空荡潏。可怜天东北，狼烟暗郁律。神州见苍莽，悲风为萧瑟。再拜愿有期，经纶勿韬郁。天心酌民言，讼再调鼎实。风霆驱八荒，游戏须一出。",
            "comment": ""
        },
        {
            "title": "题无热轩",
            "content": "饮水不救渴，利害成火攻。那知在人世，长夏有清风。",
            "comment": ""
        }
    ]
}