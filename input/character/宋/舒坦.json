{
    "dynasty": "宋",
    "author": "舒坦",
    "poems": [
        {
            "title": "和马粹老四明杂诗聊记里俗耳十首",
            "content": "巷陌随桥曲，闾阎占水穷。郡楼孤岭对，市港两潮通。春暖鸡鸣{上奥下山}，秋寒鸭信风。家家人富足，击壤与吾同。",
            "comment": ""
        },
        {
            "title": "和刘珵西湖十洲·月岛",
            "content": "何人骑鹤上瀛洲，清影明波正九秋。吹罢玉笙端不见，满空桂子有谁收。",
            "comment": ""
        },
        {
            "title": "寄台州使君五首",
            "content": "几夜骊珠落蔀家，直疑光焰映朝霞。彩毫写就千篇赋，红烛才烧一寸花。卓荦高情欲飞动，淋浪醉墨半欹斜。阳春白雪知难继，捧对空惊衮绣华。",
            "comment": ""
        },
        {
            "title": "游翠岩六首",
            "content": "缪悠此投閒，邂逅如得请。终日对林僧，是乐非世境。千秋纸上尘，万事空中影。既往悔可追，无能味何永。仍幸甘露音，时时灌吾顶。",
            "comment": ""
        },
        {
            "title": "临云阁",
            "content": "高僧终日笑凭栏，亦似无心懒出山。几度海风吹散雨，坐看彩翠落人间。",
            "comment": ""
        },
        {
            "title": "太白峰",
            "content": "千峰下视尽儿孙，仙事寥寥不可闻。长作人间三月雨，请看肤寸岭头云。",
            "comment": ""
        },
        {
            "title": "题崇福禅院二首",
            "content": "龛灯隐隐夜初分，落果猿啼枕上闻。客梦欲成成不得，一窗残月半床云。",
            "comment": ""
        },
        {
            "title": "寄台州使君五首",
            "content": "尽日书齐无案牍，有时佳客上云霞。清心自照江湖水，和气长开草木花。千里裤襦歌不足，万家弦管思无斜。笑谈坐觉仙风远，空卧秋山老岁华。",
            "comment": ""
        },
        {
            "title": "和刘谊翁留题惠安二首",
            "content": "坞云过雨翠成堆，天淡平湖一鉴开。万木号风韵丝竹，千峰带月上池台。静无俗驾金铺地，閒有高人玉满杯。闻道碧桃看欲发，刘郎何事不归来。",
            "comment": ""
        },
        {
            "title": "游云湖过香山偶成二首",
            "content": "尘境回头隔圣凡，参差叠嶂巧如鑱。归云堕碧粘僧屐，落叶飘红上客衫。果熟遥看猿渡涧，风号定想虎离岩。长天自有无穷景，未信西冈日半衔。",
            "comment": ""
        },
        {
            "title": "游大梅护圣四首",
            "content": "流水山间无尽时，登临到处与心期。世人只爱桃源好，梅熟山间怎得知。",
            "comment": ""
        },
        {
            "title": "和马粹老四明杂诗聊记里俗耳十首",
            "content": "澄水铺千练，平山伏万犀。月桥莲棹小，春圃酒旗低。蓬岛云长在，桃源客不迷。风流未寂寞，游屐半香泥。",
            "comment": ""
        },
        {
            "title": "句",
            "content": "气味贤中好。",
            "comment": ""
        },
        {
            "title": "游灌顶三首",
            "content": "万松偃蹇插云根，四面诸峰尽子孙。日日飞烟云雾敛，不妨掌上看乾坤。",
            "comment": ""
        },
        {
            "title": "和新开西湖十洲之什",
            "content": "洗出烟华紫翠匀，再将绝景付重闉。千山有影螺垂地，一水无尘镜照人。香贱钓筒萍雨夜，绿摇花坞柳风春。杖藜尽日沧浪兴，时有幽人岸白纶。",
            "comment": ""
        },
        {
            "title": "和刘珵西湖十洲·雪汀",
            "content": "点柳妆梅不暇裁，平波直拟涌瑶台。钓机苇岸知何许，几误渔舟夜半来。",
            "comment": ""
        },
        {
            "title": "题时觉寺在在堂十二首",
            "content": "只见青山无水声，到头耳目未全清。年来赏遍江东寺，才入今宵睡未成。",
            "comment": ""
        },
        {
            "title": "芦山寺",
            "content": "别开小径入松关，半在云间半雨间。红叶满庭人倚槛，一池寒水动秋山。",
            "comment": ""
        },
        {
            "title": "游大梅护圣四首",
            "content": "仙去人间地转灵，蛟龙合处谷风生。谁知云雾千峰顶，长作青天霹雳声。",
            "comment": ""
        },
        {
            "title": "句",
            "content": "忍看夜影分残月，别送秋声入晚风。",
            "comment": ""
        },
        {
            "title": "赤陇山",
            "content": "野草如排戟，山花似列屏。维舟一登览，误入小蓬瀛。",
            "comment": ""
        },
        {
            "title": "题时觉寺在在堂十二首",
            "content": "沙溪过雨半清浑，径石高低带雪痕。又见山农话春事，腰鎌两两唤儿孙。",
            "comment": ""
        },
        {
            "title": "题福源院",
            "content": "地占灵龟背，山横小屿头。一桥云借路，双沼月分秋。竹影摇虚室，松烟著晓楼。残钟谁共听，空籁更飕飕。",
            "comment": ""
        },
        {
            "title": "游翠岩六首",
            "content": "欣闻厌冥烦，颇亦谢造请。孤骞出尘埃，胜践得真境。万籁发静音，千岩度空影。无味道终怜，有役虑真永。会当立茅茨，望子苍岑顶。",
            "comment": ""
        },
        {
            "title": "和王尉早梅二首",
            "content": "依然想见故山傍，半倚垣阴半向阳。短笛楼头三弄夜，前村雪裹一枝香。可能明月来同色，不待东风已自芳。幸免杜郎伤岁暮，莫辞吟对钓渔乡。",
            "comment": ""
        },
        {
            "title": "含珠林",
            "content": "何代神僧机匠深，手栽珠树作珠林。狞龙离穴颔初凿，老蚌出泥光易寻。海近鲛人工迸泣，山深木客费愁吟。开窗夜半不成寐，明月时时照我心。",
            "comment": ""
        },
        {
            "title": "粹老使君前被召约往它山谒善政侯祠既不果以",
            "content": "长江滚滚西南流，秋水时至狂不收。大浪似屋山欲浮，王侯神智禹所啾。万鬼琢石它山幽，梅梁赑屃卧龙虬。咄嗟湍骇就敛揫，巨灵缩手愚公羞。障成十里沙中洲，支分脉引听所求。赤旱稽浸民不忧，那得虫蝗随督邮。汙邪瓯窭满车篝，斯民饱暖何以酬。庙貌突兀寒滩头，岁岁鸡黍祠春秋。老农击鼓稚子讴，当时人物纷雁鸥。岂无鼎食腰金俦，朽骨往往空蒿丘。姓名几复人间留，唯侯惠施膏如油。江声浩浩风飂飂，于古不见使人愁。拔俗万丈山标崷，使君不减裴商州。下车百蠹随锄耰，一笑四境无疮疣。天闲老步须骅骝，已闻归作金华游。钦贤访古意未休，画船载酒岸鸣驺。约我与往置脯{左月右肃}，冠盖纷纷暇莫偷。搔首怅望情绸缪，我问使君亦何尤。西湖万顷蛟龙湫，几年荒茀今则修。鼛鼓弗胜财不掊，长堤岌嶪高岑楼。写有会兮荡有沟，余波北注引漕舟。桑麻被野禾连畴，鸣鹤白鸟杂游鯈。菰蒲菱芡餍采搜，柳杨成幄荫道周。耕渔呼歌赢病瘳，使君之赐侯可侔。天边旌旆看悠悠，父老雪涕争攀輈。地僻借恂恨无由，高文摛秀春华抽。丰碑崒嵂鑱银钩，千年空此留海陬。君知此日思君不，还如今日人思侯。",
            "comment": "【注释】【原题】：粹老使君前被召约往它山谒善政侯祠既不果以书见抵谓可叹惜并示广德湖新记因成长句奉寄"
        },
        {
            "title": "游翠岩六首",
            "content": "愿闻海潮音，几烦檀越请。有物还有机，无心即无境。何当雪衲身，重现水月影。高卧与世疏，孤坐共夜永。时时挂西窗，溪光照霜顶。",
            "comment": ""
        },
        {
            "title": "宝严寺",
            "content": "四山烟雨收，双沼漾晴碧。白鸟忽飞来，点破檐前色。",
            "comment": ""
        },
        {
            "title": "题水月桥",
            "content": "长空莹如磨，平湖净无滓。万里夜寥寥，清光堕寒水。松风吹更圆，沙鸟睡不起。徒劳野猿捕，谩作玄珠比。相对倚朱栏，时有逍遥子。",
            "comment": ""
        },
        {
            "title": "句",
            "content": "春禽得意千般语，涧草无名百种香。",
            "comment": ""
        },
        {
            "title": "游翠岩六首",
            "content": "聊谢都城游，来赴道人请。冥怀麋鹿群，回首冠盖境。潨泻泉石声，萧森松桧影。风帽何妨颓，藜径敢辞永。还闻钟磬音，为我下云顶。",
            "comment": ""
        },
        {
            "title": "香山野步二首",
            "content": "空涧寒探月，高齐客聚星。霜分破窗白，山献隔帘青。窥水知僧定，占云识地灵。时时惊鹤梦，木叶下危亭。",
            "comment": ""
        },
        {
            "title": "和马粹老四明杂诗聊记里俗耳十首",
            "content": "箔蚕迎豆热，江雪伴梅消。抵虎螯经夏，跳沙蛤趁潮。酒罂双印贵，药肆万金饶。未觉西风远，三溪好采樵。",
            "comment": ""
        },
        {
            "title": "和马粹老四明杂诗聊记里俗耳十首",
            "content": "百粤喧哗外，三江指顾中。耕桑遗俗在，草木故城空。近泽知田美，多鱼验海丰。由来形势地，越绝控辽东。",
            "comment": ""
        },
        {
            "title": "瑞岩寺",
            "content": "十二峰头月未央，天风吹下紫芝香。我来分得僧清致，布衲蒲团一草堂。",
            "comment": ""
        },
        {
            "title": "罗汉阁煎茶供应",
            "content": "荐尽春园晓焙寒，灵踪留待使君看。寒泉冷结花纹细，玉碗香收雪点乾。",
            "comment": ""
        },
        {
            "title": "和马粹老四明杂诗聊记里俗耳十首",
            "content": "莲阁红堪掣，澜池静不流。梯航纷绝徼，冠盖错中州。草市朝朝合，沙城岁岁修。雨前茶更好，半属贾船收。",
            "comment": ""
        },
        {
            "title": "咏蔗",
            "content": "瑶池宴罢王母还，九芝飞入三仙山。空余绛节留人间，云封露洗无其闲。节旄落尽何斓斑，野翁提携出茅菅。吴刀戛戛鸣双环，截断寒冰何潺潺。相如赋就空上林，倦游渴病长相侵。刘伶爱酒真荒淫，狂来欲倒沧溟深。此时一嚼轻千金，垆边何用文君琴。五斗一石安足斟，坐想毛发生清阴。萧瑟甘滋欲谁让，柤梨橘柚纷殊状。冷气相射杯盘上，顾郎不见休惆怅。佳境到头还不妄，诗成虽愧阳春唱，全胜乞与将军杖。",
            "comment": ""
        },
        {
            "title": "太白庵",
            "content": "何年杖锡此徘徊，天下真官为我来。芝圃鹤归香火冷，石基空锁旧莓苔。",
            "comment": ""
        },
        {
            "title": "游承天望广德湖",
            "content": "桃源二月春风起，是处农华有桃李。调笑闻声不见人，游人只在华山裹。华山逋客来何迟，隐隐茶林隔烟水。满眼相思寄碧云，独立城南望山嘴。",
            "comment": ""
        },
        {
            "title": "题明月堂",
            "content": "郢匠由来巧运斤，清光那复隔织尘。九秋万里云头路，半夜千峰顶上人。坐见乾坤入肝胆，陡惊草木亦精神。应怜赤水寻珠客，白日茫茫尚问津。",
            "comment": ""
        },
        {
            "title": "题时觉寺在在堂十二首",
            "content": "风吹雨脚细於丝，泠暖浑如寒食时。不待千山消尽雪，小红已到杏花枝。",
            "comment": ""
        },
        {
            "title": "题时觉寺在在堂十二首",
            "content": "枉将风月恼肝脾，懒复雕镌出小诗。尽日焚香面山坐，卷帘时与夜僧棋。",
            "comment": ""
        },
        {
            "title": "题放生池",
            "content": "南州几万家，舟楫江湖上。罢罗竭鱼鳖，方餍口腹养。何年长者子，於此事脱放。藻荇被清流，春风不惊浪。直钩亦何心，明珠岂所望。落日倚朱栏，无言独惆怅。",
            "comment": ""
        },
        {
            "title": "和刘珵西湖十洲·菊花洲",
            "content": "懒对陶家酒瓮开，东篱寂寞久风埃。会须结取登高客，折上龙山醉帽来。",
            "comment": ""
        },
        {
            "title": "寄台州使君五首",
            "content": "闻说天台太守家，全家日日在烟霞。壶中夜酿云分润，洞裹秋香玉弄花。四郭青山连市合，一江寒水抱城斜。紫芝黄鹤应相识，梅福年来鬓欲华。",
            "comment": ""
        },
        {
            "title": "和刘珵西湖十洲·芙蓉洲",
            "content": "照水枝枝蜀锦囊，年年泽国为谁芳。朱颜自得西风意，不管清秋昨夜霜。",
            "comment": ""
        },
        {
            "title": "送韦太守",
            "content": "四明山水东南表，海鳌背上三仙岛。丽谯高逼斗牛寒，一曲梅花万家晓。太守文章建安骨，爽气冷侵寒月窟。雌堂水洗火符空，明光却拥荷囊笏。有客醉园双鬓老，宦情文意如秋草。紫云梦断玉龙飞，年年送客西城道。曾是野亭同问柳，绮裘纱帽金船酒。长安宫阙九天边。肯为江蓠回首否。",
            "comment": ""
        },
        {
            "title": "题宝林琼阁黎房",
            "content": "山农未用踏沟车，一穴灵泉荫万家。香积从今饱檀施，会看讲夜落天花。",
            "comment": ""
        },
        {
            "title": "题灵桥门",
            "content": "危楼清迥立江风，紫逻红旗落日中。暑雨涧溪来浩荡，暮烟洲渚隔朦胧。欢声不厌重城近，霁色遥知秀野丰。沧海一时传丽句，天才真是杜陵翁。",
            "comment": ""
        },
        {
            "title": "芦山寺",
            "content": "昨日南山今北山，山南山北几时还。世人只道僧閒好，未必僧閒似我閒。",
            "comment": ""
        },
        {
            "title": "宿鹭亭",
            "content": "云过千溪月上时，雪芦霜苇冷相依。正缘野性如僧癖，肯为游鱼下钓矶。",
            "comment": ""
        },
        {
            "title": "玲珑岩",
            "content": "诡形迥与万山殊，空洞由来一物无。直恐虚心自天意，人间穿凿枉工夫。",
            "comment": ""
        },
        {
            "title": "和马粹老四明杂诗聊记里俗耳十首",
            "content": "岁熟禾论{策去竹加禾}，人归夜击钟。金澄沙底水，龙卧井边峰。香火长存社，渔盐每夺农。年来缣帛贱，砧杵万家舂。",
            "comment": ""
        },
        {
            "title": "题崇福禅院二首",
            "content": "一峰傍倚两山朝，云裹龙孙响佩瑶。长与幽人发高兴，不辞雨雪过溪桥。",
            "comment": ""
        },
        {
            "title": "游灌顶三首",
            "content": "雪顶胡僧眼戏天，只应风月是生缘。那知坐作人间雨，千丈岩头一道泉。",
            "comment": ""
        },
        {
            "title": "题法喜院是院一瓦一木皆自能师手而师丈室惟",
            "content": "了无情解作攀缘，一钵三衣只兀然。坐对青山不知老，学人休问祖师禅。",
            "comment": "【注释】【原题】：题法喜院是院一瓦一木皆自能师手而师丈室惟布衾木枕无复长物即之坐庞眉皓顶泊然似不能言者无乃真有道者耶"
        },
        {
            "title": "咏雪",
            "content": "茅君失却三神鹤，王母应添五色麟。草木未春花事动，乾坤不夜月华新。",
            "comment": ""
        },
        {
            "title": "音石",
            "content": "渊明休弄没弦琴，混沌中含太古音。闻说几回风雨夜，四山浑作老龙吟。",
            "comment": ""
        },
        {
            "title": "香山野步二首",
            "content": "龙护空堂钵，云笼古殿灯。经窗僧待月，茶井客敲冰。惊雁回峰影，疏星亚塔层。心清更无睡，未羡杜郎能。",
            "comment": ""
        },
        {
            "title": "题时觉寺在在堂十二首",
            "content": "一溪高自扑岩来，寺在岩腰水抱回。林下老僧相顾笑，柴门今始为君开。",
            "comment": ""
        },
        {
            "title": "和刘珵西湖十洲·松岛",
            "content": "亭亭古干对沧浪，雨洗风飘老吹香。晚岁何人同寂寞，水西我有读书堂。",
            "comment": ""
        },
        {
            "title": "题它山善政侯祠兼简鄞令",
            "content": "呜呼王封君，心事鬼出没。驱山截长江，化作云水窟。旱火六月天，万栋挂龙骨。萧条一祠宇，像设何彷佛。破屋夜见星，漏雨湿衫笏。杯酒谢车篝，兹事恐亦忽。我闻古先王，报施必称物。矧今崇佛宫，民力殆欲屈。岂无制作手，一为起荒茀。李侯仁贤资，抚字良矻矻。可但清似水，方看健如鹘。沈迹千载后，行且见披拂。阴功世易忘，远虑俗从拂。勉哉君毋迟，斯民久已郁。",
            "comment": ""
        },
        {
            "title": "题时觉寺在在堂十二首",
            "content": "不管霜毛不贷人，一年旧了一年新。山窗未晓闻山乐，可是梅花漏泄春。",
            "comment": ""
        },
        {
            "title": "寄台州使君五首",
            "content": "赤城山下万人家，隐隐烟霄隔海霞。石上仙书留鸟迹，碗中佛供落天花。参云台树寒阴直，照日旌旗暖影斜。遥想铃齐无别事，只缘风景费才华。",
            "comment": ""
        },
        {
            "title": "登五磊山",
            "content": "五磊峰高笔插天，长松合抱几千年。尘氛洒落非人世，风露清明近月边。枕上数声敲夜磬，山前百亩起春田。我来欲步苍苔色，不著篮舆两两肩。",
            "comment": ""
        },
        {
            "title": "题香山汤禅师",
            "content": "千古神僧旧石扃，清风如在地还灵。溪形偃月无穷碧，山气当云不改青。果熟猿猱时啸聚，锡飞岩穴尚芳磬。西来祖意谁人问，老柏森森翠满庭。",
            "comment": ""
        },
        {
            "title": "归郡书金峨二首",
            "content": "又入西湖醉过春，岭头猿鹤几时闻。无端雨意随人去，直恐衣巾尽是云。",
            "comment": ""
        },
        {
            "title": "净居寺",
            "content": "老厌冠盖场，万事不挂耳。时与林閒人，静话无生理。却闻钱长官，只饮净居水。使我夜不眠，灯花亦欢喜。",
            "comment": ""
        },
        {
            "title": "和马粹老四明杂诗聊记里俗耳十首",
            "content": "稻饭雪翻白，鱼羹金门黄。鲒埼千蚌熟，花屿一村香。海近春蒸湿，湖灵夜放光。北窗休寄傲，大隐即吾乡。",
            "comment": ""
        },
        {
            "title": "和刘珵西湖十洲·竹屿",
            "content": "欲问葛陂安在哉，端疑波底化龙来。子猷此兴君知否，小径何妨卷竹开。",
            "comment": ""
        },
        {
            "title": "题鄞江",
            "content": "地吞越绝海分深，渺渺平流万马骎。早晚渡船潮有信，往来鸥鸟客无心。寒空倒影千山动，暖日澄波万籁沈。安用鱼龙閒养鬣，平时春雨自成霖。",
            "comment": ""
        },
        {
            "title": "题时觉寺在在堂十二首",
            "content": "小白山前大白山，两山强坐属僧閒。何时卜筑三椽地，黄帽青鞋日往还。",
            "comment": ""
        },
        {
            "title": "和马粹老修广德湖",
            "content": "古作重虑始，功利故能永。末俗纷锥刀，往往附光影。此几百岁余，兴废屡动静。七乡十万家，利害寄俄顷。筹张好恶曹，聒聒乱池黾。使君武陵孙，明洁水中荇。坐啸黄堂春，独得意外景，登临莽芜没，叹息民不幸。一日出水光，荡漾出荒梗。黍禾杂菰鱼，狼籍被它境。人指白鹤祠，殷勤窃有请。衣冠俨群公，一一画真鲠。斯人岂可作，庶用荐遗秉。公乎且我去，何以慰乡井。愿属丹青手，千载共观省。",
            "comment": ""
        },
        {
            "title": "题时觉寺在在堂十二首",
            "content": "六国干戈擅霸图，先生谈笑有工夫。不知当日纵横梦，曾识水声山色无。",
            "comment": ""
        },
        {
            "title": "句",
            "content": "风烟野外嘉。",
            "comment": ""
        },
        {
            "title": "芦山寺",
            "content": "山空水落见遥村，取次人家只隔云。一阵西风雨中过，溪头笑语陇头闻。",
            "comment": ""
        },
        {
            "title": "湖心寺偶书",
            "content": "吹落清香缥缈风，楼台彷佛水边红。人间谁是丹青手，画取春湖细雨中。",
            "comment": ""
        },
        {
            "title": "题尊教院",
            "content": "竹砌缘寒渚，松蹊藉绿苔。楼台隔林见，花木带云开。溪旱常流水，峰青自隐雷。月华几万顷，谁棹酒船来。",
            "comment": ""
        },
        {
            "title": "芦山寺",
            "content": "山水连村不见村，冥冥细雨湿黄昏。秋山咫尺无人到，须信閒人不用门。",
            "comment": ""
        },
        {
            "title": "和马粹老四明杂诗聊记里俗耳十首",
            "content": "御史平囚日，郎中渡母年。丰碑推笔妙，孤冢枕城偏。白鹤空辽泬，黄蒿尚蔓延。九源如可作，执驭故忻然。",
            "comment": ""
        },
        {
            "title": "游大梅护圣四首",
            "content": "鸡犬同时亦同升，赤云今日几人行。我来正唱升平曲，不用山间变姓名。",
            "comment": ""
        },
        {
            "title": "题福胜院",
            "content": "苍岩赤壁耸崎嵚，长者何年为布金。却忆樵风生乳窦，万松回合两龙吟。",
            "comment": ""
        },
        {
            "title": "和刘珵西湖十洲·花屿",
            "content": "暖吹红紫上青枝，掠水风烟巧自持。蜂蝶鸕鹚各芳意，锦囊消得探春诗。",
            "comment": ""
        },
        {
            "title": "游翠岩六首",
            "content": "先生盍言归，小子愿有请。由来陶渊明，结庐在人境。閒抱无弦琴，静弄南窗影。胜事几人知，高风千载永。何当理篮舆，步月下孤顶。",
            "comment": ""
        },
        {
            "title": "游灌顶三首",
            "content": "十里曾闻一啸声，当年猿鹤想犹惊。白云不碍青天路，赢得重来摆手行。",
            "comment": ""
        },
        {
            "title": "和西湖即席二首",
            "content": "金碧楼台阁暮烟，彩虹双影卧漪涟。云铺物外无尘地，月满人间不夜天。细柳千门维画舸，华灯两岸度鸣弦。清狂亦有黄冠客，不负仙人载酒船。",
            "comment": ""
        },
        {
            "title": "游大梅护圣四首",
            "content": "万壑声中柏子烟，高僧日日看云眠。当年象虎今何在，千古寒堂一铁鞭。",
            "comment": ""
        },
        {
            "title": "再游天童山回同吴与权诸友夜集",
            "content": "太白崭岩几百尺，仙人一去无消息。临云时复倚栏干，独看千峰万峰碧。昨夜长须城裹回，报道湖上秋风来。醉园雨过月台冷，篱根白菊看看开。却杖青藜趁流水，目送征鸿下山嘴。篷船答浪绕丛芦，咫尺烟汀几万里。忽见江头江月白，纷纷笑语城东陌。一樽北酒一枰棋，未到懒堂犹是客。",
            "comment": ""
        },
        {
            "title": "寄台州使君五首",
            "content": "使君家是八仙家，不负黄菁与紫霞。麦陇儿童行竹马，月楼鼓角度梅花。彩笺吟就云初合，玉局棋残月半斜。闻说握兰消息近，星郎昨夜倍光华。",
            "comment": ""
        },
        {
            "title": "佛迹",
            "content": "苍崖绝壁印苔痕，陈迹千年尚似新。杖履纷纷走南北，几人不是刻舟人。",
            "comment": ""
        },
        {
            "title": "题布袋和尚",
            "content": "休话人间我独尊，何妨廛肆且随群。乞钱往往多空手，问路时时向日云。壁上形容图尚在，囊中气味许谁分。分明提起无人问，欲会应须眼裹闻。",
            "comment": ""
        },
        {
            "title": "题灵鳗庙三首",
            "content": "亘古人间蒙润泽，数泓云底贮清泠。功将名并山无泐，道与人尊地转灵。晓殿千家供香火，旱天万里入风霆。谁知别有醍醐味，行路憧憧半未醒。",
            "comment": ""
        },
        {
            "title": "含珠林",
            "content": "万个松杉一颗珠，老僧心手最工夫。冷光长在千峰顶，谁道人间夜月孤。",
            "comment": ""
        },
        {
            "title": "游云湖过香山偶成二首",
            "content": "去路骞腾逼紫霄，何年凫舄堕王乔。暗峰藏雨皆龙窟，灵草含霜半药苗。已觉山衣云扑扑，还疑风鬓雪萧萧。扪萝更上岧峣顶，下视沧溟百水朝。",
            "comment": ""
        },
        {
            "title": "题西山双乳泉",
            "content": "石眼双开白欲漫，潺湲更傍碧琅玕。地饶爽气全无滓，天借灵源两不乾。晓月自分云外润，午茶谁斗雪中寒。孝先多睡相如渴，试把清甘乞取看。",
            "comment": ""
        },
        {
            "title": "和刘谊翁留题惠安二首",
            "content": "十里松竹翠插天，暗溪嫩草半芊绵。笙歌自满萧郎宅，琴鹤空随贺老船。未分旧游云寂寞，遥知归梦蝶联翩。故山幸好宜回首，还见人间换一年。",
            "comment": ""
        },
        {
            "title": "题五峰兼简英禅师",
            "content": "何人缩地海东偏，灵岳分来不计年。几见彩云争照日，直疑仙掌俗擎天。依稀故国松千尺，迤逦前山石一拳。四西开轩看不足，老僧时立碧溪前。",
            "comment": ""
        },
        {
            "title": "秋宴十洲阁",
            "content": "绿玉手持寻五岳，正应未识海边洲。倚栏花木参差见，对岸笙歌次第游。烟霁多疑九峰晓，波平全胜六鳌浮。仙风坐隔红尘路，消得丹青诧此州。",
            "comment": ""
        },
        {
            "title": "龙池",
            "content": "灵踪聊寄数峰云，雨意含云白画昏。不用高僧时咒钵，一泓长贮万家村。",
            "comment": ""
        },
        {
            "title": "和马粹老四明杂诗聊记里俗耳十首",
            "content": "禽孝传居俗，风痴动浃旬。灵鳗旱天雨，圣米歉年莼。江涨长如海，冬温恰似春。鸡豚追伏腊，行路亦情亲。",
            "comment": ""
        },
        {
            "title": "句",
            "content": "尘埃满匣空鸣剑，风雨归舟只载书。",
            "comment": ""
        },
        {
            "title": "题翠岩丈室",
            "content": "别移宝所出埃尘，无限金光欲照人。斤斧不惊龙象伏，栋梁特地水云新。千峰坐断人间路，一榻分来月裹身。更著须弥师子座，未饶摩诘妙通神。",
            "comment": ""
        },
        {
            "title": "和刘珵西湖十洲·柳汀",
            "content": "困倚沧波绿动摇，冷烟疏雨共萧条。谁将轻薄娇春态，强拂人头向市桥。",
            "comment": ""
        },
        {
            "title": "和王尉早梅二首",
            "content": "霜林尽处碧溪傍，小露檀心媚夕阳。天下三春无正色，人间一味有真香。相思谁向风前寄，趁早先从雪后芳。朝夕催人头欲白，故园正在水云乡。",
            "comment": ""
        },
        {
            "title": "题时觉寺在在堂十二首",
            "content": "高低深浅逐阴晴，一簇林峦画不成。谁道青山怕云点，白云点处转分明。",
            "comment": ""
        },
        {
            "title": "村居",
            "content": "水绕陂田竹绕篱，榆钱落尽槿花稀。夕阳牛背无人卧，带得寒鸦两两归。",
            "comment": ""
        },
        {
            "title": "春乐轩",
            "content": "隔水岩花红浅深，花边相对语幽禽。管弦不到山间耳，谁会凭栏此日心。",
            "comment": ""
        },
        {
            "title": "句",
            "content": "一锋不断奸凶首，千古焉知将相才。",
            "comment": ""
        },
        {
            "title": "题云湖庆安院",
            "content": "门前屏障绕潺湲，付与林僧夜定还。松盖作云连十里，竹龙行雨出千山。白公香火莲红后，谢氏池塘草碧间。我亦凤凰台上客，图閒却笑未能閒。",
            "comment": ""
        },
        {
            "title": "题灵鳗庙三首",
            "content": "绕塔想曾随白马，蟠泥故复傍金沙。旱天霹雳长平地，乐岁污邪每满车。受赐由来千里境，论封消得万人家。朱门便是金涂榜，未负风云在一涯。",
            "comment": ""
        },
        {
            "title": "题蒙堂",
            "content": "由来去住不相关，赢得随缘到处閒。笑出海云飞一锡，行分江月过千山。微言定许谁人叩，胜事偏於俗土悭。咫尺蒙堂隔霄壤，城东搔首只空还。",
            "comment": ""
        },
        {
            "title": "和游栖真寺见寄",
            "content": "曾是谈经一草堂，千年金碧欲飞颺。顶峰有路青天近，绝壑无尘赤日凉。月底露惊猿鹤梦，云中风动薜萝香。芝笙茶灶平生念，遥谢仙人白羽觞。",
            "comment": ""
        },
        {
            "title": "芦山寺",
            "content": "云山流水水中山，尽日青藜共往还。更向僧房看图画，不知身在画图间。",
            "comment": ""
        },
        {
            "title": "题桃源书院",
            "content": "三月桃源路，先生安在哉。青衫尚颜色，蜂蝶已尘埃。白鹤山云暗，金鸡洞锁开。神游追不返，峦岳自崔嵬。",
            "comment": ""
        },
        {
            "title": "和西湖即席二首",
            "content": "十洲风籁韵笙箫，疑有仙人燕碧桃。影逼银河星半堕，气吞月窟兔争豪。九秋波浪沙鸥狎，万古功名钓艇高。却恨何须明似镜，空令志士泣霜毛。",
            "comment": ""
        },
        {
            "title": "题法喜院是院一瓦一木皆自能师手而师丈室惟",
            "content": "抱山重屋两回廊，杉桧如云百尺长。香火它年谁第一，老师辛苦顶如霜。",
            "comment": "【注释】【原题】：题法喜院是院一瓦一木皆自能师手而师丈室惟布衾木枕无复长物即之坐庞眉皓顶泊然似不能言者无乃真有道者耶"
        },
        {
            "title": "和马粹老四明杂诗聊记里俗耳十首",
            "content": "佛磬云中寺，樵歌郭裹湖。城居荫杨柳，野寇息萑蒲。巫语传杯珓，渔蓑入画图。幽香花满谷，不趁雪霜枯。",
            "comment": ""
        },
        {
            "title": "游翠岩六首",
            "content": "翠岩老禅和，欲退未容请。聊许隐堂人，先点广轩境。高松有寒清，孤云无定影。草暖幽涧香，鸟啼清画永。一笑碧云傍，未羡匡庐顶。",
            "comment": ""
        },
        {
            "title": "和刘珵西湖十洲·芳草洲",
            "content": "小雨如酥露乍晞，屿花汀柳自相依。画桥不碍寻春屐，谁傍烟波拾翠归。",
            "comment": ""
        },
        {
            "title": "芦山寺",
            "content": "老来漫有爱山心，酒少茶多却不禁。一夜上方欹客枕，隔窗自伴冷猿吟。",
            "comment": ""
        },
        {
            "title": "题天王院内鉴堂",
            "content": "等是人间出世人，数他珍宝信非珍。茫茫白日谁回首，此处元无一点尘。",
            "comment": ""
        },
        {
            "title": "梦入天台",
            "content": "天风吹散赤城霞，染出连云万树花。误入醉乡迷去路，旁人应笑却还家。",
            "comment": ""
        },
        {
            "title": "归郡书金峨二首",
            "content": "叱咤沧溟雪浪空，鲸鲵骑去杳亡踪。练丹井畔春萧索，知在蓬莱第几重。",
            "comment": ""
        },
        {
            "title": "上雪窦山奉慈禅院",
            "content": "白云堆裹笑呵呵，上接天衢不较多。翠锁亭台山月冷，香风吹裓尽莎罗。",
            "comment": ""
        },
        {
            "title": "题灵鳗庙三首",
            "content": "绝境朱丹新栋宇，深山灵响杂蚖蛇。黄金地底应千岁，甘雨人间几万家。西域不劳方士咒，南州重识使君车。老农争赛丰年社，古木萧萧自晓鸦。",
            "comment": ""
        },
        {
            "title": "句",
            "content": "宿雨阁云千嶂碧，野花弄日一村香。",
            "comment": ""
        },
        {
            "title": "句",
            "content": "织尘不动天如水，一色无垠月共霜。",
            "comment": ""
        },
        {
            "title": "和刘珵西湖十洲·烟屿",
            "content": "著漠寒芦不见花，暗藏鸥鹭啄晴沙。暖风吹起浑无定，半落僧窗半落槎。",
            "comment": ""
        },
        {
            "title": "句",
            "content": "云随落日移。",
            "comment": ""
        },
        {
            "title": "和楼试可游育王",
            "content": "参天松柏绿阴阴，古佛岩前一路深。猿鸟不惊如有旧，云山相对自无心。数泓寒水云藏雨，十里轻沙地布金。仗履更知非世境，上方日日海潮音。",
            "comment": ""
        },
        {
            "title": "秋日登中山怀道人",
            "content": "不见风流李谪仙，彩笺谁继碧云篇。黄花零落芙蓉老，惟有青山似去年。",
            "comment": ""
        },
        {
            "title": "芦山寺",
            "content": "江云扶雨暖溶溶，来往东西只信风。早晚晴阴浑不定，青山半在有无中。鹅鸭相呼初出田，昏昏云日澹平川。寒云数簇山南北，不见人家空见烟。",
            "comment": ""
        },
        {
            "title": "句",
            "content": "空外水光风动月，暗中花气雪藏梅。",
            "comment": ""
        },
        {
            "title": "句",
            "content": "万壑水澄知月白，千林霜重见松高。",
            "comment": ""
        },
        {
            "title": "题天童",
            "content": "日日青鞋踏白沙，未应泛艇即灵槎。雨溪清越鸣哀玉，风蔓蜿蜓动暗蛇。晓润芝{上竹下差}挑秀茁，午香茶灶煮苍芽。玲珑仙客知何在，千古烟霞自一家。",
            "comment": ""
        },
        {
            "title": "和西湖即席三首",
            "content": "四明太守爱西湖，想像桃源旧日图。不放尘埃生水面，为传风月到皇都。花开别屿千机锦，稻熟僯田万斛珠。闻说儿童骑竹马，至今昴首望通衢。",
            "comment": ""
        },
        {
            "title": "题时觉寺在在堂十二首",
            "content": "榛棘丛中旧草堂，千年谁复辩兴亡。累累付与张仪印，珍重空中一炷香。",
            "comment": ""
        },
        {
            "title": "句",
            "content": "沙岸金笼树，灯汀玉涌涛。",
            "comment": ""
        },
        {
            "title": "虎跑泉",
            "content": "一啸风从空谷生，直教平地作沧溟。灵山不与江心比，谁会茶仙补水经。",
            "comment": ""
        },
        {
            "title": "题时觉寺在在堂十二首",
            "content": "四山面面玉成围，只许閒云去又归。更有小轩人不到，落花狼籍点苔衣。",
            "comment": ""
        },
        {
            "title": "雨中游杖锡",
            "content": "何人杖锡过千峰，雨裹风烟转不穷。暗壑水声清决决，深岩花气湿蒙蒙。遥知雪岭开亭近，旧说云乡有路通。自恨青鞋踏城郭，仙游长在梦魂中。",
            "comment": ""
        },
        {
            "title": "送道士归桐柏观",
            "content": "年来游尽海边山，独爱青青桐柏坛。光射斗牛腰下剑，气吞龙虎鼎中丹。白云千叠赤城晓，黄鹤一声华顶寒。玉简姓名仙约在，洞天莫放酒杯乾。",
            "comment": ""
        },
        {
            "title": "题时觉寺在在堂十二首",
            "content": "断桥高下路横斜，隔水人烟四五家。雨后一枝红带雪，风流不道有岩花。",
            "comment": ""
        },
        {
            "title": "游翠岩山",
            "content": "桃源深处一招提，门对寒云路绕溪。长使千峰光景动，未应洞裹老金鸡。",
            "comment": ""
        }
    ]
}