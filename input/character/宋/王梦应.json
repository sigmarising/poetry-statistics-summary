{
    "dynasty": "宋",
    "author": "王梦应",
    "poems": [
        {
            "title": "东归",
            "content": "一揖仍为别，他乡复避兵。客随风雨老，春著鼓鼙轻。宇宙关何事，艰危得此生。门前一溪水，几日到江城。",
            "comment": ""
        },
        {
            "title": "呈李书史四首",
            "content": "火龙骑日雪飞空，劲草亭亭不见风。臣亮南阳今未老，一锄云碎日犹红。",
            "comment": ""
        },
        {
            "title": "挽曾东轩二首",
            "content": "壮图罹短世，野趣满余年。往事堪垂史，孤踪每畏天。广文俄病酒，摩诘厌闻弦。遥想南州士，生刍重泫然。",
            "comment": ""
        },
        {
            "title": "和清明上冢韵",
            "content": "酒壶花担发双明，陌上携扶笑语声。桑叶影稠春欲暗，楝花寒退雨初晴。宫官记梦曾传烛，□客无诗定罚觥。老影年年霜露感，牛羊踯躅乱孤茔。",
            "comment": ""
        },
        {
            "title": "绵",
            "content": "天锡公纯嘏，洵美且仁。如南山之寿，展也大成。从以孙子，绳其祖武。",
            "comment": ""
        },
        {
            "title": "太白仙人下岷峨谣",
            "content": "太白仙人下岷峨，飞凌素烟紫琼珂。天风万里吹银河，手挼瑶草光逶迤。琅琅太清绿云歌，下弄倒影笑羲娥。锦袍淋漓金叵罗，醉围婵娟玉颜酡。金庭昔日乘鸾过，不肯上天着朝靴。下界弱水飞尘多，公为星精辟兵戈。",
            "comment": ""
        },
        {
            "title": "锦堂春/锦堂春慢",
            "content": "浅帻分秋，凉尊试月，西风未雁犹蝉。看芙蓉影里，绿鬓年年。日上云帆压海，尘清玉马行天。更烟楼凤举，风幕麟游，锦後珠前。绿阴池馆如画，记晴春药径，雨晓芝田。已办十年笑语，小聚云边。舞称香围艳雪，歌迟酒落红船。早群仙归去，柳掖花扶，似雾非烟。",
            "comment": ""
        },
        {
            "title": "念奴娇",
            "content": "欲霜更雨，记青云篱落，东风前此。帘外客秋人共老，雁与愁飞千里。水郭烟明，竹陂波小，万叶寒声起。凭高那更，九嶷吹尽云气。婉娩空复多情，年年晋梦，花与柴桑是。谁解意消风日晚，短笛孤舟林水。江蟹笼新，露萸斟浅，浇得乡关思。平芜天远，一痕黄抹秋霁。",
            "comment": ""
        },
        {
            "title": "挽曾东轩二首",
            "content": "健笔千夫畏，长才四海空。飞腾须掌制，危急逐乘骢。国事笺天疏，臣心救日弓。故人牛斗上，相见气如虹。",
            "comment": ""
        },
        {
            "title": "呈李书史四首",
            "content": "林塘万绿压沈沈，云满吟窝足靓深。几朵青山成畏友，一窗白日照初心。",
            "comment": ""
        },
        {
            "title": "醉太平",
            "content": "寒窗月晴。寒梢露明。一痕归影灯青。又分携短亭。蘅皋佩云。蒸溪酒春。有谁勤说归程。是峰头雁声。",
            "comment": ""
        },
        {
            "title": "绵",
            "content": "绵绵瓜瓞，施于中林。顾于烝尝，匪今斯今。",
            "comment": ""
        },
        {
            "title": "呈李书史四首",
            "content": "火叶雪花正可人，陌头客子剑生鳞。千年风致未尽歇，如此溪山有弃民。",
            "comment": ""
        },
        {
            "title": "疏影",
            "content": "瞢腾晓被，听堕冰屋角，晴哢仍未。土湿烟生，庭掩寒青，障泥懒为春试。东风旧与花飞去，料记得、年年沙际。忍落梅、万点苔根，化作一窗离思。犹忆蔫红稚绿，断桥雪未扫，天近春易。老对荒寒，事旧人新，雁後不成情味。人间解有花如海，待一片、不教随水。但玉香、酥影玲珑，逐日暖红云里。",
            "comment": ""
        },
        {
            "title": "绵",
            "content": "酒醴维醹，肴核维旅。吹笙鼓篁，和乐且孺。式序在位，以速诸父。",
            "comment": ""
        },
        {
            "title": "呈李书史四首",
            "content": "山中昼永书一帙，兵后南州健更谁。君实中年陪社日，考亭无事注骚诗。",
            "comment": ""
        },
        {
            "title": "绵",
            "content": "既庶既繁，既多受祉。厥胤维何，宜兄宜弟。兄弟求矣，以燕翼子。",
            "comment": ""
        },
        {
            "title": "绵",
            "content": "自今以始，日就月将。遹观厥成，为龙为光，长发其祥。兄及弟矣，乃生男子。维其有之，是以似之。",
            "comment": ""
        },
        {
            "title": "晚望",
            "content": "望尽西南一隙明，荒荒野色弄微醺。青烟白骨行人老，苦竹黄芦细路分。寒雁不来秋似水，故园何处草如云。高怀久为凭阑尽，更遣西风化白纷。",
            "comment": ""
        },
        {
            "title": "绵",
            "content": "谷旦于差，惠于宗公。工祝致告，神罔时恫。是烝是飨，何天之宠。",
            "comment": ""
        },
        {
            "title": "绵",
            "content": "子兮子兮，继序其皇之。螟蛉有子，式谷似之。建尔元子，勿替引之。",
            "comment": ""
        },
        {
            "title": "甲申元日",
            "content": "上日仍漂寄，尊前又客非。乡心眠听雨，病骨晚添衣。街鼓春将动，帘灯寒未归。梅花经一雪，几片不曾飞。",
            "comment": ""
        },
        {
            "title": "摸鱼儿",
            "content": "问谁歌、暗香疏影，此花堪照人世。起持霜月为花寿，天亦愿花千岁。谁有意。著如此人间，更著花如此。高寒洒洒。看浩荡刚风，跨虬飞佩，玉影乱如水。行春处，一笑人间紫翠。纷纷窥此天地。寿如川至。□好是、涧翁兹岁喜。荣沾南儒恩例。捧觞更喜郎君美。任夜来归侍。见说生辰，恰逢本命，寿筵且未。听老聃孙子。祝公耆艾，祝公富贵。",
            "comment": ""
        }
    ]
}