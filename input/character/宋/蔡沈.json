{
    "dynasty": "宋",
    "author": "蔡沈",
    "poems": [
        {
            "title": "和介卿唐石道中早梅",
            "content": "六曲溪头处士家，年年篱落万枝花。怪来驿使无消息，却报烟村一树斜。",
            "comment": ""
        },
        {
            "title": "咏西山",
            "content": "紫荆相依倚，绿绦自蒙密。秋兰涧中花，山果路边实。沿岗引霜藤，临流坐寒石。日暮阴崖开，云收远山出。疏篱尚存菊，荒庭旧垂橘。丝桐想虚堂，简策居静室。俯仰今几时，漫然已陈迹。摩挲苍苔痕，屐齿不可识。",
            "comment": ""
        },
        {
            "title": "古意二首",
            "content": "种木必培根，清流必澄源。根源得其理，流末乃可言。圣贤本始务，条达盖自然。时俗枝委求，持操空尔烦。存存此成性，道义斯其门。",
            "comment": ""
        },
        {
            "title": "送连惟馨之小湖兼简程节推",
            "content": "本有瓜葛旧，况乃桑梓情。浮云无定姿，飘泊湖溪滨。春晴百花发，忍对江头别。垂杨弄柔丝，含愁不能折。湖溪故人心，寒潭照秋月。一别经十年，俯仰伤契阔。为言山中友，青阳半华发。",
            "comment": ""
        },
        {
            "title": "赠棋士兼相",
            "content": "嵯峨远游冠，过我田里居。手谈达要妙，心计有卷舒。把握杀活机，操持开阖枢。总总如乱兵，纷纷若奔车。观者皆怵惕，敌人更揶揄。一着起疲废，万口惊諠呼。巧思自神授，智慧非常拘。又闻风鉴精，许与且不渝。群公赠诗文，称述良匪虚。自昔少兼能，今挟二术俱。奕秋与许负，世异同一躯。惜哉惟艺名，问学当何如。",
            "comment": ""
        },
        {
            "title": "山中",
            "content": "才既非时用，性本爱岑寂。决策西山游，幽隐遂成癖。春风百花红，秋月千嶂碧。烟霞结绸缪，猿鸟自畴昔。乘间抚深旷，喷薄轰铁笛。笑挹天柱峰，高寒几千尺。",
            "comment": ""
        },
        {
            "title": "偶题三首",
            "content": "暮年无杂虑，何事更关情。入市非求利，居山岂为名。诚存心自逸，足健步常轻。却是行游处，春风日日生。",
            "comment": ""
        },
        {
            "title": "和陈子公井斋韵",
            "content": "生来井井义谁穷，阳自初来位五中。若信此间方寸地，能安而虑即成功。",
            "comment": ""
        },
        {
            "title": "寄赠江宁刘明府",
            "content": "南陆昼日永，北窗风气清。端居玩时物，园林绿阴成。新竹梢已繁，修梧叶初荣。翩翩有幽禽，睍睆发清声。岂无樽酒欢，抚景难自倾。亲朋天一端，别我岁倏更。衷丹寄秋毫，香煤染霜藤。耿耿叹离群，拳拳怀友人。珍重万金抵，契阔千恨平。欲题尺书报，恻怆若为情。",
            "comment": ""
        },
        {
            "title": "偶题",
            "content": "作书与蜀客，止为求知音。不料缘素丝，却与多黄金。今情既已异，古意何由寻。一笑陶靖节，雅趣无弦琴。",
            "comment": ""
        },
        {
            "title": "送王禹玉游西岩",
            "content": "幽人欲往西岩巅，临风送目心悠然。芒鞋竹杖风月冷，千山万壑开晴烟。人生适意多掣肘，穷欲入山山不受。严光终老钓台春，李白谩醉长安酒。殷勤为我语山灵，白头管取相看守。",
            "comment": ""
        },
        {
            "title": "南昌城",
            "content": "巍城十八里，雄壮称洪都。北郭势迤逦，南浦形萦纡。连亘控西江，囊括尽东湖。灌侯遗故址，李相规旧模。改筑龙沙堤，三方第如初。得非雕残后，民力不足欤。得非府库竭，费用不给欤。当时庙堂上，不主公议欤。我来客城闉，感慨成欷吁。今古如一辙，有才能远图。",
            "comment": ""
        },
        {
            "title": "自咏",
            "content": "世事多颠倒，惟仁实可依。几多豪富贵，少不草莱归。孺子宅犹在，令公园已非。踌躇不能去，端恐寸心违。",
            "comment": ""
        },
        {
            "title": "武夷山中四首",
            "content": "余昔隐屏东，扁舟夹双龙。浩歌碧云间，万壑生清风。群仙幔亭宴，玉女双鬓蓬。夕景落寒岩，照耀金芙蓉。",
            "comment": ""
        },
        {
            "title": "张才叔屡作文公先生像如其生焉亦托名不朽矣",
            "content": "才叔传神笔更奇，一分为二两无疑。心追造物无穷巧，后代能名今可知。",
            "comment": "【注释】【原题】：张才叔屡作文公先生像如其生焉亦托名不朽矣二首"
        },
        {
            "title": "双林壁间有人写董仲达希字韵诗和者纷纷因用",
            "content": "寺古苍松老，僧高俗客希。我来游竟日，不用笋舆归。",
            "comment": "【注释】【原题】：双林壁间有人写董仲达希字韵诗和者纷纷因用韵"
        },
        {
            "title": "读王莽传寄廖判府",
            "content": "噫吁嚱，噫嚱一曲难为听，桑麻垅亩今荆榛。子规夜诉仓庚鸣，时至气化能无声。高皇神武百世业，安汉小子为凭陵。九十六万目可掩，奈何从臾皆群臣。臣乎臣乎胡乃尔，富汝贵汝庸何生。炎精白昼欲晦蚀，日角眉目尤精神。古来权柄不早去，止为鱼肉涂生灵。生灵涂炭自兹始，古往今来只如此。重华一去何时还，志士幽人泪如雨。",
            "comment": ""
        },
        {
            "title": "读江西诗呈游光化料院",
            "content": "江西多秀士，卓跞相后先。其中最翘楚，无出黄陈前。森然插天干，琢削草舍椽。羌童扣金石，越女调管弦。非无要妙音，难与韶濩传。王风惜云远，屈宋美独专。沉浓玄晖诗，典雅渊明篇。少陵备众体，太白真谪仙。微情寄风月，肺腑皆天然。自从句中眼，一字千金钱。于今百馀载，诵说如河悬。人惟屋下屋，何以千万间。正声日微茫，寂感空无边。",
            "comment": ""
        },
        {
            "title": "武夷山中四首",
            "content": "余昔隐屏南，春风驻征骖。开门傍水面，结屋依山岚。千崖互纡郁，万象中浑涵。居然岁月深，寒花露毵毵。",
            "comment": ""
        },
        {
            "title": "赠琴士刘伯华",
            "content": "公子方年少，丝桐长有名。曲虽仍旧谱，指要发新声。涧落泉初响，风清月正明。起予千古意，怆恻不胜情。",
            "comment": ""
        },
        {
            "title": "武夷山中四首",
            "content": "余昔隐屏北，飘然度岩侧。谁知神仙居，自与尘世隔。瑶草霜更青，琪花雪仍白。横玉叫寒云，万里天一色。",
            "comment": ""
        },
        {
            "title": "游灵岩分韵得从字",
            "content": "我来灵岩游，坐石披蒙葺。悠然忘世纷，便欲脱屣从。外峻悬绝磴，中宽峙高峰。精庐三数间，岁久苍苔封。寒藤结暝色，秋花敛愁客。哀猿发清声，月影山重重。扁舟暮江下，疏林闻夜钟。",
            "comment": ""
        },
        {
            "title": "蜡梅",
            "content": "造物无穷巧，寒芳品更殊。花腴真类假，枝瘦嬾犹枯。帝子明黄表，宫人隐绛襦。若论风韵别，桃李亦为奴。",
            "comment": ""
        },
        {
            "title": "归自城中承介卿宠顾惠诗次韵",
            "content": "幽雅从君志，驱驰愧我人。无忘岁时旧，因得笑言亲。心赏知非故，诗成语自新。一川风景会，樽酒且频频。",
            "comment": ""
        },
        {
            "title": "送江端伯之隆兴",
            "content": "人生辛苦惟别离，况复心相知。辛酸话别语不出，相看执手徒依依。问君西游何归期，长途巉岩不可思。春霜日暮山谷里，寒风凛凛吹人衣。中林哑哑乌欲栖，猿猱虎豹夹路啼。路傍古屋掩柴扉，空房独宿生新悲。家山昨夜春始至，桃花初破梅花飞。自非丈夫刚自许，谁不去住生狐疑。惟君与我同此志，西湘东越频驱驰。番阳浩荡六百里，南昌风物雄江西。西山中峙高崔嵬，滕王杰阁横江开。五更东望红浴日，鱼龙蛟蜃惊相积。阳门青松青可挹，剑池清水清可吸。真人鹤岭遗金丹，中峰苍莽风常寒。游人西游止此地，眼明足健应忘还。闽山岂足展羽翮，湖光望极天地宽。鲲鹏变化知有托，归来长铗宁须弹。",
            "comment": ""
        },
        {
            "title": "和吴伯纶早梅",
            "content": "篱落当岁暮，春至无人知。鸾鹤倏尔集，蜂蝶还先期。月落步疏影，空明见幽姿。香气谁与达，赖有清风吹。",
            "comment": ""
        },
        {
            "title": "绝句",
            "content": "积雨添泉脉，寒来送两山。南风北窗下，午梦听潺湲。",
            "comment": ""
        },
        {
            "title": "赠武夷熊圣功隐士",
            "content": "里闬皆华族，云山独草庐。非求龙虎鼎，爰傍圣贤居。石耸千寻直，溪涵万顷虚。文公精爽在，风月夜何如。",
            "comment": ""
        },
        {
            "title": "武夷自咏",
            "content": "武夷群岫高崔嵬，隐屏直耸天中开。千寻拔地出圭壁，屼屼万古封苍苔。烟霞舍卷朝夕异，日月昼夜东西回。寒流诘曲抱岩足，水清沙碧直蓬莱。紫京真人玉为杯，琼浆初发葡萄醅。醉来披云卧松月，松花点点飘香雪。哀猿绝壁声更长，惆怅怀人逮明发。",
            "comment": ""
        },
        {
            "title": "赠谈命余圆机",
            "content": "谈命谁称妙莫穷，圆机端的与天通。试看今日飞腾者，多在当年计与中。",
            "comment": ""
        },
        {
            "title": "古意二首",
            "content": "古人不可见，末习徒纷然。精微固难知，论议胡尔偏。郢曲听者谁，巴唱和乃千。世道既若兹，淳风何当还。矫矫且自强，天运终来旋。",
            "comment": ""
        },
        {
            "title": "刘子野携诸名公诗轴见过为书其后",
            "content": "畏暑懒出户，息心聊罢诗。诸公旧有作，其意已无遗。岭表经行处，贤阙扣见时。悠然皆往事，勉务日新期。",
            "comment": ""
        },
        {
            "title": "挽刘文安公",
            "content": "考亭云谷孰居先，名世悠然得正传。穷理致知须主敬，存心养性道齐贤。凌云端拟陈三策，魂梦那知隔九泉。后世表章尊所学，四书功足继朱宣。",
            "comment": ""
        },
        {
            "title": "玉堂真丈索毋自欺斋诗",
            "content": "人心具天德，气禀有昏明。学以致其知，善恶义乃陈。恶既在必去，善即在持循。知之虽曰至，行之贵乎诚。念虑或未实，覆护寻亦生。遂令负初心，怛焉愧于人。君子必谨独，暗室十目瞋。毫厘不苟徇，隐微常战兢。好恶慊于己，择言无在身。由中以达外，万善皆精纯。大书毋自欺，高斋扁新名。居常目在是，以况汤盘铭。",
            "comment": ""
        },
        {
            "title": "谢人惠诗",
            "content": "岁事已无几，相过常少宾。扣门来剥啄，握手见情亲。月窟文章客，花岩老病身。从兹襟义合，有约待新春。",
            "comment": ""
        },
        {
            "title": "句",
            "content": "静寻啄木藏身处，闲看游丝到地时。",
            "comment": ""
        },
        {
            "title": "和伯氏怀人韵",
            "content": "怀人复怀人，怀忧不能写。沧浪有舟楫，使欲从东下。春寒雨淋淋，舟楫不可寻。临流一惆怅，直下万里深。",
            "comment": ""
        },
        {
            "title": "胥村",
            "content": "楚国当年滥政刑，子胥何事亦鞭平。当时若有权轻重，止合终身去郢城。",
            "comment": ""
        },
        {
            "title": "曾景山犹子觅诗",
            "content": "勿谓参也鲁，孔门最少年。能于一唯间，顿悟冠三千。",
            "comment": ""
        },
        {
            "title": "赠琴士翁明远",
            "content": "胶漆本无意，丝桐非有情。因缘醉翁指，发此无穷声。萧萧秋风引，落叶渭水清。喧喧阳春歌，花明锦江城。离鸾月徘徊，别鹤云杳冥。清泠洒毛发，震荡惊雷霆。曲度神莫测，调高妙难名。时方多艰虞，掩耳谁为听。无为恩怨儿女语，疆场勇士轩昂行。",
            "comment": ""
        },
        {
            "title": "张才叔屡作文公先生像如其生焉亦托名不朽矣",
            "content": "紫阳遗像壁间开，谁写当年道义怀。从此春风百千亿，化身皆自笔端来。",
            "comment": "【注释】【原题】：张才叔屡作文公先生像如其生焉亦托名不朽矣二首"
        },
        {
            "title": "夜读苏州诗",
            "content": "夜读苏州诗，襟怀尽冰雪。飘飘关塞云，微微河汉月。秋兰南窗前，清香静中发。怀我千载心，岁晚更幽绝。",
            "comment": ""
        },
        {
            "title": "偶题三首",
            "content": "寂寞园林迥，栖迟念虑宽。雨声连砌响，风色入帘寒。义理无新得，交游少旧懽。梅花自畴昔，岁晚独相看。",
            "comment": ""
        },
        {
            "title": "句",
            "content": "游鱼顾影惊寒月，宿鹭迷群下夕阳。",
            "comment": ""
        },
        {
            "title": "咏武夷",
            "content": "四曲游人欸乃歌，旧矶千古老渔蓑。题诗岩下人来往，春雨年年长绿莎。",
            "comment": ""
        },
        {
            "title": "次刘子融言诗之韵",
            "content": "试将风月共君哦，识处应须出旧科。吟咏性情当自得，敷张华藻第差讹。入神致用何思虑，告往知来谩切蹉。欲达古诗三百义，一言而蔽不须多。",
            "comment": ""
        },
        {
            "title": "题范伯诗顾斋",
            "content": "时人欲作圣贤归，反己由来自不欺。谈话每虞无十步，持循长恐有虚辞。砼砼固不为兹必，踽踽宁求可善斯。吃紧此心常自在，一诚之外靡馀师。",
            "comment": ""
        },
        {
            "title": "早梅寄周纯臣",
            "content": "秋风日日吹芳草，山北山南迹如扫。江梅一夜暗将春，疏影横斜水边道。道逢驿使江南归，袖中袖出天香老。英姿独步霜雪中，清癯只为风流早。",
            "comment": ""
        },
        {
            "title": "马司户所作墨梅并示佳作因次韵",
            "content": "谁把霜毫归庾岭，王孙去后久寥寥。长时月夜横疏影，镇日春风上素绡。可笑儿童寻剪摘，如知蜂蝶亦邀招。人心造物无穷巧，顷刻功成永不摇。",
            "comment": ""
        },
        {
            "title": "红梅",
            "content": "一树芳菲露短墙，彩霞千缕带斜阳。东君赋予知何意，剩与胭脂使嗇香。",
            "comment": ""
        },
        {
            "title": "偶题三首",
            "content": "日日门前路，春风与物期。早梅纷白雪，垂柳散青丝。把酒怀情久，吟诗遣兴迟。闲来复闲往，携策谩逶迤。",
            "comment": ""
        },
        {
            "title": "和伯氏用介卿韵惠诗二首",
            "content": "信笔题诗学行馀，功名聊且付樵渔。心闲独玩三秋干，足健时看数亩蔬。渺渺橘园联草阁，疏疏竹径傍田庐。是间日有无穷趣，月淡风清静读书。",
            "comment": ""
        },
        {
            "title": "武夷山中四首",
            "content": "余昔隐屏西，乘闲卧幽栖。岩花雪端发，野鸟林际啼。仙掌神所刓，石崖天与齐。月华结清梦，啁哳闻金鸡。",
            "comment": ""
        },
        {
            "title": "和伯氏用介卿韵惠诗二首",
            "content": "悄悄园林世味长，碧云疏散暮天光。且宽礼乐兴江左，厌听干戈暗洛阳。梨叶尽时无伏暑，竹阴深处有馀凉。从容领会精微旨，何用区区底事忙。",
            "comment": ""
        }
    ]
}