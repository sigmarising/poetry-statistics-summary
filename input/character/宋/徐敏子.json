{
    "dynasty": "宋",
    "author": "徐敏子",
    "poems": [
        {
            "title": "呈痴绝庵主颂",
            "content": "痴绝有庵不肯住，弄老挑云径山去。地水火风分裂时，亲书赠予黄葛布。蜕封读罢咽无语，会得龙须能辟暑。岂知玉骨本清凉，书则珍藏布不取。源老忽踏幽深路，道在隔山遥望处。巨帙已载闲葛藤，何堪又送闲家具。开眼一看笑呵呵，犹有这个可奈何。来而不往非世法，聊效芹忱愧不多。两角茶，十袋曲，宝瓶飞钱五十万。虔心献此一瓣香，奉为禅师作清荐。且问先师来不来，玉山庵顶碧云开。更烦大众打圆相，拨取青莲火里灰。",
            "comment": ""
        }
    ]
}