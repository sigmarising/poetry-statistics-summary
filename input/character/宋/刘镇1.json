{
    "dynasty": "宋",
    "author": "刘镇1",
    "poems": [
        {
            "title": "对月联句",
            "content": "与君坐阶除，遥望海上月。试举太白杯，借问几圆缺。人物易分散，动作隔年别。今宵对嫜娟，莫放酣歌绝。",
            "comment": ""
        },
        {
            "title": "赠隐者",
            "content": "夫子生东野，经年不到城。爱吟无俗趣，贪画得閒名。荒径侵山影，虚堂出燕声。我惭为谪吏，泉石负幽情。",
            "comment": ""
        },
        {
            "title": "句",
            "content": "须知失马事，莫废获麟书。",
            "comment": ""
        },
        {
            "title": "句",
            "content": "始终无玷缺，出处最光明。",
            "comment": ""
        },
        {
            "title": "浮膺山",
            "content": "马头过了又驴头，何处飞来海上洲。绝顶试穷千里目，烟波深处是琉球。",
            "comment": ""
        },
        {
            "title": "贺新郎",
            "content": "翠葆摇新竹。正榴花、枝头叶底，斗红争绿。谁在纱窗停针线，闲理竹西旧曲。又还是、兰汤新浴。手弄合欢双彩索，笑偎人、福寿低相祝。金凤亸，艾花矗。龙舟噀水飞相逐。记当年、怀沙旧恨，至今遗俗。雨过平芜浮天阔，画艗凌波尽簇。沸十里、笙歌声续。好是蟾钩随归棹，任欢呼、船重成颓玉。犹未忍，罩银烛。",
            "comment": ""
        },
        {
            "title": "山中早行",
            "content": "严钟将报曙，游子已登途。野火时明灭，星残似有无。",
            "comment": ""
        },
        {
            "title": "天香",
            "content": "漠漠江皋，迢迢驿路，天教为春传信。万木丛边，百花头上，不管雪飞风紧。寻交访旧，惟翠竹、寒松相认。不意牵丝动兴，何心衬妆添晕。孤标最甘冷落，不许蝶亲蜂近。直自从来洁白，个中清韵。尽做重闻塞管，也何害、香销粉痕尽。待到和羹，才明底蕴。",
            "comment": ""
        },
        {
            "title": "夜听双瀑联句",
            "content": "萧然山阁间，此兴何悠哉。子晋不复见，月白空萧台。夜静双瀑喧，遥闻疑雨来。涧壑生清风，襟宇捐纤埃。飞鸣撼半空，暗想飘琼瑰。前观阻步屧，侧耳成徘徊。",
            "comment": ""
        },
        {
            "title": "书王十月述怀诗后",
            "content": "山北山南春雨足，漠漠柔桑秀如沃。侬家荆妇几时归，西畴独自驱黄犊。",
            "comment": ""
        },
        {
            "title": "严子陵钓台",
            "content": "汉业重恢百战閒，君王侧席叹才难。故人可是擎天手，肯放桐江把钓竿。",
            "comment": ""
        },
        {
            "title": "太姥山",
            "content": "滚滚千山入马蹄，出游回首日平西。人从杜宇鸣时别，天向蒹葭静处低。白鸟得鱼閒钓艇，黄蜂抱蕊闹花枝。好将太姥山前路，付与孤猿自在啼。",
            "comment": ""
        },
        {
            "title": "八岁女善棋",
            "content": "慧点过男子，娇痴语未真。无心防敌手，有意恼诗人。得路逢师笑，输机怕父嗔，汝还知世事，一局一回新。",
            "comment": ""
        }
    ]
}