{
    "dynasty": "宋",
    "author": "盛烈",
    "poems": [
        {
            "title": "暮天即事",
            "content": "东寺钟联西寺鸣，前村树末暝烟平。天涯倦翼归无限，只有雅飞自唤名。",
            "comment": ""
        },
        {
            "title": "渔父词",
            "content": "晓岸披风驾短篷，平芜烟浪几重重。鸣榔莫近荷花浦，鸥鹭早凉眠正浓。",
            "comment": ""
        },
        {
            "title": "玉阆风书院偶题",
            "content": "岁事从他沸似糜，小窗挂起只看诗。不知那树梅先谢，一片香飞入砚池。",
            "comment": ""
        },
        {
            "title": "堤上归",
            "content": "舟横别港赴鸥约，人立斜阳等燕归。心事一春拈不出，两堤杨柳又绵飞。片云筛雨过横塘，衬断苹风作晚凉。意快短檠推不照，柳边听月对啼螀。",
            "comment": ""
        },
        {
            "title": "观下湖渔者",
            "content": "渔舠逗晓来相续，短笆乱割春塘淥。须留一半还诗翁，要看早晚鸳鸯浴。",
            "comment": ""
        },
        {
            "title": "朔风",
            "content": "小窗帘箔护重重，榾柮炉心蜕骨红。昨夜朔风能凛冽，冰花亦结砚池中。",
            "comment": ""
        },
        {
            "title": "白发",
            "content": "白发非有种，如何忽自生。尽从方寸地，莳此两三茎。场屋债犹欠，山林计未成。头颅知渐丑，羞向镜中呈。",
            "comment": ""
        },
        {
            "title": "送黄吟隐游吴门",
            "content": "寒江买櫂催遄征，何如缓泛六桥寻鸥盟。侯门怀刺谒掌傧，何如散策孤山探梅信。吟隐豫章之耳孙，调高琢句期颛门。西江不住来西湖，唤醒晚唐诸老魂。有时吐出惊人语，定须贵杀雒京楮。脍炙人口徒属餍，还来双字不堪煮。行吟荏苒岁欲暮，束装又问吴中路。节翁旧有珠履缘，何况荐书袖无数。此行一句直万钱，十句唾手腰可缠。归来卸却扬州鹤，推敲调度权架阁。",
            "comment": ""
        },
        {
            "title": "春兴",
            "content": "泾云全放两峰青，湾柳丝金照眼明。短棹又随鸥鹭去，笙歌少处结春盟。",
            "comment": ""
        },
        {
            "title": "幽庭",
            "content": "幽庭鸟蹴梅花片，蔌蔌因风抟复散。贪看立到昼阴移，满地苍苔遮一半。",
            "comment": ""
        },
        {
            "title": "同黄吟隐湖上散步",
            "content": "暖翻鸭顶一川晴，喜共长堤缓辔行。落尽繁红春结局，传来太白酒寻盟。人于冷淡交偏好，句向萧闲吟倍清。鹈鴃一声林外唤，短篷归带夕阳明。",
            "comment": ""
        },
        {
            "title": "玉阆风书院偶题",
            "content": "塔倚翠微椽笔劲，湖吞碧落砚池宽。天然调度谁消得，不是吟家出手难。",
            "comment": ""
        },
        {
            "title": "午窗即事",
            "content": "午困俄惊啭栗留，东风独立思悠悠。蜂搜花醴勤王事，燕拓芹巢为子谋。白发愁边添渐密，青春忙里去如流。无言猛拍栏干曲，恰喜长须荐茗瓯。",
            "comment": ""
        },
        {
            "title": "晚步段桥",
            "content": "垂红顶上快登临，拍拍秋光满袖襟。伎癢欲吟吟未稳，两山钟里莫云深。",
            "comment": ""
        },
        {
            "title": "湖天晚霞",
            "content": "鲛人织出绡五色，冯夷不敢閟深泽。闯得烛龙归崦嵫，横舒几占半天碧。光绚列岑浮紫翠，琉璃倒蘸成琥珀。何当乘风掣下来，并州快剪随意划。制就诗囊百万个，分与江湖放吟客。",
            "comment": ""
        }
    ]
}