{
    "dynasty": "宋",
    "author": "臧馀庆",
    "poems": [
        {
            "title": "感皇恩",
            "content": "交广出沉香，路遥难致。何况卑人更不易。寿星香帕，我又几曾识置。有般祝寿底，忒忔戏。剪下一张，池州表纸。拈得轻圆更滑腻。五双纸拈，管打十个喷嚏。□□□□儿，一百岁。",
            "comment": ""
        },
        {
            "title": "鹧鸪天",
            "content": "寿菊才开三四葩。秋光着意主人家。清香未许人间识，先占重阳醉紫霞。儿绿绶，母金花。斑衣庭下乐无涯。要知他日中书考，细数沙堤堤上沙。",
            "comment": ""
        },
        {
            "title": "感皇恩",
            "content": "消息近春来，东风还又。先借椒盘劝金斗。坐间和气，压尽一番梅柳。掖庭频寓直，君恩厚。天祐两宫，南山齐寿。况有仙丹在公手。论功医国，合在药王之右。不妨千岁饮，长生酒。",
            "comment": ""
        },
        {
            "title": "南歌子",
            "content": "桔里风烟好，壶中日月长。松身鹤发自安强。应有老人呈瑞、动光芒。酒饮无边酒，香烧不断香。从今乞与醉为乡。更醉百年三万、六千场。",
            "comment": ""
        },
        {
            "title": "鹧鸪天",
            "content": "天与君王管晏才。尚书两曳履声来。今朝望着楼头看，已有台星照斗魁。金蹀躞，玉崔嵬。天香满袖早朝回。中书尚享无穷考，长揖南风醉寿杯。",
            "comment": ""
        },
        {
            "title": "感皇恩",
            "content": "南岳有真仙，人间祥瑞。酒量诗豪世无比。晚年林下，做个清闲活计。诮如千岁鹤，巢云际。此日大家，广排筵会。酒劝千锺莫辞醉。昔时彭祖，寿年八百馀岁。十分才一分，那里暨。",
            "comment": ""
        }
    ]
}