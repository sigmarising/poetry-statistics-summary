{
    "dynasty": "宋",
    "author": "皇甫明子",
    "poems": [
        {
            "title": "水国",
            "content": "水国凄凉住，秋宵烂熳眠。归云犹带雨，堕月忽明船。社稷资长算，髭须近莫年。乱离栖不定，百口托浮田。",
            "comment": ""
        },
        {
            "title": "京口行",
            "content": "京口兵可用，酒可饮。一语参差族成血，忠贼相持各凛凛。岂知好丑隔形骸，父为孔鸾子为鸩。人众天定理则那，遗臭流芳且高枕。",
            "comment": ""
        },
        {
            "title": "海口",
            "content": "穷岛迷孤青，飓风荡顽寒。不知是海口，万里空波澜。蛟龙恃幽沈，怒气雄屈蟠。峥嵘抉秋阴，挂席潮如山。荧惑表南纪，天去何时还。云旗光惨淡，腰下青琅玕。谁能居甬东，一死谅非难。呜呼朝宗意，会见桑土干。",
            "comment": ""
        }
    ]
}