{
    "dynasty": "宋",
    "author": "向敏中",
    "poems": [
        {
            "title": "偶吟遣怀",
            "content": "昔为宰辅居黄阁，今作元戎控夏台。万里苍黔渐受赐，一方清晏有何才。紫宸杳杳弥年别，红旆翩翩映日开。将相官荣如我少，不须频献手中杯。",
            "comment": ""
        },
        {
            "title": "寄寇平仲",
            "content": "九万鹏霄振翼时，与君同折月在枝。细思淳化持衡者，得到于今更有谁。",
            "comment": ""
        },
        {
            "title": "春暮",
            "content": "恨别春归酒满杯，残芳缭绕旧亭台。不甘淑景随风便，刚被炎光继日催。弱柳绿浓还易合，夭桃红尽更难开。明年复与君相约，重道阳和早到来。",
            "comment": ""
        },
        {
            "title": "呈知鄜州何士宗",
            "content": "勋将钟鼓堪铭镂，业为皇王致太平。貔虎有威开玉帐，犬戎无战卧金钲。",
            "comment": ""
        },
        {
            "title": "桃花",
            "content": "千朵稼芳倚槛斜，一枝枝缀乱云霞。凭君莫厌临风看，占断春光是此花。",
            "comment": ""
        },
        {
            "title": "春暮",
            "content": "落红庭院绿池塘，语燕啼莺亦可伤。霁柳吹花春已老，暄槐成幄日初长。",
            "comment": ""
        },
        {
            "title": "春暮",
            "content": "蜂蝶如知春已归，雨余莺亦缕金衣。东风尽把杨花翦，吹作满城轻雪飞。",
            "comment": ""
        },
        {
            "title": "游净居寺",
            "content": "四面烟岚合，吟魂到便清。乱山供远翠，幽竹送寒声。磬韵听时歇，云根望处生。尘机闲摆落，潜得笑浮荣。",
            "comment": ""
        },
        {
            "title": "题义门胡氏华林书院",
            "content": "岑楼高架郁嵯峨，几度凭栏发浩歌。春树鸟声当户巧，夕阳山色卷帘多。花凝玉勒含烟露，酒泛金樽醉绮罗。自是梁园知好客，不妨车马日相过。",
            "comment": ""
        },
        {
            "title": "延安守岁",
            "content": "律管风生消暮景，塞原烟静绝妖氛。坐移残烛光阴变，故旧年华一夜分。",
            "comment": ""
        },
        {
            "title": "峡山飞来寺",
            "content": "峡山胜地安禅处，万仞危桥压要津。世上岂知名利路，浪中空笑往来人。倚门怪石狂遮面，入座寒云碎绕身。日暮西风懒回首，满林幽鸟语声频。",
            "comment": ""
        },
        {
            "title": "句",
            "content": "四时常有烟棚合，三月犹无菜甲生。",
            "comment": ""
        }
    ]
}