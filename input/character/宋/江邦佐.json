{
    "dynasty": "宋",
    "author": "江邦佐",
    "poems": [
        {
            "title": "游浔州南山",
            "content": "南山特地森奇峰，嶙峋怪石盘虬龙。巨灵夜半擘山腹，幻出岩窦相玲珑。阴阳石罅滴琼液，拂拂洞户生天风。宸章炳焕神物护，断碑零落苍苔封。稚川飞升岁月久，丹灶灰冷留遗踪。晓猿夜鹤自惊怨，朝岚夕霭常溟蒙。我来依守困朱墨，欲寻胜概嗟无从。公馀乘兴一登览，万象献状来无穷。金茎濯露素秋节，清凉不与世人同。凭虚孤啸岸巾帻，收拾爽气归胸中。俗驾自怜难久驻，还作泠然御风去。太息真仙杳不逢，碧云暮合空凝伫。",
            "comment": ""
        }
    ]
}