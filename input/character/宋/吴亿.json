{
    "dynasty": "宋",
    "author": "吴亿",
    "poems": [
        {
            "title": "烛影摇红",
            "content": "楼雪初消，丽谯吹罢单于晚。使君千炬起班春，歌吹香风暖。十里珠帘尽卷。正人在、蓬壶阆苑。卖薪买酒，立马传觞，升平重见。谁识鳌头，去年曾侍传柑宴。至今衣袖带天香，行处氤氲满。已是春宵苦短。且莫遣、欢游意懒。细听归路，璧月光中，玉箫声远。",
            "comment": ""
        },
        {
            "title": "南乡子",
            "content": "江上雪初消。暖日晴烟弄柳条。认得裙腰芳草路，魂消。曾折梅花过断桥。潘鬓为谁凋。长恨金闺闭阿娇。遥想晚妆呵手罢，夭饶。更傍珠唇暖玉箫。",
            "comment": ""
        }
    ]
}