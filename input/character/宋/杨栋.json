{
    "dynasty": "宋",
    "author": "杨栋",
    "poems": [
        {
            "title": "净土寺追和东坡韵",
            "content": "令君督来期，书邮日旁午。世事不足论，清游乃先务。朝朝叩禅关，复此得净字。浅斜琥珀浓，细嚼银丝缕。味隽问牛酥，轩高来燕乳。曲折溪屡横，尖圆峰可数。万顷喧桑田，一簇静松坞。由来镜中人，不殊草头露。越主朝汴宫，蜀客尽吴语。剥蚀净土碑，荒殊峡山路。桑梓如之何，谁能忘一顾。日询锦桥新，三叹清流俯。",
            "comment": ""
        },
        {
            "title": "游大涤栖真洞",
            "content": "携手清苕去，高枫丹叶森。渔樵九锁曲，风雨一窗深。索酒贪山月，添衣怯洞阴。凤归天柱晓，楼阁有鸣琴。",
            "comment": ""
        },
        {
            "title": "游大涤栖真洞",
            "content": "山峨来夹案，泉急自穿渠。密记东阳诀，高题上帝居。牙儿藏宝箧，山子走篮舆。曲折玑衡转，溪坳可结庐。",
            "comment": ""
        },
        {
            "title": "丁巳再游题蓬山堂泉石",
            "content": "琼流鉴空，混沌一隙。紫霄柱下，清泉白石。",
            "comment": ""
        }
    ]
}