{
    "dynasty": "宋",
    "author": "释惟谨",
    "poems": [
        {
            "title": "舟泊括苍溪口",
            "content": "茅店在山下，檥舟茅店边。钟鸣何处寺，日落满溪船。欹枕雁初到，离家月又圆。向来曾过此，夜泊石门前。",
            "comment": ""
        },
        {
            "title": "诗二首",
            "content": "年方十五去游方，终日修行学道忙。说我半生辛苦事，石人应下泪千行。",
            "comment": ""
        },
        {
            "title": "诗二首",
            "content": "看了青灯梦不成，东风混雪落寒声。半生客里无穷恨，告诉梅花说到明。",
            "comment": ""
        },
        {
            "title": "答昆山李明府",
            "content": "残云微绿一帘深，风送弦歌出昼阴。山近烟霞多变态，官清猿鹤亦归心。锦囊剩有新诗在，庭户何妨茂草侵。元亮曾为莲社客，许令飞舄远相寻。",
            "comment": ""
        },
        {
            "title": "句",
            "content": "满径露漙黄般若，戛檐风袅翠真如。",
            "comment": ""
        },
        {
            "title": "题钱过庭梅花图",
            "content": "已把神传画谱，又看格在诗评。月落难寻清梦，雪空乃见高情。",
            "comment": ""
        }
    ]
}