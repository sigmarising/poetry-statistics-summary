{
    "dynasty": "宋",
    "author": "孙冲",
    "poems": [
        {
            "title": "送张无梦归天台",
            "content": "天台山里草堂低，一到都城识面稀。绮里冠裳遵汉命，许由风骨谢尧归。去时暑气蒸船滴，到日秋云伴鹤飞。谁向薜萝寻觅得，石桥侵汉见依微。",
            "comment": ""
        },
        {
            "title": "题桑子铺石壁",
            "content": "峨峨溪畔石，迢迢石边路。寄言名利徒，清闲诚足慕。",
            "comment": ""
        },
        {
            "title": "长平怀古",
            "content": "邯郸无策信冯亭，上党须贪泽起兵。赵括母言犹不听，当时谁肯计长平。",
            "comment": ""
        },
        {
            "title": "过古夹寨城",
            "content": "宋氏英声振，并门意气扬。两雄争裂土，百战竞图王。揣敌惟虞晋，躭颐已噬唐。大河分背面，上党扼咽吭。地利知为胜，人心彼未遑。重围夸壁立，夹寨逞虹张。埇道便轮馈，游兵劲绝粮。蒙冲窥女堞，钩戟伺耐墙。踞峙培山峻，环围列堑长。力攻须陷没，坚拒倚金汤。墨带推才妙，班斤衒技良。万夫横剑刃，一噉堕夷伤。野草涂肝脑，贪心怒虎狼。嘶鸣宵遁马，感慨守陴郎。戈甲從谁息，功名漫自狂。逡巡称五代，合沓斗干场。此后连吞并，于时旋覆亡。昔年劳战阵，今日旧城隍。耕涩枯骸白，风腥鬼火光。营基系井室，濠坎密榆桑。忍杀天还厌，阴谋嗣昔昌。驱除期出震，草昧在开皇。真主临绵宇，华胥正乐康。廓然文轨至，海外截封疆。",
            "comment": ""
        }
    ]
}