{
    "dynasty": "宋",
    "author": "曾致尧",
    "poems": [
        {
            "title": "崇觉寺",
            "content": "水深花影地莓苔，春色烘人若不开。走报鴒原无别事，远将歌管酒壶来。",
            "comment": ""
        },
        {
            "title": "题刘居士江楼",
            "content": "刘八江楼雅，诗家不易言。春风花对岸，夜月水当轩。帘捲青山入，窗开白浪翻。画来须妙手，梦去亦清魂。吟称云初满，登宜雪正繁。鱼龙惯灯火，鸥鹭识琴樽。波动簷摇影，潮回砌露痕。势雄邻碧落，景好怕黄昏。未许凡踪到，宁教俗态存。主人凭槛处，寥廓共谁论。",
            "comment": ""
        },
        {
            "title": "题义门胡氏华林书院",
            "content": "华林书院集群英，讲育兴来里巷荣。宾友尽为文苑客，子孙多是帝门生。九重下诏亲旌义，四相留诗自著名。致使举家在霄汉，更将忠孝答皇朝。",
            "comment": ""
        },
        {
            "title": "东林寺",
            "content": "江南杨柳春，日暖地无尘。渡口惊新雨，夜来生白苹。晴沙鸣乳雁，芳草醉游人。向晚前山路，谁家赛水神。",
            "comment": ""
        },
        {
            "title": "句",
            "content": "更无尘土当轩起，只有松萝绕槛生。",
            "comment": ""
        },
        {
            "title": "句",
            "content": "云昏迷候馆，树缺辨江湖。",
            "comment": ""
        },
        {
            "title": "题军山徐秀才居",
            "content": "买断军峰不计钱，屋前屋后水潺潺。青春花发帘帷外，白日云浮栋宇间。金鼎欲成红气溢，玉芝初种紫苗悭。未知桃熟先生醉，鹤驭何人得往还。",
            "comment": ""
        },
        {
            "title": "句",
            "content": "沙鹭窥吟榻，风蝉入座隅。",
            "comment": ""
        },
        {
            "title": "望京楼",
            "content": "望京楼上望，望久思踟躇。境土连江徼，人家匝海隅。隔山川隐映，近郭水萦纡。雨过风腥槛，潮来岸浸芦。",
            "comment": ""
        }
    ]
}