{
    "dynasty": "宋",
    "author": "赵崇璡",
    "poems": [
        {
            "title": "丛桂轩四首·妖白",
            "content": "种自姮娥宫里栽，如何亦向世间开。偏宜素质妆秋晚，不比晚华怕早摧。风递香来薰绮席，月移影上弄瑶台。看时直欲令人醉，似向琼林宴御杯。",
            "comment": ""
        },
        {
            "title": "丛桂轩四首·嫩红",
            "content": "昨夜西风吹御沟，红摇桂子麝香浮。蟾宫影散三千界，玉殿根盘第一流。仙骨知非凡俗相，锦标喜簇少年头。欲从云外移真种，试向丹梯最上游。",
            "comment": ""
        },
        {
            "title": "丛桂轩四首·口黄",
            "content": "半轩秋雨染鹅黄，望里还疑分外香。月到树傍生净想，云开花底拥仙装。披襟笑赏和衣馥，携手高攀满袖芳。信道男儿输宿愿，一枝早占广寒香。",
            "comment": ""
        },
        {
            "title": "丛桂轩四首·老翠",
            "content": "霓裳阿妹舞婆娑，老翠连云秀复华。露令山房笼月色，风清池馆落天葩。分来窦氏三秋种，斧罢吴生几树花。莫讶仙才无用处，一朝队引啸烟霞。",
            "comment": ""
        }
    ]
}