{
    "dynasty": "宋",
    "author": "陈耆卿",
    "poems": [
        {
            "title": "閒居杂兴六首",
            "content": "我不学楚人，滋兰以自馥。亦未羡东陵，种瓜以混俗。富贵自有时，贫贱宁可欲。达则济四涨，穷则独善足。",
            "comment": ""
        },
        {
            "title": "以新凉入郊墟为韵简叶孟我丈",
            "content": "世事如车轮，可旋不可执。得者未须歌，失者何劳泣。我观人心躁，甚如西风急。役役几时休，山林可深入。",
            "comment": ""
        },
        {
            "title": "夷齐咏",
            "content": "商道昔波荡，周王纲九围。二子如冥鸿，翩然独高飞。周粟固可耻，薇亦周之薇。云胡挟孤愤，了不悟众诽。天地有正气，日月无斜晖。惜哉权一字，谬误无已时。武德纣之虐，贤者诚知之。为欲扶此教，之死不原违。吁嗟臣道薄，千载常凄其。欲上西山望，草际露未晞。",
            "comment": ""
        },
        {
            "title": "过龙潭澳",
            "content": "久阔松楸信，因为龙澳来。四山黄恋叶，一水绿澄苔。地旷樵声出，天寒雁影回。无人且无酒，清坐兴悠哉。",
            "comment": ""
        },
        {
            "title": "挽王吉父知县",
            "content": "冰把升沉挂舌端，排空剑气逼人寒。竟锄卉服功良易，及试花封事转难。病骨欲从閒里过，长身仍作梦中看。醒庵文献知多少，一子雍容尚耐官。",
            "comment": ""
        },
        {
            "title": "种麦",
            "content": "新谷未升陈谷罄，宵人托麦以为命。今年种麦如去年，去年满怀今空田。吁嗟皇天毋乃戾，去年浙右当死岁。湘中死寇淮死兵，留得东州仅旒缀。只今艰食遽如斯，岂是造化有乘除。我无一语活四海，对之泣下徒沾裾。催租官吏如束湿，里正打门急复急。眼中安得豳风图，绘山麦田蓑与笠。",
            "comment": ""
        },
        {
            "title": "寿章参政",
            "content": "声名早已压人寰，手握枢机鬓未斑。嘉会宛如鱼在水，远猷直放马归山。风生帷幄深沉处，春在边陲广莫间。闻说吴儿眠正熟，月明夜户不曾关。",
            "comment": ""
        },
        {
            "title": "读商君传二首",
            "content": "大信之信本不约，至诚之诚乃如神。欲识唐虞感通处，泊然无物自相亲。",
            "comment": ""
        },
        {
            "title": "磨镜",
            "content": "蠹蚀宁堪久，挂揩长恨迟。浮云手底尽，明月眼中移。鉴垢浑能治，心尘不解医。休云磨者贱，此百主人师。",
            "comment": ""
        },
        {
            "title": "代和陈郎中丹桂三首",
            "content": "春兰愧死菊羞黄，世上龙涎不敢香。独有含香人晚步，搘筇一笑倚斜阳。",
            "comment": ""
        },
        {
            "title": "和芥庵韵",
            "content": "孟轲谈一本，孔子号无我。圣贤超警趣，不作流俗堕。故能贯堪舆，中立而不颇。黄冠宗无为，衲子只打坐。言若高峭甚，又与圣贤左。须於真实处，大海稳扶柁。须於疑似间，曲户牢着锁。世道震遂泥，人心履俱跛。竞作夔怜蟀，徒劳螟祝臝。芥庵之心镜，渊珠光彻颗。常时足欢娱，此日类坎轲。乃能贞其颐，不为名利杂。敲棋声落枰，哦诗气摧垛。此外澹一视，泰山如草蓏。未妨师孔孟，匪涉佛老情。汩余抱孤戆，匪惟絷庸琐。涉世虽云阔，诣理犹未妥。正性水下月，邪焰风中火。因子当自强，朝闻夕死可。",
            "comment": ""
        },
        {
            "title": "九日阻雨晚晴二首",
            "content": "年年此日竞跻攀，今日柴门雨遣关。不见白衣人送酒，难偕鸟帽客登山。鸦声不断遥天暮，鸟影争乃落照间。未识明年谁健在，逢时只合暂开颜。",
            "comment": ""
        },
        {
            "title": "鹧鸪天",
            "content": "艳朵珍丛间舞衣。蹴球场外打红围。小舆穿入花深处，且住簪花醉一卮。秋欲尽，最怜伊。江梅未破菊离披。情知不与韶华竞，回首西风怨阿谁。",
            "comment": ""
        },
        {
            "title": "代挽何知县二首",
            "content": "才非似舅辱心知，露豁襟期喜溢眉。县组秦淮久依托，宾筵建邺又追随。闻君驯雉未多日，洎我分鱼己后时。徒对弦歌诵遗爱，西风涕泪强裁诗。",
            "comment": ""
        },
        {
            "title": "以新凉入郊墟为韵简叶孟我丈",
            "content": "萧散不耐事，常甘宾客疎。不见叶夫子，我心却踌躇。原勿寒前盟，相从带经锄。羲黄未埃尘，周孔不丘墟。",
            "comment": ""
        },
        {
            "title": "题汤正仲墨梅",
            "content": "閒庵笔底回三春，平生爱为梅写真。只今龙钟已八十，双瞳挟电摇青旻。芒鞋辙迹半天下，学语儿曹读君画。孤根踞铁几经年，转作平梢月倒挂。我家破屋同蜗牛，素壁悬来春复秋。试携纤练觅天巧，门外观者何其稠。真花著雪苔枝愧，君为描摸应添瘦。朝开暮落春不留，岂若墨本堪不朽，临风静玩意趣长，何当烂熳挥满床。孤山老人醉中见，便欲信手赋暗香。",
            "comment": ""
        },
        {
            "title": "闻湖寇",
            "content": "淮上兵戈血染川，浙河饿莩骨盈船。又闻寇盗湖南起，不觉迟回夜半眠。食肉贵人无恙否，剥肤巧吏尚依然。吾皇圣德如天大，谁采吾言作奏篇。",
            "comment": ""
        },
        {
            "title": "以新凉入郊墟为韵简叶孟我丈",
            "content": "平生一饱足，大宴非珍肴。秋月拓绮罗，秋风奏笙匏。问此有何乐，无乐乐乃高。琴书足匡坐，干旌谢在郊。",
            "comment": ""
        },
        {
            "title": "东郊",
            "content": "要拓郊原眼，短筇扶我东。秧寒针怯水，麦熟浪酣风。古寺荒烟外，孤禽落照中。得醪嫌独醉，犹及灌园翁。",
            "comment": ""
        },
        {
            "title": "九日阻雨晚晴二首",
            "content": "秋气重阳故故深，临栏极目一披襟。紫萸黄菊常年事，冷雨凄风此日心。节物将迎人易老，尘埃追逐我难任。笑驱万虑归何有，独自低头课楚吟。",
            "comment": ""
        },
        {
            "title": "鹧鸪天",
            "content": "莫惜花前泥酒壶。沙场千步锦平铺。将军闲试临边手，按出吴宫小阵图。清露里，晓霜馀。娇红淡白更怜渠。人间落木萧萧下，独倚秋江画不如。",
            "comment": ""
        },
        {
            "title": "代挽何知县二首",
            "content": "一第声名动冕旒，渊源家学自梁丘。谁知雨化青衿日，最解风驰紫塞秋。幕府石洪嗟不作，河阳潘岳竟成要。雁行无复云边讯，愁绝萱堂正白头。",
            "comment": ""
        },
        {
            "title": "读商君传二首",
            "content": "计事应须远作程，快心多酿后灾成。遁来关下无人舍，正为商君法太行。",
            "comment": ""
        },
        {
            "title": "代和陈郎中丹桂三首",
            "content": "露沐烟梳冉冉时，朗然新月似蛾眉。傍人尽向天边觅，不信蟾宫在树枝。",
            "comment": ""
        },
        {
            "title": "挽陈知县",
            "content": "为讯华亭鹤唳无，琴声断处客悲渠。日边消息花争闹，露下光阴柳变疎。未叹子云新第宅，最怜定国旧门闾。风檐读罢閒居赋，向后何人奉板舆。",
            "comment": ""
        },
        {
            "title": "春日书怀",
            "content": "閒来情思浩无涯，徙倚东窗日未斜。乍雨乍晴莺唤柳，不寒不暖蝶穿花。读书有味慵拖杖，觅句新成自煮茶。未必贵游知此趣，乘除合付野人家。",
            "comment": ""
        },
        {
            "title": "咏史",
            "content": "沛公家业本无能，休责渠曹不治生。看取帝王他日事，方知俗眼未分明。",
            "comment": ""
        },
        {
            "title": "閒居杂兴六首",
            "content": "稷契不明经，伊傅不决科。方册镌勋名，千古光不磨。百年等一死，自立须嵯峨。啾啾候虫鸣，辛苦如之何。",
            "comment": ""
        },
        {
            "title": "咏史",
            "content": "赤族诚非汉道洪，违时贾祸亦缘公。最怜老却从陈豨，不道先曾辟蒯通。",
            "comment": ""
        },
        {
            "title": "梦林雪巢",
            "content": "感旧空黄叶，经时又绿苔。未应天上去，犹解梦中来。雪亦本幻尔，巢今安在哉。淋浪诗万轴，花鸟自惊猜。",
            "comment": ""
        },
        {
            "title": "代和陈郎中丹桂三首",
            "content": "千古陵阳芳桂丛，凌风擎出蕊珠宫。渥丹自是天然质，不学桃花点注红。",
            "comment": ""
        },
        {
            "title": "似村",
            "content": "缚茅本不傍孤村，尽日焚香深闭门。陌上红尘高没马，谁知巢父个中存。",
            "comment": ""
        },
        {
            "title": "以新凉入郊墟为韵简叶孟我丈",
            "content": "日月不相贷，四序如昏晨。话秋即秋随，化工一何神。今年既悲秋，明年复怀春。人心有去来，天道无故新。",
            "comment": ""
        },
        {
            "title": "閒杂兴六首",
            "content": "万化逐流水，一往不复回。昨日栏中花，今晨安在哉。焚香心如冰，未受寒暑催。赠花以片言，自落还自开。",
            "comment": ""
        },
        {
            "title": "夜坐",
            "content": "空庭杳已夜，孤坐悄无言。雨后山疑活，云中月欲吞。清愁难独遣，古意与谁论。听罢琴中操，呼童早闭门。",
            "comment": ""
        },
        {
            "title": "閒居杂兴六首",
            "content": "炉烟上疎棂，闭户白日静。尧舜亦人耳，万善吾所性。纸上空支离，言外独辉映。一笑千载宽，此乐无终竟。",
            "comment": ""
        },
        {
            "title": "与二三友游天庆观",
            "content": "适兴相携步晚凉，琳宫因得纵徜徉。月翻杨柳尽头影，风擢芙蓉闹处香。纵论从来难得友，清游似此喜逢场。石栏坐久笑分袂，无酒浑疑在醉乡。",
            "comment": ""
        },
        {
            "title": "和黄临海咏雪",
            "content": "剪水纷纷扑面来，须臾洒满旧琼台。今年不用笺丹极，闻说金穰百室开。",
            "comment": ""
        },
        {
            "title": "以新凉入郊墟为韵简叶孟我丈",
            "content": "警夜听鸣蛩，聒午闻啼醬。不知谁使令，万态俱悠扬。宋玉辩已非，欧阳赋何忙。正念有冰壶，日日如此凉。",
            "comment": ""
        },
        {
            "title": "閒居杂兴六首",
            "content": "墙西几筼筜，我昔手所种。年来饱风露，锦绷纷错综。种善如种竹，此语全擎诵。眇然方寸间，仁不可胜用。",
            "comment": ""
        },
        {
            "title": "和清臣病后韵",
            "content": "契阔芝眉两月中，往寻一笑思春融。知君近日能寻乐，款我昨宵多发蒙。快得联诗到侯喜，何当载酒过扬雄。交情须作霜松老，莫学翻翻桃李风。",
            "comment": ""
        },
        {
            "title": "閒居杂兴六首",
            "content": "狂飙卷春去，永日送夏来。天地一剧戏，役人如婴孩。借使长青春，人生能几回。仰羡松心坚，雪里常崔嵬。",
            "comment": ""
        },
        {
            "title": "访赵公戴",
            "content": "西原仙境即西山，流水桃花隔世间。自笑重来湖海客，红尘惹到白云关。",
            "comment": ""
        },
        {
            "title": "种菊",
            "content": "手种黄金花，摩挱待其成。朝来风雨过，万汇报秋{痒令}竮。起问花知不，独立常亭亭。尝於清霜下，退然得此生。南山与东篱，我亦学渊明。久落尘纲中，问花花不应。",
            "comment": ""
        },
        {
            "title": "送叶子春赴官司慈溪",
            "content": "眼边英气郁嵯峨，甫及同堂奈别何。正心簿书观道力，且於言动卜天和。圣门克己勤登岸，后学褆身感逝波。三载归来话新益，梅花仍向腊前多。",
            "comment": ""
        },
        {
            "title": "读经口占",
            "content": "盘诰通凡民，风雅出贱隶。后世诸老生，怀疑以没世。喧呶挟训诂，洋溢满天地。多闻岂无取，大义恐憔悴。譬彼医之工，用药不相比。未足以愈病，或者反致崇。我欲刊众讹，引之於平易。当世无圣人，谁其哀此志。",
            "comment": ""
        }
    ]
}