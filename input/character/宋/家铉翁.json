{
    "dynasty": "宋",
    "author": "家铉翁",
    "poems": [
        {
            "title": "岁暮传易终成长吟书送景山茂实",
            "content": "易乎易，万古传来惟一易。羲文之心即是周孔心，问谁要于心外寻脚迹。画之前，妙处难为言。画之后，乾坤实居万化先。谁将乾坤大父母，下与五十六卦为等伍。既道先天一字无，云何却以后天混入先天图。嗟吁平生粗知读周易，只向本本原原认太极。一易之外更无之，嗟哉何人更以三为七。欲知玄，问子云。欲知包，问子平。欲知筮，当叩焦与京。要识乾坤真面目，请将四圣之经闭户十年读。",
            "comment": ""
        },
        {
            "title": "九日偶成呈彦举",
            "content": "高阳今日是重阳，与客凭高送一觞。白首相逢俱老大，黄花随地看芬芳。故园三径都荒了，目断晴空归路渺。人生暮景更天涯，眼中愁绪知多少。寒风萧萧吹我衣，酒阑莫遣帽檐欹。我歌老圃秋容句，君诵渊明归去辞。我歌君和日欲夕，我醉君扶君须力。明年此会还相忆，江东暮云千里隔。",
            "comment": ""
        },
        {
            "title": "题李氏敬聚堂",
            "content": "千载河间旧典刑，诗书习气至今存。故家乔木知谁在，五世同居是义门。",
            "comment": ""
        },
        {
            "title": "隐者图",
            "content": "微吟缓策过桥来，天际轻阴日未斜。指点前村竹深处，更寻钓叟问生涯。",
            "comment": ""
        },
        {
            "title": "鲸川八景·沙堤风柳",
            "content": "突兀长堤一望问，几人东去复西还。堤边日日办迎送，风自翩翻柳自闲。",
            "comment": ""
        },
        {
            "title": "九日登瀛台和昔人韵二首",
            "content": "屋角东边十仞台，龙蟠虎踞亦奇哉。四时长是几案物，九日仍烦杖屦来。乐事无穷谁共管，孤云在望我堪哀。梦随鸿鹄南飞去，岑下长号酹一杯。",
            "comment": ""
        },
        {
            "title": "晚步",
            "content": "闭门自要身心敛，出户方知天地宽。晚步中庭人不识，道余痴想白云端。",
            "comment": ""
        },
        {
            "title": "题陈子新所藏云山小景渔矶二士",
            "content": "道人胸次绝尘滓，能得工夫无尽意。醉中引兴春山青，醒来弄翰秋风起。晦明变幻在毫端，倏忽烟波几千里。少年我尝识其人，不见于今垂五纪。此图似是夫君笔，余子纷纷溟涬耳。黄沙苍茫雪苑冬，旅窗展玩万虑空。恍如身在苕源东，摄衣步上云山最高峰。二客追随不能及，相与指点平沙明月中。",
            "comment": ""
        },
        {
            "title": "谢舜元以墨竹为赠",
            "content": "我家苕源山深处，万竹森森饱风雨。一从脚踏黄沙堆，不见此君四寒暑。夜来有梦到家山，苍筠翠干犹依然。觉来欲赋不得赋，谁能为我传其天。东邻萧然岁寒客，寓意于物无留迹。当年亲识洋州孙，写得寒梢数千尺。怜我卧疴少佳悰，卷送四壁泠然风。笔端妙处夺天巧，与我胸中生意俱无穷。高阳台下见此两奇特，子新之梅舜元竹。后先俱为洞山来，夜夜白虹贯茅屋。",
            "comment": ""
        },
        {
            "title": "挽刘文蔚",
            "content": "先天妙义说来多，圣处工夫几切磋。一点英灵长不昧，平生学力定难磨。暮春风景堪闻瑟，尘世纷华付掷梭。闻道南行缘底事，要从濂洛溉余波。",
            "comment": ""
        },
        {
            "title": "南至前一日蒋君伯禄携山谷草字来示上有南轩",
            "content": "羲之趁姿媚，鲁公尚气节。黄家妙画兼数体，圜转之中有卓绝。天涯明日一阳生，茅斋孤坐昼掩门。有客袖示三四纸，如睹天上五色云。嗟余老矣岂能事书法，有会心处赏之不能辍。此书当与造化侔，生意浩然不可遏。",
            "comment": "【注释】【原题】：南至前一日蒋君伯禄携山谷草字来示上有南轩题跋亦南至前一日异哉"
        },
        {
            "title": "赠隐者忘机",
            "content": "万古周流此一机，何尝丝发涉人为。不须苦用忘忘意，认取存存不息时。",
            "comment": ""
        },
        {
            "title": "西州旧俗每当立春前后以巢菜作饼互相招邀名",
            "content": "我家自贵东坡饼，不为人间肉食羞。闻道西山薇蕨长，摘来我可辈元修。",
            "comment": "【注释】【原题】：西州旧俗每当立春前后以巢菜作饼互相招邀名日东坡饼顷在燕尝有诗云西州最重眉山饼冬后春前无别羞今度燕山试收拾中间惟欠一元修元修即巢菜之别号盖豌豆菜也东坡故人巢元修尝致其种于黄冈下因得名元修南方有之燕中无此种余来河间再见立春感事用前韵"
        },
        {
            "title": "市桥月色",
            "content": "今夜鲸川月色明，卧烟虹影正横陈。市桥得月喧箫鼓，堪羡溪桥觅句人。",
            "comment": ""
        },
        {
            "title": "中秋日客退独坐偶成",
            "content": "春月令人悦，秋月令人悲。人意自悲欢，夫岂月所为。炯然此方寸，圆明贯四时。闭门独自赏，无盈亦无亏。",
            "comment": ""
        },
        {
            "title": "挽刘文蔚",
            "content": "五年瀛下寄閒身，耐久交朋喜有君。竟日坐谈唯在道，有时游戏亦论文。高风每欲追鹏运，雅志那能混鹜群。留得浩然英气在，便将生死付朝曛。",
            "comment": ""
        },
        {
            "title": "赠隐者忘机",
            "content": "寂然不动机已兆，感而遂通机乃神。一阳昨夜回冰底，生意流行万象春。",
            "comment": ""
        },
        {
            "title": "和唐寿隆上元三首",
            "content": "满城和气在春台，玉漏沉沉铁锁开。明月谁知千里共，华灯同照万人来。市桥未涨丰容柳，江路犹残的皪梅。欲与先生拼醉赏，未须归去隐藁莱。",
            "comment": ""
        },
        {
            "title": "墨梅",
            "content": "冰崖孤芳，雪林早春。伴我读易，见天地心。",
            "comment": ""
        },
        {
            "title": "春欲暮雪作不已简子新",
            "content": "庭前草色浑未露，坞外桃花肯破颜。七十日春閒过了，半分春色尚犹悭。",
            "comment": ""
        },
        {
            "title": "题李氏敬聚堂",
            "content": "一矜字十年除得，一信字五年乃成。我赠君家一敬字，须知受用在平生。",
            "comment": ""
        },
        {
            "title": "寄江南故人",
            "content": "曾向钱塘住，闻鹃忆蜀乡。不知今夕梦，到蜀到钱塘。",
            "comment": ""
        },
        {
            "title": "刘文蔚久苦目眚昨日乘凉来过共谈先天图义一",
            "content": "心以静而虚，眼以动而应。心如明月悬太空，眼如当户挂清镜。月光不受微云干，镜光或为尘土暝。学问之道贵澄源，源之既澄流自正。但令心体常如月体明，寒风暑暄岂能为我病。吾友平生读书眼，炯然不与事物竞。外圜偶被轻埃薄，灵府不摇中自定。杜门息交逾三旬，强本胜邪在一静。昨日扶杖过我蜗角庐，共谈壁上先天内外图。穷探羲孔象中意，不与异说论悬殊。高谈亹亹竟日暮，晴光滟滟生清矑。夜归不烦炬火照，入门索观细字书。晨兴宿雾尽扫却，银海烂烂可以贯碧虚。神耶天耶孰能诘，心耶眼耶万变同一枢。里人共传先生有良剂，争持病目求我涤懵眯。先生无药亦无方，请将心来为君洗。",
            "comment": "【注释】【原题】：刘文蔚久苦目眚昨日乘凉来过共谈先天图义一夕翳去明现闾里以为异事因诗纪之"
        },
        {
            "title": "题李氏敬聚堂",
            "content": "人言尔祖玉蕴石，传到儿孙蓝出青。眼底桐枝多秀色，早令授业各专经。",
            "comment": ""
        },
        {
            "title": "韩京叔古木寒泉图",
            "content": "朝来我梦三伟人，振袂而入清风生。扫门坐需佳客至，邻叟醉墨俄然成。古木昂藏出涧壑，下临百丈寒泉清。高冠长剑万夫望，其傍锄笠两耦耕。岁寒坐对亦已久，东风看取岩穴春。卧龙腾骧碧落上，南山夜半雷雨惊。",
            "comment": ""
        },
        {
            "title": "念奴娇 送陈正言",
            "content": "南来数骑，问征尘、正是江头风恶。耿耿孤忠磨不尽，惟有老天知得。短棹浮淮。轻毡渡汉，回首觚棱泣。缄书欲上，惊传天外清跸。路人指示荒台，昔汉家使者，曾留行迹。我节君袍雪样明，俯仰都无愧色。送子先归，慈颜未老，三径有馀乐。逢人问我，为说肝肠如昨。",
            "comment": "【注释】该词是作者羁留北方，送陈正言南归时所作。宋恭帝德祐二年（1276）正月，临安被元军攻破。南宋被迫乞降。家铉翁以参知政事的身份，充元任祈请使，先后奔赴元大都和大都，从此被扣留于北方，直至八十二岁高龄时，才被放归，此时南宋早已灭亡，已是至元三十一年了。以“南来数骑，问征尘”二句起笔，写作者对南方形势的关心，所以碰到从南宋来的人就向他询问消息。但询问的结果，却是“江头风恶”，即形势不好。家铉翁北赴之后，南宋流亡小朝廷继续坚持斗争，这里，作者关心的，可能就是这种反元斗争形势 。“耿耿”两句，写出作者（也可能包括陈正言在内）的孤忠与气节 。“磨不尽”三字，指耿耿孤忠如磐石一般的坚固，同时也包含了他在北方所受的种种磨难。磨难愈重，他的志向就愈加坚定，作者的精神品质由此可见，但因为作者身在北地，远离祖国，其孤忠不被人知，故云“唯有老天知得”。“短棹”五句，则转入对丙子（1276）之难的回忆。这五句所写乃是南宋临安被破的过程 ，其惨痛之情状 ，令作者终身难忘铭心。“短棹浮淮，轻毡渡汉”，是写元军南下。元军渡淮 ，揭开了亡宋战争的序幕；而元军（元人戴毡笠，故这里以“轻毡”称之）渡汉水，则直接导致了临安的陷落。元军在襄樊战役之后，立即潜兵入汉水，水陆并进，与渡淮元军互相呼应，势如破竹，于是在德祐二年正月 ，兵临临安城下。“回首觚棱泣”是写作者在北赴途中回望京城宫阙而失声痛哭。“觚棱”，即觚稜 ，本指殿堂屋角上的瓦脊形状，这里代指宫阙。家铉翁作为其中之一的祈请使登舟北赴时，宋帝后还没有出降。但他刚至大都，还没来得及向南宋朝廷报告祈请情况 ，三宫被掳北迁的惨剧随即发生 。词中“缄书欲上、惊传天外清跸”，指的是这一历史事件。“清跸 ”，指皇帝出行时，清道戒严，这里指宋三宫北迁。事变大而迅速，故加“惊”字。大都、临安相距三千余里 ，故云“天外”。以上这五句，写事变接踵而起，连用“短棹 ”、“轻毡”、“回首”、“欲上”、“惊传”等语词，语气急促，有倏忽千里之势，作者在回忆这段历史时心头的压抑悲怆，历历在目。词的下片写作者被扣留北方后所经受的种种磨难。以及作者慨然面对 ，毫不动摇的气节风骨 。“路人”五句，写作者引苏武自喻。“昔汉家使者”，指苏武，由“路人指示荒台”句看 ，苏武“曾留行迹 ”的“荒台”，正在作者眼前。所以，“曾留行迹”，既是写苏武的经历，也是写作者自己遭际。以喻作者与苏武当年处境相同 。“我节”两句，是将自与苏武并提并论，苏武持节漠北，最终不改初衷，而作者也同样是“我节君袍雪样明”。作者是奉南宋朝廷的使命北上的 ，与当年的苏武一样，也是持“节”而行，而且，最终也同苏武一样 ，虽羁留北方而忠节不改。也同苏武一样，“君袍 ”，这里是指南宋的服装，他至上都之后，不改变服装，而且得到了元朝皇帝的批准。家铉翁身处绝域，不变节，不易服，贞如冰雪，故云“雪样明”；其心迹行事，对得起天地，对得起国家和人民，所以说“俯仰都无愧色 ”。结处“送子”五句，是送别陈正言的话，意思有两层，一是趁您堂上“慈颜未老”，正可回去与家团圆承欢，并享三径馀乐。“三径”，即指隐居故园，是用蒋诩故事。西汉末，王莽专权，兖州刺史蒋诩辞官回归故里，院中辟有三径，只与求仲、羊仲往来。二是表示自己不易其节。这层意思是通过回答故人询问的形式来表现的，一片赤城之心寓于委婉的言辞之中 ，虽不是表面上的铿锵有力 ，掷地有声，但读来却更令人感慨不已，由衷叹赞。从家铉翁的《则堂集》看，大约凡友朋回南，他送别时总要表达同样的心情。此词上片虽从眼前现状落笔，但主要还是写对过去那段惊心动魄的历史的回忆，多用赋笔的手法，下片则重在抒写自己的心情与气节。在异域之中送别具有同样遭遇的友人回到也同样为自己所朝思暮想的地方，最容易让人激动感伤。同时也激励他人，作者送别友人，只能依旧在北国羁留，心中的愁苦可谓至深。然而作者却并未伤悲沉沦，而是以此自励，鼓动起感动天地的忠节气慨。这种词，是一般送别词所无法比拟。至今读之，依旧觉其中蕴藏着一种坚如磐石的沉稳和不可征服的坚韧力量，不禁为之掩泣，为之勉励。"
        },
        {
            "title": "赵省斋出示所和天童师偈句亦次其韵",
            "content": "邂逅当年盖已倾，重来议论更和平。何时肆设皋比座，指示五徒衡上星。",
            "comment": ""
        },
        {
            "title": "题李氏敬聚堂",
            "content": "和平遇物斯为美，恻怛存心即是仁。休怪艺翁太淳质，由来忍字本诸经。",
            "comment": ""
        },
        {
            "title": "陈子新前后十年叶赞府寮修明学政讲堂成以诗",
            "content": "子产存郑校，僖公修泮宫。彼皆在其位，夫岂难为功。是邦学政久坠地，过者千百但吁忾。有美君子逢掖生，无位乃能行其志。手披荆榛植栋宇，春秋祠事廼有所。衮章巍巍耀城阙，黉舍煌煌列笾俎。尔来几及一星周，欲绪前功谁与主。治中别驾我辈人，惟君复能赞其成。大厦聿新来众隽，讲席备设招诸生。众人所迂君所急，胸次抱负谁能识。后先几年惟一心，兴颓举废多其力。我来是邦知君久，负荷万钧绰其有。更从兴学知君深，少觇用世经纶手。君不见新甫之柏徂徕松，可栋可楹皆在雪霜后。愿培远业待时需，令名与学千载垂不朽。",
            "comment": "【注释】【原题】：陈子新前后十年叶赞府寮修明学政讲堂成以诗美之"
        },
        {
            "title": "牡丹坪诗",
            "content": "洛花古来称第一，金为之相玉为质。画堂深处养根荄，丽日光中见颜色。人力栽培傥未周，本然之天从而失。我家大峨峰顶牡丹坪，傲雪凌霜知几春。冬深突兀层崖上，春来烂漫红云生。相传皇人炼丹处，帝勅六丁为守护。天葩只合奉天人，那许移根到下处。吁嗟皇人长与花为主，世上红紫纷纷何足数。",
            "comment": ""
        },
        {
            "title": "见星行赠武春卿",
            "content": "天星之荧荧兮，历几千万年光景常如新。人心之存存兮，特宇宙一粟粒乃能与天星同其明。天象此以为象兮，维实理之著见。人心此以为心兮，乃妙用之流行。微云去来等妄幻，本体湛虚绝纖尘。是故善观心者感星而自悟，境与心会不知星之为我我之为星。嗟尔甘石氏之为学，仰测璇象若尺之有寸寸之有分。但能以常数而窥陈迹，不能外躔郭而探造化之所以神。我欲与君陵太虚而步碧落，稽首再拜谒帝庭。仰瞻天辰上曜之正色，次阅苍龙赤鸟兔龟形。愿求天光洒我昏质，使我自心圜明莹彻，会万象而涵太清。归来跳出阴阳五行外，初筮再三闭口勿复论。",
            "comment": ""
        },
        {
            "title": "纪梦",
            "content": "秋来夜气更清明，月朗窗虚梦不成。似报云间仙仗过，分明听得步虚声。",
            "comment": ""
        },
        {
            "title": "题丹见庞居士图",
            "content": "岩前花发四时春，岩下风光日日新。大化周流常不息，谁能伴汝说无生。",
            "comment": ""
        },
        {
            "title": "鲸川八景·莲塘雨声",
            "content": "赢得荷风伴晚凉，夜阑急雨到陂塘。茅檐似减三分暑，鼻观俄然失却香。",
            "comment": ""
        },
        {
            "title": "题蒋同知所藏马图前后凡五",
            "content": "行而前者骊与皇，从而后者骍与驹。匪双匪驷良马五，画出人间五马图。祝君出典大藩牧，愿君旗旄旌节耀前驱。古来共说人生五马贵，况复盛年劲气绿鬓长眉须。",
            "comment": ""
        },
        {
            "title": "六月菊以夏中破萼至秋晚枝条虽苍劲而花色灼",
            "content": "九月菊偏与秋霜宜，六月不受炎暑欺。秋霜似同君子操，岁寒相遇长相好。暑不与贞士谋，杨燥怒煌如相仇。要之二菊所遭有难易，夏居其难秋若居其易。君不见当年秦焰焦中州，儒坛处处同荒丘。独余商山老人在，高卧林泉节不改。平生不识咸阳门，晚随币聘来汉京。欲兴诗书谈王道，再使风俗还归治古淳。我评此花似此老，傲暑凌寒无不可。种之阶庭今几年，我自识花花识我。粤从夏五开敷到残秋，更与黄花为辈俦。嗟哉黄花非辈俦，老行难逐少年游。此菊当为菊中第一流。",
            "comment": "【注释】【原题】：六月菊以夏中破萼至秋晚枝条虽苍劲而花色灼然鲜明贯暑寒而不改菊中之贞士也余以比之商山四皓为之赋"
        },
        {
            "title": "墨梅",
            "content": "非香之香，非色之色。伴我孤吟，风清月白。",
            "comment": ""
        },
        {
            "title": "中秋日菊盛开",
            "content": "蓓蕾黄花当径开，朣胧佳月出云来。中秋见菊从前少，端为瀛公诗句催。",
            "comment": ""
        },
        {
            "title": "春欲暮雪作不已简子新",
            "content": "社后春光正可人，眼中物物露精神。雪花底事犹飞舞，更与梨花分半春。",
            "comment": ""
        },
        {
            "title": "人有画花中四伦者偶记毗陵旧诗即题其上",
            "content": "佩玉垂绅廊庙人，幽花小草岂其伦。须知四海皆兄弟，淡泊论交处处亲。",
            "comment": ""
        },
        {
            "title": "元和修复马政图",
            "content": "君不见明皇开元初，前驱万骑云烟铺。中年不戒履霜渐，乃以牧权付之营州轧荦奴。驱我天闲入鼠穴，八坊奇产空无余。元和天子奋威断，收拾旧物还中区。向来汧渭孳生处，犹有牧人自营牧与刍。争持私牵应诏书，愿备法驾王前驱。诗翁感叹成八解，何人画工画为图。此图似是八之一，元和旧事犹可识。",
            "comment": ""
        },
        {
            "title": "朱信叔洛阳人往佐长安省幕",
            "content": "洛阳中州中，长安中州雄。大山巨泽九土镇，三光五岳淑景通。君居洛南雅是温石辈，今佐大幕全护咸秦冲。高怀颇堪陪坐啸，逸气直上干青空。筹帷暇日频访古，溪山好处须从容。秦宫汉苑久已成陈迹，寒烟茂树倏忽迷西东。车邻激壮满汧渭，周雅博大基镐丰。请君收取入笔砚，可以陶写诗书胸。由秦而西是为入蜀道，乘兴一登岷峨矗天峰。我家正住岷峨下，定有乡人故老诹衰踪。为言仗节瀛海上，齿发衰谢气如虹。",
            "comment": ""
        },
        {
            "title": "鲸川八景·东城春早",
            "content": "阳回冰底见云堆，春意东来梅已知。待得东城花柳放，早春已是得春迟。",
            "comment": ""
        },
        {
            "title": "鲸川八景·戍楼残照",
            "content": "卢龙久已属神州，谁认歌楼作戍楼。莫说关头兴废事，江山犹有石郎羞。",
            "comment": ""
        },
        {
            "title": "风雨归舟图",
            "content": "前津风色恶，断岸寄孤艇。输他田舍翁，午酲犹未醒。",
            "comment": ""
        },
        {
            "title": "和唐寿隆上元三首",
            "content": "明月升天镜上台，灯如莲沼万枝开。恨无立部歌仍舞，空有游人往更来。秀如王子登门竹，味胜曹公止渴梅。已向歌谣挹和气，预知丰岁变污莱。",
            "comment": ""
        },
        {
            "title": "鲸川八景·客船晚烟",
            "content": "去棹来帆一聚尘，个中那复有诗情。晚来应是卢仝过，留得茶烟一抹横。",
            "comment": ""
        },
        {
            "title": "隐者图",
            "content": "诗人偏爱渔人乐，渔乐诗情一样奇。欸乃数声烟雨外，非宫非徵自成诗。",
            "comment": ""
        },
        {
            "title": "九日登瀛台",
            "content": "此地无山喜有台，南瞻北眺两宜哉。衰翁无事日倾倒，佳客何人时一来。孤鹤飞鸣知我在，征鸿嘹唳为谁哀。老来万事如归宿，不为忧愁强把杯。",
            "comment": ""
        },
        {
            "title": "西州旧俗每当立春前后以巢菜作饼互相招邀名",
            "content": "凄凉如在黄冈下，苦淡从教邻壁羞。拟向城隅问耕稼，锄犂阙坏不堪修。",
            "comment": "【注释】【原题】：西州旧俗每当立春前后以巢菜作饼互相招邀名日东坡饼顷在燕尝有诗云西州最重眉山饼冬后春前无别羞今度燕山试收拾中间惟欠一元修元修即巢菜之别号盖豌豆菜也东坡故人巢元修尝致其种于黄冈下因得名元修南方有之燕中无此种余来河间再见立春感事用前韵"
        },
        {
            "title": "春欲暮雪作不已简子新",
            "content": "一任西园雪作堆，阳和已自遍根荄。春光只在花梢里，更倩君诗为一催。",
            "comment": ""
        },
        {
            "title": "题丹见庞居士图",
            "content": "团栾共坐说无生，家话只堪儿女听。谁遣老禅来入社，迎门笑语是轰霆。",
            "comment": ""
        },
        {
            "title": "假馆诗",
            "content": "江南遗老瀛边客，来时鬓斑今雪白。几年坐困市井尘，五迁来到诗书宅。中州典型尚未艾，故家文献宛如昔。主人盛年兀老苍，古心不为名利役。昼閒对客无俗谈，夜灯从容须挟册。有疑必问问必中，讲学定知有源脉。世人鹜外如轮云，君心向道坚金石。念我南冠久絷维，分我三间明月席。绨袍厚德更高古，冬有纖纩夏有绤。我衰拟作菟裘藏，感君推田城西陌。今年不归明年归不归，病骨嵌崎会当化为原上骼。拟从诸君豫乞石一方，他年埋之冢前三四尺。上书宋使姓某其名某，下书人是西州之西老逢掖。平生著书苦不多，可传者见之春秋与周易。",
            "comment": ""
        },
        {
            "title": "三山吴履道承出示理皇御书唐人诗恭题其后",
            "content": "先君曩侍缉熙殿，拜赐天画盈筐箱。帝书超轶钟王上，不与欧柳论低昂。孤臣流落滨九死，老眼尚能识偏傍。旅檐惊见亟再拜，拜起不觉涕泪滂。几拟从君换此宝，囊空无物可以将。待归从君乞模本，刻之琬琰永为子孙藏。",
            "comment": ""
        },
        {
            "title": "鸣弦斋",
            "content": "徽金轸玉七弦存，流水音中政事分。直自武城曾听后，至今方始得重闻。",
            "comment": ""
        },
        {
            "title": "中秋月蚀邦人鸣钲救月不约而齐中原旧俗犹有",
            "content": "风扫沈阴万象开，断云扶月出阳台。万人拭目看天眼，蟇蚀何曾蚀得来。",
            "comment": "【注释】【原题】：中秋月蚀邦人鸣钲救月不约而齐中原旧俗犹有存者感而有作"
        },
        {
            "title": "水调歌头",
            "content": "瀛台居北界，觌面是重城。老龙蹲踞不动，潭影净无尘。此地高阳胜处，天付仙翁为主，那肯借闲人。暂挂西堂锡，仍同旦过宾。六年里，五迁舍，得比邻。儒馆豆笾於粲，弦诵有遗音。甚喜黄冠为侣，更得青衿来伴，应不叹飘零。夜宿东华榻，朝餐泮水芹。",
            "comment": ""
        },
        {
            "title": "前岁上元与赵任卿寓临安追逐甚今年同在建溪",
            "content": "沙河红烛暮争然，花市清箫夜彻天。客舍风光如昨梦，帝城歌酒又经年。老僧强作琉璃供，上客先逢玳瑁筵。不许裴郎同夜饮，新妆月底为谁妍。",
            "comment": "【注释】【原题】：前岁上元与赵任卿寓临安追逐甚今年同在建溪任卿先赴郡席小雪忽作且知早筵遂散独坐无聊因得二诗却寄"
        },
        {
            "title": "孔同知孔圣衣裔垂念逆旅用意勤甚诗以谢之",
            "content": "岩岩鲁山高，可望不可即。袖有一瓣香，无路瞻圣域。朅来高河阳，乃在天壤北。离群久索居，心茅殆欲塞。人言圣哲孙，来凭贰车式。洙源分派清，龟蒙见孤崱。愿傚陈亢问，少祛樊须惑。莫为徐群先，未遂仪封识。良朋忽踵门，厚意传矜恻。分我纖纩温，贲我素丝緎。寒谷回春温，古道见颜色。洪惟夫子墙，如天有辰极。六经恢衣被，万化视法则。嗟我早端诚，求道未有得。暮年遭时屯，愿跻愈自力。圣壁多旧藏，闻孙世秉德。稽首求一言，书绅永为式。",
            "comment": ""
        },
        {
            "title": "题渤海高夫人行实",
            "content": "当年初赋柏舟诗，正是中原板荡时。手挟雏孤历关险，身边鴈影到天涯。五迁才定霜侵鬓，百岁何曾笑展眉。为报儿孙须努力，墓前他日要丰碑。",
            "comment": ""
        },
        {
            "title": "雪中梅竹图",
            "content": "梅兄乃我义理朋，竹友从我林壑游。青青不受尘土涴，皓皓肯与红紫侔。别来天涯今几载，老大相逢俱白头。玉龙排空展鳞鬣，天姥振佩锵琳璆。古心姱节自为伴，严气正性谁能俦。儿童莫作飞絮看，道眼无以空花求。花飞絮舞两值遇，殆天之合非人谋。娇禽谩夸颜色好，弱羽难禁寒风遒。寄尔南枝尺寸地，莫与鹜群为辈流。何人画工巧位置，使我坐对消閒愁。却风吹灰万象改，平生故交还在不。绨袍犹思见范叔，雪堂剩欲逢元修。故山自有归隐处，琅玕成林雪成坞。会当见汝面目真，西湖西畔踏雪寻故人。",
            "comment": ""
        },
        {
            "title": "赵省斋出示所和天童师偈句亦次其韵",
            "content": "异教何知平与倾，彼倾却是我之平。饶渠亲识瞿昙面，未必曾逢太白星。",
            "comment": ""
        },
        {
            "title": "纪梦",
            "content": "天风吹我上瑶京，谒帝通明羽卫森。班退归来清梦觉，红云犹自满衣襟。",
            "comment": ""
        },
        {
            "title": "题李氏敬聚堂",
            "content": "枝叶皆从一本生，源源本本是天伦。易经著义交相爱，相忍何如相爱亲。",
            "comment": ""
        },
        {
            "title": "纪梦",
            "content": "何年沧海变桑田，绛阙琼宫尚俨然。留得瀛州人在境，故应犹有地行仙。",
            "comment": ""
        },
        {
            "title": "迁居得甘井诗",
            "content": "海咸河淡都尝遍，荼苦荠甘我自知。世味曾教千百变，先生舌本只如饴。",
            "comment": ""
        },
        {
            "title": "闻杨和卿在馆中读易不去手赠以诗",
            "content": "人人读医经，知尊黄与岐。杨子读医经，乃以羲文周孔而为归。易中有妙义，医中之奥与易相表里。六十四卦字字是心法，八十一篇篇篇具易理。神圣工巧莫向外边求，洁净精微只此本心是。君观恒卦字之文，左心右日合而成。心体湛然绝纖翳，日新又新常惺惺。要之医经本自易经出，前圣作之后圣述。子以医心会易心，三部九候中间有太极。",
            "comment": ""
        },
        {
            "title": "春欲暮雪作不已简子新",
            "content": "乍暖轻寒春正深，晚云犹解作同云。从教门外雪三尺，认取沂边春十分。",
            "comment": ""
        },
        {
            "title": "人有画花中四伦者偶记毗陵旧诗即题其上",
            "content": "扶疎桂树月中生，谁遣人间伴大椿。桂欲芳时椿正老，等閒相伴八千春。",
            "comment": ""
        },
        {
            "title": "题李氏敬聚堂",
            "content": "闻君出宰山水县，家教所推民俗淳。田里定知耕逊畔，市廛安得讼分人。",
            "comment": ""
        },
        {
            "title": "西州旧俗每当立春前后以巢菜作饼互相招邀名",
            "content": "朔风吹我过瀛州，釜甑生尘转可羞。聊向春前寻故事，定知食饼记前修。",
            "comment": "【注释】【原题】：西州旧俗每当立春前后以巢菜作饼互相招邀名日东坡饼顷在燕尝有诗云西州最重眉山饼冬后春前无别羞今度燕山试收拾中间惟欠一元修元修即巢菜之别号盖豌豆菜也东坡故人巢元修尝致其种于黄冈下因得名元修南方有之燕中无此种余来河间再见立春感事用前韵"
        },
        {
            "title": "题雪花达摩布衣偈",
            "content": "拈花公案且莫道，西来正被拈花恼。一花开后几花开，微笑不禁成绝倒。归去来，人未老，掉下从前旧草鞋。衲被蒙头面壁坐，提起不直一落索。放下大地无处著，从来被他碍手脚。为君索火当街烧，布袋依前是弥勒。",
            "comment": ""
        },
        {
            "title": "萱草篇",
            "content": "诗人美萱草，盖谓忧可忘。人子惜此花，植之盈北堂。庶以悦亲意，岂特怜芬芳。使君有慈母，星发寿且康。晨昏谨色养，彩服戏其傍。燕喜酌春酒，欢然釂金觞。物理似有助，丛萱忽非常。竞吐栗玉艳，欲夺金芝光。秀本自稠叠，骈枝亦荧煌。乃知风人意，比兴宜成章。东野情思苦，少忧多悲作。谓此儿女花，莫能解刚肠。斯言虽有激，疑其未通方。忧心无时已，徒枉憔悴乡。寓物傥适意，何须动悲凉。况复循吏政，和声入封疆。抚俗时用乂，事亲日尤长。萱草岁岁盛，此乐安可量。",
            "comment": ""
        },
        {
            "title": "九日即事雪中见菊",
            "content": "九月黄花正是时，谁催青女试瑰琦。冰天雪夜无人问，玉质金相我自知。",
            "comment": ""
        },
        {
            "title": "迁居得甘井诗",
            "content": "真水由来自有源，非河非海性其天。为君甃饰标三字，唤作城西君子泉。",
            "comment": ""
        },
        {
            "title": "鲸川八景·西园秋暮",
            "content": "九九中间易道在，天心惟许菊花知。一年好景君须识，都在西园把菊时。",
            "comment": ""
        },
        {
            "title": "风雨归舟图",
            "content": "挂帆涉沧波，瞬息三万里。蓬莱有会期，莫为风雨止。",
            "comment": ""
        },
        {
            "title": "人有画花中四伦者偶记毗陵旧诗即题其上",
            "content": "万红深处一花王，犹带姚家宫样黄。物物有君还有佐，殿春须属召公棠。",
            "comment": ""
        },
        {
            "title": "谢刘仲宽惠茶",
            "content": "忆昨中原全盛时，五方贡茶走京师。建溪头纲最先到，天子特命开经闱。儒臣讲毕上命坐，瀹茗初试琼瓯瓷。云章昭回耀几席，群公进谢因进规。我生也后不及见，耳闻盛事长嗟咨。十年流落古瀛下，谁谓荼苦甘如饴。蓬山伟人国俊彦，哀此下土南冠覉。肯分锡赍贲衰朽，定知眷奖超凡私。公才雅在严徐右，公学独出河汾师。穹班近闻长祠府，奎壁分野生光辉。儒臣见用天下福，讲席宏开太平期。苍崖赤子望苏息，霖雨八荒舍公而其谁。",
            "comment": ""
        },
        {
            "title": "为景山题",
            "content": "先天而生者道之初，后天而存者道之寿。人能知道为可贵，期能与道同其久。粤从羲黄迄孔孟，大原千古垂不朽。书以道事万化源，易以明理群经首。诗三百所蔽思无邪，礼三千主敬内自守。我性其性天其天，念兹在兹谨所授。纷华过眼空中云，绮丽堕前苗之莠。德人澄心制万变，仁寿天爵我固有。福惟自求命自作，欲净理明鉴无垢。勿贰以二参以三，环堵中间维道囿。存之又存悟本元，心与道一逢原在左右。惟兹皇览揆度辰，临阳浸长泰道亨。为君大书汤盘九字铭，愿君进德日新又新与岁而俱新。",
            "comment": ""
        },
        {
            "title": "寄江南故人",
            "content": "曾向钱唐住，闻鹃忆蜀乡。不知今夕梦，到蜀到钱唐。",
            "comment": ""
        },
        {
            "title": "隐者图",
            "content": "平地何年生怪石，天教隐者作渔隈。莫言昔中磻溪事，恐被山灵发笑咍。",
            "comment": ""
        },
        {
            "title": "赵提举求作字余辞以不能工仍作诗谢之",
            "content": "少年振臂入场屋，寸晷谩书夸拙速。中年收敛归法度，不能为颜仅为谷。晚岁颇为忧患困，弱腕不禁事物逐。要之作字非所长，空腔仅存十年读。有客来从析津头，翰墨多藏玉韫匵。从我乞书戏我耳，为君小试知君蹙。长笺净练雪不如，墙角鼠芒嗟已秃。此邦椽笔广文翁，何用更向寒汀索野鹜。",
            "comment": ""
        },
        {
            "title": "九日即事雪中见菊",
            "content": "瀛海茫茫又晚秋，瀛山漠漠几浮沤。人间底事登高处，来上元龙百尺楼。",
            "comment": ""
        },
        {
            "title": "人有画花中四伦者偶记毗陵旧诗即题其上",
            "content": "夭桃艳杏得春饶，涧草林花口亦殽。谁似三君丈人行，万山深处自论交。",
            "comment": ""
        },
        {
            "title": "过沛题旅壁",
            "content": "单吕早识隆准公，择婿能得人中龙。云何托女不托宗，欢娱未了万事空。沛人犹言令善相，善相如此术亦穷。高皇先识万物表，芟刈群雄如薙草。孽女近在目睫间，滥觞不戒使滔天。向非遗后余此二三老，安知北军袒右与袒左。嗟哉涂山启夏任启周，女德王功相匹休。令名堂堂照千古，不似沛中吕氏女。",
            "comment": ""
        },
        {
            "title": "雪中玩易偶成",
            "content": "道如大路人能见，德有輶伦识者稀。四望皓然都洁净，洁中还要辨精微。",
            "comment": ""
        },
        {
            "title": "圯上行",
            "content": "三代以还惟有汉，六经之外更无书。汉家自继商周统，经术当传孔孟余。天生传人元气会，莘亩说岩乃其徒。扫除申商斥仪衍，混合宇宙需吾儒。便应平跻古王佐，小却亦称大丈夫。云何赤帝应运起，乃以黄石为先驱。太公六韬岂不善，颠秦蹶项或所需。繄欲上嘉羲黄媲隆古，诗书礼乐不可一日无。惜哉子房遁世早，不及遗经细探讨。使公得与齐鲁两生游，吾知汉道同商周。",
            "comment": ""
        },
        {
            "title": "春欲暮雪作不已简子新",
            "content": "和平心事春三月，淡泊生涯水一杯。老矣只余归梦在，世间万事付心灰。",
            "comment": ""
        },
        {
            "title": "保定士人以所藏太白像见示笔意甚奇为题此李",
            "content": "晨兴有客访我来，光彩焰焰出屋上。衔袖疑有希世珍，徐而出之岸然长庚相。高标直欲干青冥，逸气可以走象罔。传来定非凡俗工，应有高人得之自梦想。愿君宝藏勿轻畀，瓣瓣朝夕勤向仰。可以长君胸次之瑰奇，可以助君诗情之豪畅。傥来万事付浮云，眼中随地得真赏。他年若遇天台坐忘真，便应骖鸾御鹤朝神清，一洗人间千劫尘中尘。",
            "comment": "【注释】【原题】：保定士人以所藏太白像见示笔意甚奇为题此李去非好吟太白之裔欤书一本送之"
        },
        {
            "title": "中秋日菊盛开",
            "content": "年年菊占晚秋清，今夕东篱放早英。月共黄花如有约，花开半夜月偏明。",
            "comment": ""
        },
        {
            "title": "九日即事雪中见菊",
            "content": "怪得西风吹袂凉，客中又过一重阳。今年喜见东篱雪，要与黄花共晚香。",
            "comment": ""
        },
        {
            "title": "题李氏敬聚堂",
            "content": "辛勤勿坠百年业，閒暇留情一卷书。要向儒科著声闻，先从讲学下工夫。",
            "comment": ""
        },
        {
            "title": "和唐寿隆上元三首",
            "content": "几年踪迹远中台，梦想传柑宴斚开。懒拥牙旗穿市去，纵看玉李堕天来。从教独照青藜炬，莫使轻吹画角梅。也有江风浮彩巘，坐令形势卷东莱。",
            "comment": ""
        },
        {
            "title": "寂照石佛",
            "content": "溪上石人何往矣，山中石佛是其畴。若教石佛能谈妙，应有石人来点头。",
            "comment": ""
        },
        {
            "title": "前岁上元与赵任卿寓临安追逐甚今年同在建溪",
            "content": "山城灯火已萧然，扫巷游人更雪天。厌听落梅翻永夜，喜看飞絮卜丰年。狂随戏蝶装罗髻，巧逐纖腰上舞筵。明日瑶阶对琼树，会须微月与争妍。",
            "comment": "【注释】【原题】：前岁上元与赵任卿寓临安追逐甚今年同在建溪任卿先赴郡席小雪忽作且知早筵遂散独坐无聊因得二诗却寄"
        },
        {
            "title": "伯成尝受学于河朔前辈鹤鸣翁其学亦宗濂洛赠",
            "content": "南方共宗鹤山老，北方亦有鹤鸣翁，鹤山道脉接濂洛，鹤鸣之派应与鹤山同。九皋清闻犹历耳，谁谓九原不可起。诜诜高弟今几人，衣钵传来二三子。遗书定知满筐箱，夜光炜煜照行李。在阴有鸣须有和，乘轩可贵未可喜。君不见辽东仙子丁令威，向神清而上刷羽仪。万人拭目看孤飞，凫鹥纷纷那能随。",
            "comment": "【注释】【原题】：伯成尝受学于河朔前辈鹤鸣翁其学亦宗濂洛赠以诗勉其自拔于流俗"
        },
        {
            "title": "东方职生之地而异端之书指为地下狱余窃非之",
            "content": "五行木维仁，四德春维元。混沦判八极，维东最为尊。万形囿大化，生生此其门。兹为九州镇，岂以三望论。彼为异端说，怪诞惊愚昏。妄指阳明地，同彼长夜阍。愚人戢冥威，奔走不惮烦。顽夫惊罪福，未死先飞魂。年年春向晚，时事羞苹蘩。我在神即在，帝顾良亦繁。",
            "comment": ""
        },
        {
            "title": "赠谈故人高鹏举",
            "content": "东邻歌呼闹如市，西隣笙箫正鼎沸。高生择术颇可人，夜阑挑灯说书史。说出忠臣报国心，四座闻者为堕泪。闻君年少曾读书，壮大无成乃与优伶俱。左手执籥右秉翟，念到简兮应嗟吁。他年了却官中呼，仍作书生挟册归里闾。",
            "comment": ""
        },
        {
            "title": "赠云山逸人刘巨川瞽而谈命",
            "content": "世人具眼知多少，见山不如云山好。斯人背境自观心，识破云山千万层。须知万物备于我，高下散殊何往而非道。善观物者观以心，目所未见心已瞭。闻君学易多历年，妙处能探造化先。维艮之背不与事物对，物具一极常与此心会。君知云山云山亦知君，是之谓行其庭不见其人。",
            "comment": ""
        },
        {
            "title": "送陈真谷赴邢州幕",
            "content": "嗟余伏节五寒暑，岂不欲归迷归路。天涯获识我辈人，乃是三生林壑侣。病身不死赖公药，僦屋无人因公户。萧然一身水上萍，惟公为我北道主。前晨除书到里门，虽为公喜惜公去。明朝欲别更凄然，谁为我依有文度。公身方健供时需，人生富贵在迟暮。衣锦归来定何年，我帆已落吴松浦。再见便作来生期，临分哽咽不得语。",
            "comment": ""
        },
        {
            "title": "隐者图",
            "content": "诗翁到处寻诗料，得似渔翁乐意赊。两上波心两游戏。",
            "comment": ""
        },
        {
            "title": "为旃檀像赋",
            "content": "稽首古旃檀，曾共释迦语。旃檀释迦面目本来同，真身幻身何事相尔汝。如人对镜照形像，拱兮揖兮若宾主。须臾人去镜亦空，尔影我形两无睹。木人漂流宇宙间，神通妙用归何许。万人从渠索释迦，求福有时与福遇。佛如明月行太空，向曙俄然不知处。痴人竞向波间觅，波间本非月所住。真邪幻邪两忘言，如来无来亦无去。君不见佛书九译来中原，妙处乃以无言传。莫道旃檀有口不解说，非说之说三十二相全。",
            "comment": ""
        },
        {
            "title": "寄洞霄道友清溪翁",
            "content": "汉家中郎年七十，霜鬓垂垂人不识。冬深破屦踏层冰，暑到露头走赤日。穷坚老壮本分事，百年未死为形役。洞天九锁郁嵯峨，古来相传神仙宅。我尝结茅天柱前，屐齿苍苔印行迹。劫火洞然城郭非，清境不坏还如昔。安期羡门我辈人，圆峤方壶一咫尺。梦魂几度如相逢，别来已久知相忆。愿分仙家九转丹，服之身轻生羽翼。周游八表任去来，跳出阴阳寒暑域。",
            "comment": ""
        },
        {
            "title": "中秋日菊盛开",
            "content": "天宇高寒露欲零，城头月色正亭亭。诸公定有惊人句，施与波神月下听。",
            "comment": ""
        },
        {
            "title": "赵省斋出示所和天童师偈句亦次其韵",
            "content": "虚空楼阁易欹倾，宝地工夫似掌平。四圣传来是周易，个中自有定盘星。",
            "comment": ""
        },
        {
            "title": "赠河间隐者苑君年八十有一",
            "content": "海上有三山，瀛洲居其一。何年飞来神州赤县东，其上至今犹有神仙宅。庞眉皓前方瞳翁，乔松羡门乃其匹。深衣大带儒中仙，不读黄庭读周易。乾元用九独探数之原，九九妙契乾策八十一。万事万物从此始，衍之又衍至于千百亿。寿翁以金书玉录长生符，不若寿翁以邵子先天周子一太极。梅边生意浩无穷，坐阅人间蟠桃几回实。",
            "comment": ""
        },
        {
            "title": "赠谈命王逸民",
            "content": "逸民古称避世士，不以功名累其意。有人向彼话穷通，拂衣归来洗其耳。君字逸民见君心，云胡乃以谈天为已事。要令世间竞进人，稍知山林岩壑味。吁嗟逸民莫学商山翁，商山卒为三聘起。成都卜隐者君平，身自涧槃名声动朝市。案头周易是本经，未来千载瞭然在胸次。",
            "comment": ""
        },
        {
            "title": "咏红梨花",
            "content": "万玉林中惯识君，霜天月夜富精神。谁将红粉涴颜色，却与夭桃斗莫春。",
            "comment": ""
        },
        {
            "title": "辛巳正月十六日张云斋过访郭舜元高飞卿持草",
            "content": "市人欢呼赏元夕，覉人掩关玩周易。易中具足光明灯，一灯散作千百亿。粤从上元甲子到于今，经几上元此灯炯炯如一日。静思此理发长啸，短檠孤坐看虚碧。广文先生乃我义理朋，从我求观无尽灯。我灯无尽易无尽，五行阴阳太极惟一心。东邻有客好奇逸，袖出异书光芒与我易相射。平生但识羲孔元之元，不省虚皇大道玄中玄。我欲与君互酬答，各妙其妙勿以言语传。会得易中极玄中玄，与子日日张灯作上元。",
            "comment": "【注释】【原题】：辛巳正月十六日张云斋过访郭舜元高飞卿持草书黄庭来会作上元歌"
        },
        {
            "title": "鲸川八景·冰岸水灯",
            "content": "华灯万炬照沉渊，移得星辰下九天。莫言燃犀当日事，川灵今夜亦欢然。",
            "comment": ""
        },
        {
            "title": "中秋月蚀邦人鸣钲救月不约而齐中原旧俗犹有",
            "content": "大化周流不暂停，从来息处见其生。冰轮万古长如此，本体何曾有晦明。",
            "comment": "【注释】【原题】：中秋月蚀邦人鸣钲救月不约而齐中原旧俗犹有存者感而有作"
        },
        {
            "title": "题梅竹图",
            "content": "余家乎岷之下兮，有梅萧萧，有竹森森。今洎乎瀛之野兮，秋草萋萋，黄沙冥冥。有怀彼美兮在天一垠，梦不可即兮聊因其似而记其真。真兮似兮，岂墨君笔史之可寻。",
            "comment": ""
        }
    ]
}