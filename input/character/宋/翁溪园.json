{
    "dynasty": "宋",
    "author": "翁溪园",
    "poems": [
        {
            "title": "寿刘上舍将仕",
            "content": "英声璧水早年蜚，官样文章价久驰。汉殿紫荷应有种，燕山丹桂又传枝。名驹行作铨闱冠，文虎因须锁试知。他日汪黄推榜首，立身事业尽优为。",
            "comment": ""
        },
        {
            "title": "水调歌头",
            "content": "丹鹤结青士，玄鹿侍苍官。寿仙堂下，应伴凫舃戏莱斑。麟记当年绣绂，燕剪今朝彩胜，淑气逐椒盘。孕毓阳和粹，独占一春先。平淮了，勋业盛，傲东山。中原犹待经略，趣诏凤池还。更数尧阶五荚，又上华封三祝，千载圣须贤。即拜玉枝赐，长冠紫宸班。",
            "comment": ""
        },
        {
            "title": "沁园春",
            "content": "记得花筵，巧夕星河，初度女牛。更四双蓂荚，十分桂魄，中元佳致，妆点初秋。蔼蔼非烟，濛濛如雾，锦水郁葱佳气浮。人人道，是王孙帝胄，今日生朝。银潢万叶源流。见一点长庚辉绛霄。似东平为善，河间献雅，风流酝藉，西汉诸刘。恰遇称觞，蓬壶歌缓，满酌蒲萄双玉舟。椿松等算，年年醉傲，花马金裘。",
            "comment": ""
        },
        {
            "title": "赐易数胡一鉴",
            "content": "招牌名一鉴，数学得来真。以子胸中易，照他天下人。穷通窥见影，贤佞写成神。莫但为人监，回光监子身。",
            "comment": ""
        },
        {
            "title": "洞仙歌",
            "content": "几番梅雨，蒲风过、端阳後。细数月轮，犹待双蓂秀。戏彩华堂宴，设帨朱门右。酌金荷，争献寿。蟠桃新熟，阿母齐长久。一门奋建，攀桂客、无双手。好事来春在，杏苑联蓝绶。应继琼林董，却胜燕山窦。夸盛事、真罕有。金花封诰，管取重重受。",
            "comment": ""
        },
        {
            "title": "寿刘上舍将仕",
            "content": "鲁台昨夜已书云，喜报今朝纪绂麟。五色祲呈迎瑞气，一阳道长庆亨辰。定知昴宿钟英质，须信长庚现后身。敢效髯秦诗格献，蓂敷十一寿千春。",
            "comment": ""
        },
        {
            "title": "踏莎行",
            "content": "蓂荚飞双，桂分缺二。金风已肃深秋意。萱庭戏彩恰称觞，蕊宫仙子天台裔。鹤发童颜，龟龄福备。孩儿书额添三字。常将机训付儿孙，取青行拥潘舆侍。",
            "comment": ""
        },
        {
            "title": "赠谈命江文魁",
            "content": "四十头颅昨自知，行年懒问斗牛箕。才如昭纬甘居下，命若夏侯徒抵疑。蟠屈尚怀云雨志，坚刚犹励雪霜姿。阶前松已围三尺，一笑仍烦季主推。",
            "comment": ""
        },
        {
            "title": "紫姑仙为诗索和因用其韵赠范法官",
            "content": "五云楼阁阆风高，玉女轻轻月下敲。軿御为人催凤驾，功名报我在螭坳。寒灰草出千言妙，爇烬诚由一念交。何事赋诗徵速和，一吟聊解子云嘲。范君仙吏术何高，欲祷灵扃只一敲。借箸立谈神斡运，画灰成字势盘坳。三钱舞卜堪为侣，五斗师来可缔交。神力也须人力附，寄言诗将莫轻嘲。",
            "comment": ""
        },
        {
            "title": "赠谈命江文魁",
            "content": "刮眼相逢四五秋，知君艺出万人头。但看巨轴藏盈袖，不信行囊尚弊裘。建阁程生藏瑞墨，买田张衍寄英游。从来有术高天下，莫但人谋当自谋。",
            "comment": ""
        },
        {
            "title": "水龙吟",
            "content": "镇淮楼下旌旗，晶明辉映云山阁。宸旒倚重，折冲千里，无逾秋壑。缓带清裘，纶巾羽扇，从容筹略。使毡裘胆破，丁宁边吏，无生事，空沙漠。二十四桥风月，称迷楼、卷尽帘箔。绂麟华旦，饱吟玉蕊，款簪金药。驿骑朝驰，宝鞍赍赐，御筵宣押。更赐环促召，中书入令，作汾阳郭。",
            "comment": ""
        }
    ]
}