{
    "dynasty": "宋",
    "author": "项寅宾",
    "poems": [
        {
            "title": "雪",
            "content": "冻云同色坠飞霙，送腊迎春一岁成。但见红花洗芳面，那闻黄竹度新声。密移琼室祥光满，倒泻银河白浪平。已属画师图此景，炎蒸相对卧桃笙。",
            "comment": ""
        },
        {
            "title": "又和酴醾韵",
            "content": "天遣司花宝笈开，鲛绡散翦碧云堆。芳根移自蚕丛远，薰酿曾随凤诏来。只恐飘风撼新竹，却惊残雪触苍苔。水仙欲逞幽香压，山谷似无诠品才。",
            "comment": ""
        },
        {
            "title": "和范至能元日",
            "content": "献岁身留外，思家恨满中。桃符禳厉鬼，椒酒劝仙童。出谒凭羸马，题书附去鸿。青春应时节，斗柄夜摇东。",
            "comment": ""
        },
        {
            "title": "和郑逢辰元宵韵",
            "content": "忆昔先皇赏露台，鳌山半影落蓬莱。群芳欲识龙颜喜，双阖时瞻雉扇开。十里仙香蒙碧雾，六宫韶乐隐新雷。神仙旧事浑如梦，只有春风每岁催。",
            "comment": ""
        }
    ]
}