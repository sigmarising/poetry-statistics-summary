{
    "dynasty": "宋",
    "author": "郭祥正",
    "poems": [
        {
            "title": "西□",
            "content": "远近皆僧刹，西□八九家。得鱼无卖处，沽酒入芦花。",
            "comment": ""
        },
        {
            "title": "金山行",
            "content": "金山杳在沧溟中，雪崖冰柱浮仙宫。乾坤扶持自今古，日月仿佛悬西东。我泛灵槎出尘世，搜索异境窥神功。一朝登临重叹息，四时想像何其雄。卷帘夜阁挂北斗，大鲸驾浪吹长空。寒蟾八月荡瑶海，秋光上下磨青铜。鸟飞不尽暮天碧，渔歌忽断芦花风。蓬莱久闻未曾往，壮观绝致遥应同。潮生潮落夜还晓，物与数会谁能穷？百年形影浪自苦，便欲此地安微躬。白云南来入长望，又起归兴随征鸿。",
            "comment": ""
        },
        {
            "title": "春日独酌",
            "content": "桃花不解饮，向我如情亲。迎风更低昂，狂杀对酒人。桃无十日花，人无百岁身。竟须醒复醉，不负花上春。",
            "comment": ""
        },
        {
            "title": "访隐者",
            "content": "一径沿崖踏苍壁，半坞寒云抱泉石。山翁酒熟不出门，残花满地无人迹。",
            "comment": ""
        },
        {
            "title": "醉翁操",
            "content": "冷冷潺潺。寒泉。泻云间。如弹。醉翁洗心逃区寰。自期猿鹤俱闲。情未阑。日暮造深原。异芳谁与搴。忘还。琼楼玉阙，归去何年。遗风馀思，犹有猿吟鹤怨。花落溪边。萧然。莺语林中清圆。空山。春又残。客怀文章仙。度曲响涓涓。清商回徵星斗寒。",
            "comment": ""
        },
        {
            "title": "春日独酌",
            "content": "江草绿未齐，林花飞已乱。霁景殊可乐，阴云幸飘散。且致百斛酒，醉倒落花畔。",
            "comment": ""
        },
        {
            "title": "凤凰台次李太白韵",
            "content": "高台不见凤凰游，浩浩长江入海流。舞罢青娥同去国，战残白骨尚盈丘。风摇落日催行棹，湖拥新沙换故洲。结绮临春无处觅，年年荒草向人愁。",
            "comment": ""
        },
        {
            "title": "寄东坡先生自朱崖量移合浦",
            "content": "君恩浩荡似阳春，海外移来住海滨。莫向沙边弄明月，夜深无数采珠人。",
            "comment": ""
        }
    ]
}