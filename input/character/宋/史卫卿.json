{
    "dynasty": "宋",
    "author": "史卫卿",
    "poems": [
        {
            "title": "秋步述所见",
            "content": "趁晴收断薪，破晓循幽浦。山寒树欲风，云重天将雨。兔奔初种畦，鸡拾获残亩。叶深樵无踪，水落鱼可数。幽草不须生，千林秋已素。",
            "comment": ""
        },
        {
            "title": "听演师琴",
            "content": "禅悟却参琴，山高水复深。七弦手共语，万籁耳无音。激烈鬼神泪，发挥天地心。秋风时一曲，怀古更伤今。",
            "comment": ""
        },
        {
            "title": "冷泉观放水",
            "content": "溪流平地响晴雷，石上生风捲雪来。醉拍阑干衣袖湿，十分身在白云堆。",
            "comment": ""
        },
        {
            "title": "书里中所见",
            "content": "阑干十二缬帘遮，兽栋鳞鳞鼎贵家。莫道楼台无地起，满城秋色半槐花。",
            "comment": ""
        },
        {
            "title": "所见",
            "content": "齐眉沉醉绮罗丛，心事谁知付去鸿。不惜千金留粉黛，更无一语怨东风。",
            "comment": ""
        },
        {
            "title": "西湖山居灯夕",
            "content": "繁华隔湖水，全似远宸京。灯火少年梦，山林此夜情。鹤闲梅下立，人静月中行。长愿岁时好，吟身见太平。",
            "comment": ""
        },
        {
            "title": "有所见",
            "content": "不著画罗金缕衣，寻常打扮最相宜。春风燕子楼前过，飘落梨花雪一枝。",
            "comment": ""
        },
        {
            "title": "依韵奉和司徒侍中龙兴灯夕",
            "content": "宝炬燃红映百坊，佛灯相照有余光。樽前尽被公孙礼，席上惟无处士狂。午夜笙歌欢是伯，几家帘幕醉成乡。都人犹怕春宵短，共乐何妨舞袖长。",
            "comment": ""
        },
        {
            "title": "渔父",
            "content": "白头长是醉，湖海不知年。活业惟耕网，全家祇住船。荷花同鹭宿，杨柳得鱼穿。一笛吹明月，朱门谩管弦。",
            "comment": ""
        },
        {
            "title": "春晴",
            "content": "平明晴可爱，眼界一湖春。不见水中鹭，惟多堤上人。梅花已白尽，柳色正青新。日暮无歌舞，清幽属野身。",
            "comment": ""
        },
        {
            "title": "捧檄家山",
            "content": "间居愧未能，淮幕冷於冰。家檄官无俸，山吟客有僧。池荒眠鹭石，树折饮猿藤。寥薄谁相问，孤明雨夜灯。",
            "comment": ""
        }
    ]
}