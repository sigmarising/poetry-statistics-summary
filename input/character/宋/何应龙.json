{
    "dynasty": "宋",
    "author": "何应龙",
    "poems": [
        {
            "title": "清明",
            "content": "踏歌槌鼓近清明，小雨霏霏欲弄晴。唤起十年心上事，春风楼下卖花声。",
            "comment": ""
        },
        {
            "title": "行人",
            "content": "柳花吹断晚寒轻，草色拖裙罨岸青。解识行人今古恨，路边惟有短长亭。",
            "comment": ""
        },
        {
            "title": "写情",
            "content": "洒泪题春墨晕乾，东风无便寄郎难。青箱再展笺云看，蠹却相思字不完。",
            "comment": ""
        },
        {
            "title": "无愁",
            "content": "世间惟我最无愁，才是无愁得自由。午睡觉来门半掩，一池春水看鱼游。",
            "comment": ""
        },
        {
            "title": "赠友人",
            "content": "我向诗中为活计，君於酒里作生涯。世间乐事惟诗酒，各自风流占一家。",
            "comment": ""
        },
        {
            "title": "为客",
            "content": "初秋为客暮秋归，一檐轻囊半是诗。试问客情何处恶，五更孤店酒醒时。",
            "comment": ""
        },
        {
            "title": "碧桃",
            "content": "玉仙同驾玉鸾飞，天上曾攀带露枝。一片不知何处落，晓来流到涌金池。",
            "comment": ""
        },
        {
            "title": "伤春",
            "content": "荷叶初浮水上钱，柳花飘尽岸头绵。不知春色归何处，欲向空山问杜鹃。",
            "comment": ""
        },
        {
            "title": "过垂虹",
            "content": "垂虹桥下水连天，一带青山落照边。三十六陂烟浦冷，鹭鷥飞上钓渔船。",
            "comment": ""
        },
        {
            "title": "帘",
            "content": "半窣香波护曲栏，缬花红映玉钩闲。晓来几阵轻风过，时见溪南罨画山。",
            "comment": ""
        },
        {
            "title": "粉蝶",
            "content": "宿粉栖香乐最深，暂依芳草避春禽。晚来风起还无定，舞入梨花何处寻。",
            "comment": ""
        },
        {
            "title": "小园",
            "content": "地占方方十丈宽，已栽花木四时看。客来莫笑生涯薄，窗外新添竹数竿。",
            "comment": ""
        },
        {
            "title": "春词",
            "content": "玉只轻揭绣帘开，行到花前泪满腮。正尔春心无处托，一双胡蝶忽飞来。",
            "comment": ""
        },
        {
            "title": "寄胡雪江",
            "content": "借得官亭小似船，六桥风月友三贤。芙蓉未发荷花老，一点诗情若个边。",
            "comment": ""
        },
        {
            "title": "柴门",
            "content": "何必逢人尽说贫，自来求已胜求人。梅花落尽青山远，深掩柴门过一春。",
            "comment": ""
        },
        {
            "title": "居家",
            "content": "居家到底胜居官，啼鸟声中昼掩关。待得小园花落尽，更须移酒对青山。",
            "comment": ""
        },
        {
            "title": "腊梅",
            "content": "晴日烘开小蜜房，紫檀心里认蜂黄。一冬不被风吹落，却讶江梅易断肠。",
            "comment": ""
        },
        {
            "title": "舟中偶成",
            "content": "黄帽招呼急下船，天明仅可过涵山。朦朦一枕梅花梦，犹在寒窗纸帐间。",
            "comment": ""
        },
        {
            "title": "有别",
            "content": "楼上佳人唱渭城，楼前杨柳识离情。一声未是难听处，最是难听第四声。",
            "comment": ""
        },
        {
            "title": "杜鹃",
            "content": "君若思归可便归，故乡只在锦江西。不知何事留君住，却向空山日夜啼。",
            "comment": ""
        },
        {
            "title": "盆中四时木犀",
            "content": "一树婆娑月里栽，是谁移种下天来。金英恰似清霄月，一度圆时一度开。",
            "comment": ""
        },
        {
            "title": "老翁",
            "content": "八十昂藏一老翁，得钱长是醉春风。杏花村酒家家好，莫向桥边问牧童。",
            "comment": ""
        },
        {
            "title": "晓窗",
            "content": "桃花落尽李花残，女伴相期看牡丹。二十四番花信后，晓窗犹带几分寒。",
            "comment": ""
        },
        {
            "title": "夏日即事",
            "content": "野土生烟草树焦，彤彤日脚火云烧。池边自拗青荷叶，分付山童盖药苗。",
            "comment": ""
        },
        {
            "title": "落花",
            "content": "南浦云归春亦归，绿杨枝上鸟空啼。落花满地无人管，一半和香作燕泥。",
            "comment": ""
        },
        {
            "title": "春阴",
            "content": "密雨流酥入翠苔，春阴日日鏁楼台。女郎未有寻芳约，辜负樱桃一半开。",
            "comment": ""
        },
        {
            "title": "旅中示同辈",
            "content": "与君同出已多时，费尽囊金典尽衣。只待春江烟浪暖，小舟先趁白鸥归。",
            "comment": ""
        },
        {
            "title": "见梅",
            "content": "云绕前冈水绕村，忽惊空谷有佳人。天寒日暮吹香去，尽是冰霜不是春。",
            "comment": ""
        },
        {
            "title": "木犀",
            "content": "露粟藏金一半开，层层碧玉映楼台。西风昨夜吹香过，人在栏干待月来。",
            "comment": ""
        },
        {
            "title": "有所见",
            "content": "不着画罗金缕衣，寻常打扮最相宜。春风燕子楼前过，飘落梨花雪一枝。",
            "comment": ""
        },
        {
            "title": "效无题体",
            "content": "玉钗风断扇云深，砌冷帘空月易沉。流水落花无处间，一年春事一年心。",
            "comment": ""
        },
        {
            "title": "活计",
            "content": "三间茅屋盖头颅，除却吟篇事事无。拟把十年穷活计，一时倾倒向江湖。",
            "comment": ""
        },
        {
            "title": "采莲曲",
            "content": "采莲时节懒匀妆，日到波心拨棹忙。莫向荷花深处去，荷花深处有鸳鸯。",
            "comment": ""
        },
        {
            "title": "效香奁体",
            "content": "云幕重重雨未收，嫩寒先到玉帘钩。一杯晚酒无人共，羞带双花下小楼。",
            "comment": ""
        },
        {
            "title": "元夕戏题",
            "content": "从教香月转亭西，贪看灯毬忘却归。挨得玉梅零落尽，蛾儿犹傍鬓边飞。",
            "comment": ""
        },
        {
            "title": "东风",
            "content": "和彻诗篇得暂闲，落梅香里立栏干。新裁白紵春衫薄，犹怯东风一阵寒。",
            "comment": ""
        },
        {
            "title": "江上有感",
            "content": "江上秋深客未归，荻花枫叶两依依。伤心最是长桥路，落日西风一鴈飞。",
            "comment": ""
        },
        {
            "title": "客怀",
            "content": "客怀处处不宜秋，秋到梧桐动客愁。想得故人无字到，雁声远过夕阳楼。",
            "comment": ""
        },
        {
            "title": "题临安僦楼",
            "content": "过了烧灯望燕归，春寒划地勒芳期。杏花深巷无人卖，细雨空帘尽日垂。",
            "comment": ""
        },
        {
            "title": "吴蚕",
            "content": "正是吴蚕出火时，交交窗外一禽啼。溪西有叶高难采，遥见青裙上竹梯。",
            "comment": ""
        },
        {
            "title": "芍药",
            "content": "金蕊丝头茜染成，五云楼映玉盘倾。谢郎一入中书后，二十四桥空月明。",
            "comment": ""
        },
        {
            "title": "伤春",
            "content": "玉纤轻揭绣帘开，行到花前泪满腮。正尔春心无处记，一双蝴蝶忽飞来。",
            "comment": "【注释】①《宋百家诗存·橘潭诗稿》题作“春词”。②玉纤：指女子柔细的手，洁白如玉。揭：《宋百家诗存·橘潭诗稿》作“飏“⑧正尔：正当春心：因春景而惹起的心情。《楚辞 招魂》“目极千里兮伤春心。”王逸注：“言湖泽博乎，春时草短．望见千里，令人愁思而伤心也。”"
        },
        {
            "title": "有所思",
            "content": "曾倚空屏唱柳枝，一声娇逐暮云低。重来只见流莺在，立尽斜阳不肯啼。",
            "comment": ""
        },
        {
            "title": "相思",
            "content": "二月春风杨柳青，闻郎系马到长亭。相思情味如中酒，折尽梨花嗅不醒。",
            "comment": ""
        },
        {
            "title": "笋",
            "content": "泥中莫怪出头迟，历尽冰霜只自知。昨夜震雷轰渭亩，请君来看化龙枝。",
            "comment": ""
        },
        {
            "title": "题骆秀才葺故庐疏",
            "content": "家在西湖合涧桥，短篱围得数椽茅。归来颇费支撑力，羞见春风燕子巢。",
            "comment": ""
        },
        {
            "title": "春寒",
            "content": "博山熏尽鹧鸪斑，罗带同心不忍看。莫近栏干听花雨，楼高无处着春寒。",
            "comment": ""
        },
        {
            "title": "清晓",
            "content": "清晓轻传一信风，花添红粉草添茸。画楼十二栏干曲，春在珠帘第几重。",
            "comment": ""
        }
    ]
}