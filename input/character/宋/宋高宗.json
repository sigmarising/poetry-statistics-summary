{
    "dynasty": "宋",
    "author": "宋高宗",
    "poems": [
        {
            "title": "文宣王及其弟子赞",
            "content": "惟时义方，有子诚孝。怡怡圣域，俱膺是道。暮春舞雩，咏歌至教。师故与之，和悦宜召。",
            "comment": ""
        },
        {
            "title": "题马远画册五首",
            "content": "桃李无言春告归，落红如海乱莺啼。西村渡口斜阳里，渺渺烟波绿拍堤。",
            "comment": ""
        },
        {
            "title": "诗四首",
            "content": "陈留春色掩思诗，一日搜肠一百回。燕子初归风不定，桃花欲动雨频来。人间多待须微禄，梦里相逢记此杯。白竹扇前客醉舞，烟村渺渺欠高台。",
            "comment": ""
        },
        {
            "title": "题阎次平小景",
            "content": "西来白水满南池，走马池边日暮时。桥底荷花无限思，清香乞与路人知。",
            "comment": ""
        },
        {
            "title": "文宣王及其弟子赞",
            "content": "仕进之道，要在究习。具臣而居，咎欲谁执。斯未能信，谦以有立。阙里说之，多士莫及。",
            "comment": ""
        },
        {
            "title": "文宣王及其弟子赞",
            "content": "子敛受封，爰居武城。亹亹其间，翩翩共英。抠衣时习，愿学日明。诞敷孔教，爵里疏荣。",
            "comment": ""
        },
        {
            "title": "文宣王及其弟子赞",
            "content": "惟彼子之，锡伯斯思。与贤并进，得圣而师。彬彬雅道，翼翼令仪。上目至言，庙食不隳。",
            "comment": ""
        },
        {
            "title": "句",
            "content": "绕池曳杖携双鹤，驾水浇花课小奴。",
            "comment": ""
        },
        {
            "title": "题马远画册五首",
            "content": "高山流水意无穷，三尺云弦膝上桐。默默此时谁会得，坐凭江阁看飞鸿。",
            "comment": ""
        },
        {
            "title": "文宣王及其弟子赞",
            "content": "礼之有本，子能启问。大哉斯言，当照明训。德辉泰山，诬祭莫奋。崇兹祀典，盖永令闻。",
            "comment": ""
        },
        {
            "title": "文宣王及其弟子赞",
            "content": "循良之要，在于有政。可使为宰，千室百乘。师门育材，治心扶性。退则进之，琢磨之柄。",
            "comment": ""
        },
        {
            "title": "渔父词",
            "content": "无数菰蒲閒藕花，棹歌轻举酌流霞。随家好，转山斜，也有孤村三两家。",
            "comment": ""
        },
        {
            "title": "文宣王及其弟子赞",
            "content": "黄全著祀，公孙是云。弥缝中道，协辅斯文。藏修方异，渐渍其勤。史词不忘，播为清芬。",
            "comment": ""
        },
        {
            "title": "文宣王及其弟子赞",
            "content": "升堂惟光，千乘惟权。陵暴知非，委质可贤。折狱言简，结缨礼全。恶言不耳，仲尼赖焉。",
            "comment": ""
        },
        {
            "title": "文宣王及其弟子赞",
            "content": "在昔石邑，能知所尊。懋依有德，克述无言。鼓箧槐市，扬名里门。此道久视，彼美长存。",
            "comment": ""
        },
        {
            "title": "题马麟画册",
            "content": "已过谷雨十六日，犹见牡丹开浅红。曾不争先及开早，能陪芍药倒薰风。",
            "comment": ""
        },
        {
            "title": "文宣王及其弟子赞",
            "content": "伯夫荥阳，实惟令德。优入圣门，过不留迹。道以目传，妙则心识。倚欤伟欤，后代之则。",
            "comment": ""
        },
        {
            "title": "文宣王及其弟子赞",
            "content": "孔父秦父，相尚以力。俱生贤嗣，相与以德。是父是子，致诘畴克。会弁儒林，令名无极。",
            "comment": ""
        },
        {
            "title": "文宣王及其弟子赞",
            "content": "德以充性，行以澡身。二事在躬，日跻而新。并驱贤科，得颜与隣。不幸斯疾，命也莫伸。",
            "comment": ""
        },
        {
            "title": "题画册花草四首·墨竹",
            "content": "墨花垂免頴，千古尚漓漓。翠羽风前叶，秋声雨一枝。诗题春粉节，绷脱玉婴儿。湘浦人何在，空闻凤管吹。",
            "comment": ""
        },
        {
            "title": "句",
            "content": "天末归帆何处宿，钓船独在蓼花傍。",
            "comment": ""
        },
        {
            "title": "渔父词",
            "content": "谁云渔父是愚翁，一叶浮家万虑空。轻破浪，细迎风，睡起蓬窗日正中。",
            "comment": ""
        },
        {
            "title": "渔父词",
            "content": "薄晚烟林淡翠微，江边秋月已明晖。纵远抱，适天机，水底闲云片段飞。",
            "comment": ""
        },
        {
            "title": "文宣王及其弟子赞",
            "content": "德行首科，显冠学徒。不迁不贰，乐道以居。食埃甚忠，在陋自如。宜称贤哉，岂止不愚。",
            "comment": ""
        },
        {
            "title": "文宣王及其弟子赞",
            "content": "惟禽之问，从容其鲤。求以异闻，诗礼云尔。请一得三，诚退而喜。且知将圣，不私其子。",
            "comment": ""
        },
        {
            "title": "文宣王及其弟子赞",
            "content": "彭卫高士，经籍是亲。赞成德艺，协于彜伦。{底去丶}绩圣道，斯肖素臣。优哉游载，学以致身。",
            "comment": ""
        },
        {
            "title": "句",
            "content": "气回俎豆群工泰，喜入貔貅万马秋。",
            "comment": ""
        },
        {
            "title": "文宣王及其弟子赞",
            "content": "大哉圣宣，斯文在兹。帝王之式，古今之师。志则春秋，道由忠恕。贤于尧舜，日月其誉。维时载雍，戢此武功。肃昭盛仪，海宇聿崇。",
            "comment": ""
        },
        {
            "title": "句",
            "content": "秋江烟瞑泊孤舟。",
            "comment": ""
        },
        {
            "title": "文宣王及其弟子赞",
            "content": "有怀子折，全鲁之彦。儒行既名，聊伯乃建。兢兢受道，奕奕峨弁。懿选嘉访，世享馨荐。",
            "comment": ""
        },
        {
            "title": "文宣王及其弟子赞",
            "content": "手足甚亲，志异出处。{魅未换隹}将为乱，子乃脱去。在污能絜，危而有虑。内省若斯，何忧可惧。",
            "comment": ""
        },
        {
            "title": "题赵伯驹团扇月宫图册",
            "content": "清凉境界火云藏，但觉仙家日更长。千岁寿松谁宴坐，星君午夜吐光芒。",
            "comment": ""
        },
        {
            "title": "赐刘能真三首",
            "content": "太白巃嵷东南驰，众岭环合青分披。烟云厚薄皆可爱，木石疏密自相宜。阳春已归鸟语乐，溪水不动鱼行迟。生民无不得处所，与兹鱼鸟皆熙熙。",
            "comment": ""
        },
        {
            "title": "秋日",
            "content": "爽气澄兰沼，秋风动桂林。露凝千片玉，菊散一丛金。日岫高低影，云空点缀阴。蓬瀛不可望，泉石且娱心。",
            "comment": ""
        },
        {
            "title": "渔父词",
            "content": "水涵微雨湛虚明，小笠轻蓑未要晴。明鉴里，縠纹生，白鹭飞来空外声。",
            "comment": ""
        },
        {
            "title": "赐僧守璋二首",
            "content": "古寺春山青更妍，长松修竹翠含烟。汲泉拟欲增茶兴，暂就僧房借榻眠。",
            "comment": ""
        },
        {
            "title": "文宣王及其弟子赞",
            "content": "温温子里，入闻至圣。揽道之华，秉德之柄。深造阃域，不乖言行。全齐之封，竹素为盛。",
            "comment": ""
        },
        {
            "title": "文宣王及其弟子赞",
            "content": "婉彼子羔，受业先圣。宗庙之问，一出乎正。克笃于孝，非愚乃令。师知其生，有辉贤行。",
            "comment": ""
        },
        {
            "title": "题马远画册五首",
            "content": "不祷自安缘寿骨，人间难得是清名。浅斟仙酒红生颊，永保长生道自成。",
            "comment": ""
        },
        {
            "title": "诗二首",
            "content": "地黄饲老马，可使光鉴人。吾闻乐天语，喻马施之身。我衰正休枥，垂耳气不振。移栽附沃壤，蕃茂争新春。沈水得稚根，重汤养陈薪。投以东阿清，和以北海醇。崖蜜助甘泠。山姜发芳辛。融为寒食饧，咽作瑞露珍。丹田自宿火，渴肺还生津。愿饷内热子，一洗胸中尘。",
            "comment": ""
        },
        {
            "title": "题唐郑虔山居说听图",
            "content": "言者不知知者默，此语吾闻于老君。若道老君是知者，缘何自著五千丈。",
            "comment": ""
        },
        {
            "title": "渔父词",
            "content": "鱼信还催花信开，花风得得为谁来。舒柳眼，落梅腮，浪暖桃花夜转雷。",
            "comment": ""
        },
        {
            "title": "渔父词",
            "content": "远水无涯山有邻，相看岁晚更情亲。笛里月，酒中身，举头无我一般人。",
            "comment": ""
        },
        {
            "title": "徐熙设色花鸟",
            "content": "人言道院属江西，古一真人卧水湄。可是瑞莲花叶大，载他书册泛涟漪。",
            "comment": ""
        },
        {
            "title": "虚堂",
            "content": "虚堂燕坐悄无言，欲断残香冷自烟。秋色满山林桂静，一轮霜月泻寒泉。",
            "comment": ""
        },
        {
            "title": "题刘松年画团扇二首",
            "content": "南山晴翠入波光，一派溪声绕路长。最爱早春沙岸暖，东风轻浪拍鸳鸯。",
            "comment": ""
        },
        {
            "title": "梅岩",
            "content": "怪石苍岩影翠霞，梅梢疏瘦正横斜。得因祀事来寻胜，试探春风第一花。",
            "comment": ""
        },
        {
            "title": "诗四首",
            "content": "入门无平田，石田穿细岭。阴风生涧壑，古木翳浑井。湛卢谁复见，秋水光耿耿。铁花秀岩壁，杀气禁蛙黾。幽幽生公堂，左右立顽矿。当年或未信，异类服精猛。胡为百岁后，仙鬼互驰骋。窈然留清诗，读者为悲哽。东轩有佳致，云水丽千顷。熙熙览生物，春意颇凄冷。我来属无事，暖日相与永。喜鹊翻初旦，愁鸢蹲落景。坐见渔樵还，新月溪上影。悟彼良自咍，归田行可请。",
            "comment": ""
        },
        {
            "title": "绍兴已巳南郊礼成",
            "content": "清坛只祗礼郊丘，辅相贤劳其款留。初讶密云低覆冒，遽看霁景上飞浮。气回俎豆群上泰，喜入貔貅万马秋。赫赫天心允昭格，协谋同德赖嘉猷。",
            "comment": ""
        },
        {
            "title": "文宣王及其弟子赞",
            "content": "刚毅近仁，志操莫渝。性匪祝鮀，面岂子都。有一于此，刚名可图。云欲则柔，盖生之徒。",
            "comment": ""
        },
        {
            "title": "渔父词",
            "content": "侬家活计同能名，万顷波心月影清。倾绿酒，糁藜羹，保任衣中一物灵。",
            "comment": ""
        },
        {
            "title": "文宣王及其弟子赞",
            "content": "勉勉子车，封邑淳于。亲炙避席，唯诺趋隅。发微既博，雅道是扶。抑可尚也，不亦美乎。",
            "comment": ""
        },
        {
            "title": "诗二首",
            "content": "随宜饮酒聊充腹，取次衣裘亦暖身。未必得年非瘦薄，无妨长福是单贫。老龟岂羡牺牲饱，蟠木宁争桃李春。随分自安心自断，是非何必问閒人。",
            "comment": ""
        },
        {
            "title": "文宣王及其弟子赞",
            "content": "君子若人，单父之政。引肘寤君，放鱼禀令。傅郭勿获，遂能制命。百代理邑，用规观听。",
            "comment": ""
        },
        {
            "title": "文宣王及其弟子赞",
            "content": "天清日明，密雨曷有。师命持盖，子亦善扣。惟夫子博，三才允究。学者之乐，所得遂茂。",
            "comment": ""
        },
        {
            "title": "文宣王及其弟子赞",
            "content": "开国乘氏，有德斯彰。叅稽百行，赞理三纲。自拔行閒，荣名甚光。在史蔼蔼，历久弥芳。",
            "comment": ""
        },
        {
            "title": "文宣王及其弟子赞",
            "content": "谦德知二，器实瑚琏。动必几先，孰并其辩。一使存鲁，五国有变。终相其主，誉处悠远。",
            "comment": ""
        },
        {
            "title": "幸天长赐僧广宝",
            "content": "大界宜春赏，禅门不掩关。宸游双阙外，僧引百花间。车马喧长路，烟云净无山。观空复观俗，皇鉴此中閒。",
            "comment": ""
        },
        {
            "title": "题马远画册五首",
            "content": "月午江空桂花落，华阳道士云衣薄。石坛香散步虚声，杉露清泠滴栖鹤。",
            "comment": ""
        },
        {
            "title": "题画册花草四首·修竹芙蓉",
            "content": "寒花婀娜露凝香，风叶摇秋凤尾凉。梦入画堂银烛下，翠屏深处隐红妆。",
            "comment": ""
        },
        {
            "title": "赐刘能真三首",
            "content": "简易高人道，崇玄性自真。身常居太极，心已远凡尘。玉阶辞荣禄，瑶台役鬼神。辛勤三十载，羡尔道心淳。",
            "comment": ""
        },
        {
            "title": "文宣王及其弟子赞",
            "content": "猗尔子上，鲁邦之望。以德则贵，惟道是唱。师聪师明，友直友谅。伯于祝阿，儒风斯畅。",
            "comment": ""
        },
        {
            "title": "题马麟画",
            "content": "南望青山满禁闱，晓陪鸳鹭正差池。共爱朝来何处雪，蓬莱宫里拂松枝。",
            "comment": ""
        },
        {
            "title": "文宣王及其弟子赞",
            "content": "彼美邽子，先圣是承。墙仞已及，堂陛将升。良玉斯琢，寒水必水。锡壤平陆，茂实骞腾。",
            "comment": ""
        },
        {
            "title": "渔父词",
            "content": "莫莫朝朝冬复春，高车驷马趁朝身。金拄屋，粟盈囷，那知江汉独醒人。",
            "comment": ""
        },
        {
            "title": "句",
            "content": "池上疏烟笼翡翠，水边迟日戏蜻蜓。",
            "comment": ""
        },
        {
            "title": "诗四首",
            "content": "高居大士是龙象，草堂大人非熊罴。不逢坏衲乞香饭，唯见白头垂钓丝。鸳鸯终日爱水镜，菡萏晚风凋舞衣。开径老禅来著茗，还寻密竹迳中归。",
            "comment": ""
        },
        {
            "title": "崇恩显义院五首",
            "content": "都城日落马萧萧，雨压春风暗柳条。天际归艎那可望，只将心寄海门潮。",
            "comment": ""
        },
        {
            "title": "题画册花草四首·雪中山茶",
            "content": "名出本南山，来依琼苑间。陈主歌前树，杨妃醉后颜。为嫌脂太赤，故著粉微斑。共言攀折处，已获宝枝还。",
            "comment": ""
        },
        {
            "title": "诗四首",
            "content": "种竹不必高，摇绿当我楹。向来三家墅，无此笙箫声。皇天有老眼，为閟十月晴。护我萧萧碧，伟事邻马惊。同林偶落此，相向意甚平。何须俟迷日，可笑世俗情。明年万夭矫，穿地听雷鸣。但恨种竹人，南山合归耕。他时梦中路，留眼记所更。苍云屯十里，不见陈留城。",
            "comment": ""
        },
        {
            "title": "文宣王及其弟子赞",
            "content": "周衰伪隆，政在群公。廉耻道微，家臣聿崇。不为屈节，撝默自容。子于是时，凛然清风。",
            "comment": ""
        },
        {
            "title": "题马远画册五首",
            "content": "閒来洞口访刘君，缓步轻抬玉线裙。细白桃花掷流水，更无言语倚彤云。",
            "comment": ""
        },
        {
            "title": "崇恩显义院五首",
            "content": "松竹幽禽尺素间，恍然真向雪中看。动摇已自清风足，何况丹青写岁寒。",
            "comment": ""
        },
        {
            "title": "文宣王及其弟子赞",
            "content": "夫孝要道，周训群生。以纲百行，以通神明。因子侍师，答问成经。事亲之实，代为仪刑。",
            "comment": ""
        },
        {
            "title": "文宣王及其弟子赞",
            "content": "伯兹雩娄，务学实著。三千之位，七十是预。匪善莫行，惟德乃据。纪干前书，式彰厥誉。",
            "comment": ""
        },
        {
            "title": "文宣王及其弟子赞",
            "content": "邈矣子季，睢阳是伯。屏息受业，延教登席。未践四科，困涉六籍。祀典载之，好是正直。",
            "comment": ""
        },
        {
            "title": "文宣王及其弟子赞",
            "content": "瑕丘祚邑，子期是为。亲训有日，广业于时。四教允隆，五常以持。比肩俊杰，闻望斯垂。",
            "comment": ""
        },
        {
            "title": "文宣王及其弟子赞",
            "content": "东平子产，性著盛时。奉师于塾，讲道之微。答问其敏，婉妙以思。升降陛廉，尚想英姿。",
            "comment": ""
        },
        {
            "title": "赐枢密院楼炤",
            "content": "联念邦家历万几，幸卿相与久维持。孜孜广道诹询处，蹇蹇封章纳诲时。半世奇勋惟我重，一生忠节自天知。南归奚事将为赠，金石诗篇壮羽仪。",
            "comment": ""
        },
        {
            "title": "崇恩显义院五首",
            "content": "海神来过隐风回，浪打天门石壁开。浙江八月何如此，清似连山喷雪来。",
            "comment": ""
        },
        {
            "title": "文宣王及其弟子赞",
            "content": "雍容子晳，已望堂室。幼则有造，成则祖述。文采日化，儒效力弼。永观厥成，德音秩秩。",
            "comment": ""
        },
        {
            "title": "渔父词",
            "content": "春入渭阳花气多，春归时节自清和。冲晓雾，弄沧波，载与俱归又若何。",
            "comment": ""
        },
        {
            "title": "文宣王及其弟子赞",
            "content": "道义正己，文学擅科。为宰武城，联以弦歌。割鸡之试，牛刀谓何。前言戏尔，博约则多。",
            "comment": ""
        },
        {
            "title": "渔父词",
            "content": "一湖春水夜来生，几叠春山远更横。烟艇小，钓丝轻，赢得闲中万古名。",
            "comment": ""
        },
        {
            "title": "题李唐画赐王都提举并赐长寿酒",
            "content": "恩沾长寿酒，归遗同心人。满酌共君醉，一杯千万春。",
            "comment": ""
        },
        {
            "title": "题赵干北窗高卧图",
            "content": "林间无事可装怀，昼睡功劳酒一杯。残梦不能全省记，半随风雨过东街。",
            "comment": ""
        },
        {
            "title": "文宣王及其弟子赞",
            "content": "辩以饰诈，言以致文。苟弗执礼，宜奠释纷。朽木粪墙，置不足言。言语之科，粗然有闻。",
            "comment": ""
        },
        {
            "title": "文宣王及其弟子赞",
            "content": "室家壮年，无子则逐。见于信吏，全齐之俗。原本厥初，师言可复。以学则知，揆之宜笃。",
            "comment": ""
        },
        {
            "title": "文宣王及其弟子赞",
            "content": "懿德贤行，有一则尊。子也履之，成性存存。骍角有用，犁牛莫论。刑政之言，惠施元元。",
            "comment": ""
        },
        {
            "title": "文宣王及其弟子赞",
            "content": "惟子有道，天与异容。状虽云恶，德则其丰。南止江沱，学者云从。取士自兹，貌或非公。",
            "comment": ""
        },
        {
            "title": "皇甫真人像赞",
            "content": "皇甫高士，眉字列仙。以道兴世，孰计其年。闲云在空，孤鹤行天。掀髯一笑，同乎自然。",
            "comment": ""
        },
        {
            "title": "渔父词",
            "content": "清湾幽岛任盘纡，一舸横斜得自如。唯有此，更无居，从教红袖泣前鱼。",
            "comment": ""
        },
        {
            "title": "文宣王及其弟子赞",
            "content": "式是壤伯，昭乎圣徒。执经请益，载道若无。诗书规矩，学问楷模。得时而驾，领袖诸儒。",
            "comment": ""
        },
        {
            "title": "渔父词",
            "content": "扁舟小缆荻花风，四合青山暮霭中。明细火，倚孤松，但愿樽中酒不空。",
            "comment": ""
        },
        {
            "title": "题黄筌芙蓉图",
            "content": "照水枝枝蜀锦囊，年年泽国为谁芳。朱颜自得西风意，不管千林一夜霜。",
            "comment": ""
        },
        {
            "title": "文宣王及其弟子赞",
            "content": "文学之目，名重一时。为君子儒，作魏侯师。不要后礼，始可言诗。假盖小嫌，圣亦不疵。",
            "comment": ""
        },
        {
            "title": "崇恩显义院五首",
            "content": "春莺叶底引圆吭，临罢黄庭日更长。满院柳花寒食后，旋钻新火爇炉香。",
            "comment": ""
        },
        {
            "title": "文宣王及其弟子赞",
            "content": "仰上狄晳，抱负渊通。游泳德化，扬厉素风。伟识既异，持教乃隆。厥志茂焉，毖祀无穷。",
            "comment": ""
        },
        {
            "title": "白葛蒲联句",
            "content": "惟不识泥土，堆根抱玉泉。虽离岩俗伴，也则翠千年。",
            "comment": ""
        },
        {
            "title": "文宣王及其弟子赞",
            "content": "惟子挺生，道德之门。佩服至论，鲤则弟昆。三得三亡，所问殊温。君子归宓，义不掩恩。",
            "comment": ""
        },
        {
            "title": "文宣王及其弟子赞",
            "content": "师席高振，大成是集。至道克传，贤达斯执。善道云袤，儒风可立。渔阳之士，得跂而及。",
            "comment": ""
        },
        {
            "title": "文宣王及其弟子赞",
            "content": "遐想子期，挟策圣帷。涉道是嗜，惟士可縻。在德既贤，在名乃垂。洋洋之风，逮今四驰。",
            "comment": ""
        },
        {
            "title": "文宣王及其弟子赞",
            "content": "有卫伯玉，夫子与居。寡过未能，荐赞使乎。以尸谏君，友则史鱼。果得进贤，烂然简书。",
            "comment": ""
        },
        {
            "title": "文宣王及其弟子赞",
            "content": "乐氏子声，锡爵昌平。信道之万，见善乃明。引领高节，载惟思诚。先贤聿集，出为时英。",
            "comment": ""
        },
        {
            "title": "题刘松年画团扇二首",
            "content": "荷叶如钱三月时，幅巾藜杖一追随。尔来胜事知多少，惟有风标公子知。",
            "comment": ""
        },
        {
            "title": "文宣王及其弟子赞",
            "content": "秦有子南，蜚声述作。守道之渊，成德之博。范若铸金，契犹发药。历世明祀，少梁宠爵。",
            "comment": ""
        },
        {
            "title": "文宣王及其弟子赞",
            "content": "轼彼穷阎，达士所宾。邦无道谷，进退孰伦。敝衣非病，无财乃贫。赐虽不怿，清节照人。",
            "comment": ""
        },
        {
            "title": "句",
            "content": "趁此一轩风月好，橘香酒熟待君来。",
            "comment": ""
        },
        {
            "title": "句",
            "content": "有美三宫德，无嫌并后心。",
            "comment": ""
        },
        {
            "title": "文宣王及其弟子赞",
            "content": "学者行道，敝緼亦称。使齐光华，偶为肥轻。周急之言，君子所令。答问允严，理皆先经。",
            "comment": ""
        },
        {
            "title": "崇恩显义院五首",
            "content": "管妙弦清韵入神，老人合眼醉醺醺。成知不及当来曲，犹觉闻时胜不闻。",
            "comment": ""
        },
        {
            "title": "渔父词",
            "content": "雪洒清江江上船，一钱何得买江天。催短棹，去长川，鱼蟹来倾酒舍烟。",
            "comment": ""
        },
        {
            "title": "渔父词",
            "content": "骇浪吞舟脱巨鳞，结绳为网也难任。纶乍放，饵初沉，浅钓纖鳞味更深。",
            "comment": ""
        },
        {
            "title": "文宣王及其弟子赞",
            "content": "琅琊之伯，其惟子骄。微言既彰，德音孔昭。已观雩舞，同听齐韶。历千百禩，跂想高标。",
            "comment": ""
        },
        {
            "title": "文宣王及其弟子赞",
            "content": "多能鄙事，圣人曲意。惟其知之，是以不试。宗鲁虽友，吊必以义。尚师嘉言，祀亦罔替。",
            "comment": ""
        },
        {
            "title": "文宣王及其弟子赞",
            "content": "任城建伯，其表曰选。淑问雅驰，才华清远。竞辰力行，爱日黾勉。孔教崇崇，令绪显显。",
            "comment": ""
        },
        {
            "title": "文宣王及其弟子赞",
            "content": "纪伯子鲁，圣学是务。厉己斯的，好问乃裕。周旋中规，容止可度。允矣昔贤，后世所慕。",
            "comment": ""
        },
        {
            "title": "吴郡王冷泉图赞",
            "content": "富贵不骄，戚畹称贤。扫除膏粱，放旷林泉。沧浪濯足，风度萧然。国之元舅，人中神仙。",
            "comment": ""
        },
        {
            "title": "文宣王及其弟子赞",
            "content": "念昔颛孙，商德与隣。学以干禄，问以书绅。参前倚衡，忠信是遵。色取行违，作戒后人。",
            "comment": ""
        },
        {
            "title": "题燕文贵柳庄观荷图",
            "content": "万片绿荷流水西，乱风飘雨湿人衣。前村竹树田家密，时见軥辀屋后飞。",
            "comment": ""
        },
        {
            "title": "文宣王及其弟子赞",
            "content": "子长宏度，高出伦辈。虽在缧绁，知非其罪。纯德备行，夫子所采。以子妻之，尤知英概。",
            "comment": ""
        },
        {
            "title": "文宣王及其弟子赞",
            "content": "孰封于萧，实惟子柳。夙饫格言，克遵善诱。明德斯馨，贤业所就。以侑于儒，传芳逾茂。",
            "comment": ""
        },
        {
            "title": "文宣王及其弟子赞",
            "content": "肃肃曹伯，王室之裔。积习乐道，切瑳明义。惟善则主，尔德是类。史笔有焕，令名永纪。",
            "comment": ""
        },
        {
            "title": "文宣王及其弟子赞",
            "content": "伯彼监淄，左行称贤。睎踪十哲，秀颍三千。心悦诚服，家至户传。乐只君子，文声益宣。",
            "comment": ""
        },
        {
            "title": "中和堂",
            "content": "六龙转淮海，万骑临吴津。王者本无外，驾言苏远民。瞻彼草木秀。感此疮痍新。登堂望稽山，怀哉夏禹勤。神功既盛大，后世蒙其仁。愿同越句践，焦思先吾身。艰难务遵养，圣贤有屈伸。",
            "comment": ""
        },
        {
            "title": "文宣王及其弟子赞",
            "content": "先觉既位，簪履并驰。尚德君子，尔乃兼之。羿奡可惭，禹稷可师。三复此道，载观白圭。",
            "comment": ""
        },
        {
            "title": "渔父词",
            "content": "青草开时已过船，锦鳞跃处浪痕圆。竹叶酒，柳花氈，有意沙鸥伴我眠。",
            "comment": ""
        },
        {
            "title": "题丹桂画扇赐从臣",
            "content": "秋入幽丛桂影团，香深粟粟照林丹。应随王母瑶池晓，染得朝霞下广寒。",
            "comment": ""
        },
        {
            "title": "文宣王及其弟子赞",
            "content": "兄弟之邦，士有廉庸。涵泳素教，表揭儒宗。杏坛探颐，洙泗从容。作兴一时，莒父其封。",
            "comment": ""
        },
        {
            "title": "题马麟亭台图卷",
            "content": "后院深沉景物幽，奇花名卉弄春柔。翠华经岁无游幸，多少亭台废不修。",
            "comment": ""
        },
        {
            "title": "文宣王及其弟子赞",
            "content": "人有贤否，道有废兴。子如命何，营营震惊。季孙虽惑，景伯莫平。师资一言，秩祀亦懲。",
            "comment": ""
        },
        {
            "title": "文宣王及其弟子赞",
            "content": "至圣立教，子祺安雅。擅誉鲁邦，启祚钜野。炜矣风猷，时哉用舍。出伦离类，后学是假。",
            "comment": ""
        },
        {
            "title": "文宣王及其弟子赞",
            "content": "褒锡朱虚，在器轮舆。需室振领，圣门曳裾。贤业得蕴，美材以摅，百世不刊，载观成书。",
            "comment": ""
        },
        {
            "title": "文宣王及其弟子赞",
            "content": "侁侁申周，四科与俦。逸驾文圃，鼓枻儒流。冠佩既燕，言动允休。邵陵得封，可想清修。",
            "comment": ""
        },
        {
            "title": "文宣王及其弟子赞",
            "content": "易之为书，弥合天地。五十乃学，师则有是。子能受授，洗心传世。知机其神，宜被厥祀。",
            "comment": ""
        },
        {
            "title": "题丹桂画扇赐从臣",
            "content": "月宫移就日宫栽，引得轻红入面来。好向烟霄承雨露，丹心一一为君开。",
            "comment": ""
        },
        {
            "title": "文宣王及其弟子赞",
            "content": "人谁无子，尔嗣标奇。行为世范，学为人师。请车诚非，顾匪其私。千载之下，足以示慈。",
            "comment": ""
        },
        {
            "title": "文宣王及其弟子赞",
            "content": "贤行颜叔，亲承尼父。志锐所期，道尊是辅。泥在钧陶，木就规矩。终縻好爵，扬名东武。",
            "comment": ""
        },
        {
            "title": "文宣王及其弟子赞",
            "content": "乐善哲士，伯于汧阳。传道克正，垂名允臧。执德以洪，用心必刚。袤广业履，式赞素王。",
            "comment": ""
        },
        {
            "title": "题画册花草四首·蜡梅",
            "content": "香蜜裁葩分外工，疏枝几点缀雏蜂。娇黄染就宫妆样，香暖尤宜爱日烘。",
            "comment": ""
        },
        {
            "title": "句",
            "content": "白云断处斜阳转，几曲青山献画屏。",
            "comment": ""
        },
        {
            "title": "文宣王及其弟子赞",
            "content": "人禀秀德，气貌或同。而子俨然，温温其容。两端发问，未答机锋。以礼节和，斯言可宗。",
            "comment": ""
        },
        {
            "title": "文宣王及其弟子赞",
            "content": "养才以道，圣人兼济。始谓不仁，问鲍良喜。寓志农圃，似睽仁义。学稼之辞，岂姑舍是。",
            "comment": ""
        },
        {
            "title": "赐僧守璋二首",
            "content": "久坐方知春昼长，静中心地自清凉。人言圆觉何曾觉，但见尘劳尽日忙。",
            "comment": ""
        },
        {
            "title": "赐刘能真三首",
            "content": "忆昔辰江阻飓风，于今神马又成龙。炎兴指日中原复，剩是茅君翊翼功。",
            "comment": ""
        },
        {
            "title": "文宣王及其弟子赞",
            "content": "天经地义，孝哉闵骞。父母昆弟，莫间莫言。污君不仕，志气轩轩。复我汶上，出处休焉。",
            "comment": ""
        }
    ]
}