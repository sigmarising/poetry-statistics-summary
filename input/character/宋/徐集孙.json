{
    "dynasty": "宋",
    "author": "徐集孙",
    "poems": [
        {
            "title": "杜北山同石峰僧来访",
            "content": "梅花同伴瘦，一瘦有谁过。岁事那堪晚，心期未易多。杯深和月吸，砚冷带冰磨。山暝归鸦急，相分独奈何。",
            "comment": ""
        },
        {
            "title": "秋胡行",
            "content": "五年行迈兮归迟迟，采桑山阴兮奉亲慈。冰霜自洁兮清节持，有客遗金兮志不移。橐有金兮盍专为母驰，心悦桑女下车兮人可知。庭中见妾兮徒忸怩，载思往事兮妾心孔悲。君不如妾之有节兮言姑已而，君不知孝兮世道衰，妾不死兮欲何为。",
            "comment": ""
        },
        {
            "title": "中元",
            "content": "今朝逢令节，依旧客殊乡。禅衲同分席，清斋若过堂。江茶浮水色，野菜带山香。忽忆三秋菊，谁锄小迳荒。",
            "comment": ""
        },
        {
            "title": "送叶靖逸之维扬",
            "content": "竹西亭下路，二十四桥迂。有志风寒地，携家雨雪途。杯酣看玉蕊，橐重载湖珠。写就乌丝句，无妨寄雁奴。",
            "comment": ""
        },
        {
            "title": "雨中用进退格",
            "content": "秋来天气半晴阴，块坐山窗一欠伸。欲睡却思妨官业，怕吟惟恐动乡心。远书难准衣仍薄，清俸无多橐惯贫。个种关情畦稻熟，雨宜时降不宜霪。",
            "comment": ""
        },
        {
            "title": "句",
            "content": "莫言满眼无知己，耐久黄花是故人。",
            "comment": ""
        },
        {
            "title": "观音泉",
            "content": "岩石留云裛翠烟，古松知历几千年。净瓶一滴杨枝水，涌作岩前大士泉。",
            "comment": ""
        },
        {
            "title": "智果寺观东坡墨迹参寥泉",
            "content": "煮茗评诗岁月深，堂堂遗像篆烟沉。数间老屋关兴废，一段清名无古今。碑断乱云封字脚，井昏落叶覆泉心。斜阳影里夷犹处，仰止高风不敢吟。",
            "comment": ""
        },
        {
            "title": "书瘦岩僧诗卷后",
            "content": "泛湘游岳惯风寒，怯挂田文半臂衫。叶出烟云冰雪句，山肩莫怪瘦岩岩。",
            "comment": ""
        },
        {
            "title": "采莲曲",
            "content": "朝露湿妾衣，暮霞耀妾瞩。一叶小如瓜。去住无拘束。兀棹歌采菱，袭袭薰风足。芦叶映港清，捉对鸳鸯浴。莲中有苦心，欲折手还曲。折莲恐伤藕，藕断丝难续。",
            "comment": ""
        },
        {
            "title": "为瘦岩僧题西山爽气",
            "content": "背却残阳翠欲流，一窗长占四时秋。逼人风露衣巾脆，拄笏朝来独倚楼。",
            "comment": ""
        },
        {
            "title": "冷泉亭",
            "content": "山远源深绝市声，许由因此隐方成。一生独喜枕流好，万事何如酌水清。野衲洗心滋味淡，骚人照影得名轻。软红尘里浑如醉，谁识斯泉可濯缨。",
            "comment": ""
        },
        {
            "title": "夜过富春",
            "content": "夜船摇兀当乘槎，得与僧俱似出家。数幅征帆抛草渡，一团幽梦绕梅花。风传山县残更漏，潮练霜江淡月华。所恨钓台眠里过，矶边不及理渔车。",
            "comment": ""
        },
        {
            "title": "杯泉",
            "content": "一方石甃溜涓涓，扁以杯称万古传。名利醉人醲似酒，谁甘恬澹酌清泉。",
            "comment": ""
        },
        {
            "title": "清溪",
            "content": "不比江湖汗漫流，山林冷澹气涵秋。泠泠一派源头水，岸影中间见白鸥。",
            "comment": ""
        },
        {
            "title": "此君轩",
            "content": "此君潇洒翠团栾，轩扁佳名墨已乾。欲识清风千古在，试将石刻句吟看。",
            "comment": ""
        },
        {
            "title": "惜春",
            "content": "轻寒测测雨丝丝，独坐吟床日较迟。方此惜春容易老，晚风吹落野棠梨。",
            "comment": ""
        },
        {
            "title": "挽孙花翁",
            "content": "清气散乾坤，人亡名尚存。玉寒埋葛岭，墨淡惨秦村。井菊风号冢，山花月返魂。子孙无处觅，吟客酹芳尊。",
            "comment": ""
        },
        {
            "title": "自君之出矣",
            "content": "自君之出矣，蛾眉不复扫。宝鉴委埃尘，玉容为谁好。",
            "comment": ""
        },
        {
            "title": "赠黄羽士",
            "content": "闲披鹤氅紫藤冠，带得林泉骨相寒。落魄一身风雪冷，飘蓬千里水云宽。素餐洗砚捭诗句，清夜敲钟上醮坛。准拟学仙仙遇否，何年炼就九还丹。",
            "comment": ""
        },
        {
            "title": "客梦",
            "content": "人生总总汩浮荣，勘破令人厌宦情。竹屋无时功结梦，秫田何日遂归耕。雨侵药灶莓苔长，秋透书台笔砚清。渐老鬓毛犹未雪，此身犹及见升平。",
            "comment": ""
        },
        {
            "title": "湖西纳凉",
            "content": "小艇撑过第一桥，酌泉桥下掷诗瓢。来游道院分荷供，拟拉吟僧遣鹤招。暮霭直从渔笛起，月华高过塔灯遥。且于静处偷清福，人海惊人涌似潮。",
            "comment": ""
        },
        {
            "title": "挽北磵",
            "content": "本分参禅学，吟中透一关。清名传北磵，遗像在南山。石塔人千古，烟梯屋数间。诗魂何处觅，应伴白云閒。",
            "comment": ""
        },
        {
            "title": "孤山访郑渭滨不值",
            "content": "寂寞石琴台，香云拨不开。多知骑鹤出，自欲买舟来。葑岸春回草，山亭雨谢梅。怀人成怅惘，日暮惜空回。",
            "comment": ""
        },
        {
            "title": "月夜泛湖",
            "content": "买得扁舟载月明，喜它箫鼓已归城。一襟风露清吟骨，四望湖山见道情。花港采菱供果饤，苹洲撷荇荐杯行。此欢不许人多得，破晓西村鸡犬鸣。",
            "comment": ""
        },
        {
            "title": "同杜北山郑渭滨湖边小憩",
            "content": "与朋看落叶，舍棹踏湖西。野店传杯酌，残阳索品题。云随波影动，山被柳阴迷。一点寒鸦过，知他何处栖。",
            "comment": ""
        },
        {
            "title": "云谷",
            "content": "月浸千林万壑秋，听琴惊起鹤回头。孤云带湿藏空谷，不逐人间富贵浮。",
            "comment": ""
        },
        {
            "title": "跋吴西畴东游诗卷",
            "content": "两袂薰风过传庐，鸥盟又结向西湖。东游双幅云烟句，写出江心雁荡图。",
            "comment": ""
        },
        {
            "title": "谢偃溪惠索淘",
            "content": "与客敲诗倚古松，乱蝉声里夕阳春。几年饭颗山头瘦，槐叶今朝得饱供。",
            "comment": ""
        },
        {
            "title": "题赠命士",
            "content": "富贵功名世竞痴，清吟往往不趋时。请君多算公卿命，莫要逢人举似诗。",
            "comment": ""
        },
        {
            "title": "跋竹间僧诗藁",
            "content": "借来香墨本，相对坐孤檠。句似寒梅好，梦从春草生。逼人禅价重，唤我宦情轻。一事犹相得，此君同此盟。",
            "comment": ""
        },
        {
            "title": "兰",
            "content": "淡淡九畹质，雅好住山林。幽香不求知，伯夷叔齐心。世道不复古，纫佩取骚吟。",
            "comment": ""
        },
        {
            "title": "借林可山韵饯萝屋僧",
            "content": "吟卷多题品，君齐贾岛才。闻风却竹瘦，载雨过湖来。交淡杯中水，儒酸叶底梅。便辞京口去，觅取近诗开。",
            "comment": ""
        },
        {
            "title": "下竺看猿",
            "content": "渴泉饮罢过别枝，株守山林得便宜。伸手攫拿野僧果，贵游玩弄如儿嬉。膏粱恣欲甚丘壑，苞苴剩把实囊橐。本然无物抛乞与，纵有腥膻医无药。劝汝俦侣只依僧，残斋剩核亦洁澄。切勿自照具人面，便尔忘却当初洞口呼不应。",
            "comment": ""
        },
        {
            "title": "送庵僧归山",
            "content": "微官驱我离家山，何日归休得遂閒。先陇阴阴松影里，春来青草倩师删。",
            "comment": ""
        },
        {
            "title": "菊",
            "content": "寂寂东篱姿，凄彼霜露湿。不肯出春风，俗眼岂相人。世无陶靖节，此趣谁收拾。",
            "comment": ""
        },
        {
            "title": "送僧之毗陵",
            "content": "无意坐林丛，云飞天四空。禅心包影外，客梦橹声中。胜负机何密，穷通算尽工。此行应不错，知遇有诗翁。",
            "comment": ""
        },
        {
            "title": "坚冰",
            "content": "滕六巧呈瑞，平白一尺高。霜风凛烈生，挟夜声如号，冰澌条玉箸，瓦缝镜银膏。茆檐顿暴富，掩映何奢豪。晶光动闾里，健羡等儿曹。此时轻脆资，坚谓千载牢。一旦阳明升，消泮蔑纖毫。奚独此为然，世事亦滔滔。",
            "comment": ""
        },
        {
            "title": "客怀",
            "content": "衣袂半埃尘，堪嗟白发新。古今同逆旅，湖海未归人。雨霁船争渡，花飞鸟怨春。片云千里迥，日日谩烹鳞。",
            "comment": ""
        },
        {
            "title": "饯平洲僧",
            "content": "天地一身閒，袈裟裹乱山。听经离竺寺，结制去云间。包重悬诗稿。藤枯带藓斑。西风落梧叶，应又向西还。",
            "comment": ""
        },
        {
            "title": "湖上",
            "content": "不分雨色共晴光，每搅吟魂梦草塘。数日不来湖上看，西风次第水苍茫。",
            "comment": ""
        },
        {
            "title": "牧溪上人为作戏墨因赋二首·右鹭",
            "content": "宿苇临流去就轻，生平惯与尔同盟。相从奚假归图画，特画江湖一段清。",
            "comment": ""
        },
        {
            "title": "赵紫芝墓",
            "content": "晚唐吟派续于谁，一脉才昌复已而。对月难招青冢魄，见梅如揖紫芝眉。四灵人物嗟寥落，千古风骚忆俊奇。公去遥遥谁可法，少陵终始是吾师。",
            "comment": ""
        },
        {
            "title": "除夕",
            "content": "一岁惊心忽已除，宦游尚自客西湖。漫题桃板标茅屋，旋买梅花插瓦壶。俸薄幸无赊酒债，官閒却有索诗逋。明朝万事从头起，依旧山肩竹样癯。",
            "comment": ""
        },
        {
            "title": "静中",
            "content": "静中白日十分迟，唤起乡心怯子规。客味有如杯水淡，宦情肯被一尘缁。瓶储余粟缘供鹤，俸乏零金为买诗。坐久不禁春雨暗，谁家楼上笛频吹。",
            "comment": ""
        },
        {
            "title": "古乐府",
            "content": "郎别二十春，未报淮头捷。空房守节心，羞见双胡蝶。滴泪写胭脂，欲寄南雁群。恐荡郎客思，封了却还焚。妾甘奉姑老，妾甘育子稚。它日昼锦归，愿郎无弃置。",
            "comment": ""
        },
        {
            "title": "寄诗僧",
            "content": "昔日剡溪曾载雪，君今访我以晴期。一庭梅雨何时宽，吟得诗来举似谁。",
            "comment": ""
        },
        {
            "title": "习懒",
            "content": "风撼西窗夕照明，习成懒散澹无营。颇谙读易深知命，却怕吟诗浪得名。款对山僧开月酒，旋蒸湖蟹切秋橙。有来归自江干客，为说钱塘潮信平。",
            "comment": ""
        },
        {
            "title": "旧圆觉",
            "content": "云气湿香埃，门蹊印碧苔。金奎今日赐，翠辇昔时来。禅定琴台废，诗寒石刻嵬。万斯年胜地，不敢肆徘徊。",
            "comment": ""
        },
        {
            "title": "雨作",
            "content": "薰风入断篱，犹自雨凄凄。数日无人过，终朝共鹤栖。云浓山寺失，水泛板桥低。亦有田堪秫，何时得荷犁。",
            "comment": ""
        },
        {
            "title": "渡湖",
            "content": "漠漠西湖匝野烟，夕阳柳下买归船。关心一纸平安报，雁字纵横写碧天。",
            "comment": ""
        },
        {
            "title": "观秋潮",
            "content": "八月西风嘘沆瀣，长江协候肆澎湃。钱塘王气天所钟，非为子胥逞灵怪。海门三山缥缈青，双练夹岸奔雷霆。蛟龙鼋鼍匿形影，银涛雪浪翻沧溟。踏浪群儿惯行险，出没波心旗闪闪。须臾潋滟潮信平，荡漾渔舟千万点。天低暮霭袭人衣，游子兴尽各云归。独有骚翁看不足，吟到夜月扬清辉。",
            "comment": ""
        },
        {
            "title": "北高峰",
            "content": "閒处春光淡，逢僧共采蒿。曲盘山磴险，直上塔峰高。风露侵衣冷，江湖送眼豪。近年无隐者，空负数株桃。",
            "comment": ""
        },
        {
            "title": "和赵冰岩借宿僧房韵",
            "content": "鸥盟乡国外，簪盍肥题分。旅舍嫌红日，僧房卧白云。茶新翻雪乳，砚古带潮纹。黜陟人间事，栖心耳不闻。",
            "comment": ""
        },
        {
            "title": "水乐洞",
            "content": "路穿岩窦折羊肠，处处亭台御墨香。流水不随人事去，尚余丝竹旧宫商。",
            "comment": ""
        },
        {
            "title": "蜗牛",
            "content": "分岐头角出于天，盘泊委蛇巧并缘。到了升高翻坠失，徒然阴地肆垂涎。",
            "comment": ""
        },
        {
            "title": "赋雪",
            "content": "漫天飘瑞压嚣尘，一夜西湖幻出银。煎入茶铛清肺腑，吟归诗句爽精神。糁填鹤迹看旋没，封合梅花认不真。茅舍竹篱犹富贵，长安安得有贫民。",
            "comment": ""
        },
        {
            "title": "清明",
            "content": "春风客里动经年，寂寞松楸入梦边。斗酒谁为寒食奠，懒将杨柳插门前。",
            "comment": ""
        },
        {
            "title": "可赋轩避暑",
            "content": "万个琅玕爽气浮，何妨暂借着时流。世人奔竞长为暑，心地清凉即是秋。普供茶瓜醒眊矂，自携枕簟足夷犹。从今只有山林好，浮世炎炎卒未休。",
            "comment": ""
        },
        {
            "title": "中秋夜雨",
            "content": "两年客帝畿，圆月浸秋辉。今夜月圆时，风雨打门归。年年此桂魄，不照今年客。明月应团团，只被浮云隔。",
            "comment": ""
        },
        {
            "title": "访诗人",
            "content": "得得访诗仙，平湖水接天。身轻如鹤羽，路远买渔船。日上荷撑盖，春深柳脱绵。造门人已出，冷漱石山泉。",
            "comment": ""
        },
        {
            "title": "落梅",
            "content": "春雨敲花逐水流，游蜂催课未知休。生来独冷嫌无雪，别去相逢又隔秋。紫蒂窠窠凝酒恨，苍苔点点落诗愁。黄昏未觉师雄梦，塞管一声何处楼。",
            "comment": ""
        },
        {
            "title": "重拜和靖先生墓",
            "content": "秋声尔许悲，怀古若为思。菊老泉堪荐，山孤草亦萎。高风留塑鹤，残雨暗荒碑。依旧梅千树，无花香似诗。",
            "comment": ""
        },
        {
            "title": "对菊",
            "content": "未能篱下学悠然，惭为微官系日边。造物似怜清俸少，菊花随地铸金钱。",
            "comment": ""
        },
        {
            "title": "石屋",
            "content": "路僻鸟关关，行吟膛字删。偶来游石屋，却喜见香山。阁峭寒云护，岩深野水閒。坡仙留墨在，姓字有无间。",
            "comment": ""
        },
        {
            "title": "酬云间僧见寄",
            "content": "一从湖上别，无处问相知。几夜频驰梦，今朝忽寄诗。山昏云过湿，院静鹤归迟。此去秋风近，应须动客思。",
            "comment": ""
        },
        {
            "title": "促刺词",
            "content": "促刺复促刺，劝织声转剧。小妇跣雨采桑归，大姑煮雪抽丝绎。辛勤欲织御寒衣，朝暮惟恐不盈尺。织成门外迫催租，不了输租仍卖綌。妇姑对泣儿号寒，更无可补儿衣隙。帛暖本拟代綌寒，卖綌寒来愈无策。促刺兮，促刺兮，劝人织兮织何益。贮之金屋是何人，重重绫锦饰珠璧。",
            "comment": ""
        },
        {
            "title": "遗僧楮衾",
            "content": "练从水桂华见乡，雅称分供衲子床。一段温和云共软，十分明洁月争光。吟魂有梦圆春草，禅骨无因怯晓霜。金帐绣衾皆业境，此中清趣最深长。",
            "comment": ""
        },
        {
            "title": "暇日言事二首",
            "content": "西风落叶满庭除，隐几清吟独捻须。官地莫将私地比，菊苗也种两三株。",
            "comment": ""
        },
        {
            "title": "玉泉看金鱼",
            "content": "石沼凿琼瑶，金鳞数百条。年深须变化，泉洁自逍遥。网罟难垂手，公卿拟上腰。龙宫衣梵法，翻水雨青霄。",
            "comment": ""
        },
        {
            "title": "暇日言事二首",
            "content": "雨苔侵迳客来稀，官事才閒便掩扉。欹枕忽生乡国念，梦中喜得一番归。",
            "comment": ""
        },
        {
            "title": "灵芝寺",
            "content": "梵宇背湖光，朱桥度绿杨。折藤维小艇，拂石坐幽房。斋版惊閒鹭，苔碑卧夕阳。都人喧鼓吹，未识此徜徉。",
            "comment": ""
        },
        {
            "title": "闻鹤",
            "content": "千年华表竟何荣，曾结孤山夙世盟。午夜露零和月冷，一声风静仰天鸣。既归蕙帐情何怨，不上扬州韵更清。未必湖阴人听得，听来好爵谩营营。",
            "comment": ""
        },
        {
            "title": "湖亭夜坐",
            "content": "片叶秋风数日程，争如天籁未秋声。厌居尘境炎威炽，来纳虚亭夜气清。万点萤光移醉眼，一湖蟾影荡吟情。笙歌寂寂重关掩，独许高僧并臂行。",
            "comment": ""
        },
        {
            "title": "末利菊",
            "content": "瑶菊细簇翠廉纖，耐得篱边晓露淹。晚节清香犹更好，虽名末利不趋炎。",
            "comment": ""
        },
        {
            "title": "听雪窗",
            "content": "静拥寒炉逼砚冰，冻蝇怪有扑窗声。抛松撒竹清眠思，吹灭吟灯坐到明。",
            "comment": ""
        },
        {
            "title": "闻蛩",
            "content": "独搔短发坐更深，夜雨书灯半欲阴。近日病魔诗思涩，一秋清句付蛩吟。",
            "comment": ""
        },
        {
            "title": "挽灵隐僧珏月窗",
            "content": "秋月只清辉，窗明人不归。呕心成宿病，蜕骨悟前非。书偈辞禅院，缄衾寄母闱。猿啼泉石冷，客泪为君挥。",
            "comment": ""
        },
        {
            "title": "酬里中友人代得韵",
            "content": "鬓丝冉冉负年华，客梦无时不在家。吟得新诗三百首，却惭篱下见黄花。",
            "comment": ""
        },
        {
            "title": "郑渭滨过访而杜北山诸友继至惜乎招石峰月溪",
            "content": "未见南枝与北枝，一清谁可话襟期。不嫌添客重行酒，所以惟僧共说诗。竹影因风和雀动，水声带雨启鸥疑。黄昏紧闭寒扉坐，自展韦编对伏犠。",
            "comment": "【注释】【原题】：郑渭滨过访而杜北山诸友继至惜乎招石峰月溪二禅不来"
        },
        {
            "title": "六一泉",
            "content": "惠勤已蜕老欧仙，物逐人非井便乾。不是坡翁重到此，此泉安得到今寒。",
            "comment": ""
        },
        {
            "title": "古意",
            "content": "彼美山中桐，千古生清风。斲削罗徽弦，不费胶漆工。伊石台有梅，月冷云空蒙。一弹弹春江，迟日春融融。再弹弹招隐，霜木吟樵枫。三弹弹离骚，感慨古道隆。大羹玄酒味，旨趣回颛蒙。世无子期耳，知音未易逢。袖手长太息，所听何不同。所听非不同，举世郑卫聋。",
            "comment": ""
        },
        {
            "title": "寄里中社友",
            "content": "欠作故人书，侵寻半载余。穷吟虽各自，入梦不相疎。梅蕊通春信，霜风促岁除。待余归故里，鸥约复如初。",
            "comment": ""
        },
        {
            "title": "杪岁",
            "content": "几多风月费招邀，传舍侵寻一载侨。客久梦魂安澹泊，岁残老态厌喧嚣。晴空雪片飘梅瓣，冷地春光上柳条。世事每从儿戏过，门前歌舞又元宵。",
            "comment": ""
        },
        {
            "title": "本心参政约游西山分韵得顶字",
            "content": "仆仆事行役，度尽千峰顶。恣览亦云倦，困卧殊未醒。西爽俄见要，前约欲重订。结习若犹在，宁复计两胫。天际豁轻阴，溪头横短艇。摇手谢篮舆，信步蹋荒径。适意自忘远，迷途谁为詗。此翁平生意，故自略畦町。何妨一笑回，呼童催煮茗。两年已三至，我如饫五鼎。无乃大属厌，徒欲逃酩酊。老笔忽先倡，高标谁与并。尚记去载游，金碧光炯炯。何处非吾乡，一气相溟涬。",
            "comment": ""
        },
        {
            "title": "余种竹方成扁其室日竹所友人以诗至用其韵",
            "content": "屋老苔荒席久虚，近分一榻与云俱。梅花未种招蜂怨，竹所虽青欠鹤图。无事看山如对客，有时隐几亦忘吾。过门除却能吟者，不是高僧即老儒。",
            "comment": ""
        },
        {
            "title": "江湖伟观",
            "content": "昔日山中一小亭，重新轮奂转峥嵘。着身梯磴千层上，到眼江湖两派明。鼎药丹成仙已去，杯泉墨冷水犹清。寿星炯炯无今古，长照东南王气生。",
            "comment": ""
        },
        {
            "title": "玉岑",
            "content": "一抹斜阳挂浅林，细听山鸟说春心。千年古寺多奇迹，读了丰碑看玉岑。",
            "comment": ""
        },
        {
            "title": "访林可山不值",
            "content": "寻君每自恨迟迟，及扣岩扃误所期。空放山间云餐鹤，只吟篷底雪中诗。孤灯欹枕劳频梦，樽酒凭栏定几时。独立小桥回首处，篱边犹吉见横枝。",
            "comment": ""
        },
        {
            "title": "休日招李山房杜北山访渭滨秋浦于孤山即席用",
            "content": "凛凛仙风匝葑田，徘徊怀古事茫然。眼空湖海无尘累，身在蓬莱有宿缘。孤策遍寻储鹤地，偏提自汲煮茶泉。诗家眷属通诗谱，不枉微官客日边。",
            "comment": "【注释】【原题】：休日招李山房杜北山访渭滨秋浦于孤山即席用韵"
        },
        {
            "title": "官舍双桂",
            "content": "翠下黄金剪缀成，幽香不断袭人精。独披月色连宵看，更结秋风来岁盟。好梦偏为蛩叫破，吟身那似蝶飞轻。纷纷凡卉谁堪眼，说与寒梅蚤合并。",
            "comment": ""
        },
        {
            "title": "牧溪上人为作戏墨因赋二首·右猿",
            "content": "峭壁悬崖隐趣深，每来洞口费呼寻。啼云啸月声难写，只写山林一片心。",
            "comment": ""
        },
        {
            "title": "公无渡河",
            "content": "公无渡河，公无渡河，公必欲渡意如何。波涛汹涌何足畏，中原未复一身多。争知平地有风波，人心之险险于河。",
            "comment": ""
        },
        {
            "title": "岳鄂王墓",
            "content": "古木号风抱不平，百年忠义日争明。坟前人马空存石，何似当时听用兵。",
            "comment": ""
        },
        {
            "title": "赠相士",
            "content": "好爵縻人见不休，更饶君尽许封侯。山林朝市心殊相，莫误平人枉白头。",
            "comment": ""
        },
        {
            "title": "言事",
            "content": "读了南华枕曲肱，无端客梦冷偏增。官将满去多逃吏，诗不吟不少寄僧。乱叶打窗猫上案，斜阳过屋鼠窥灯。孤山在望何时雪，问讯梅花策瘦藤。",
            "comment": ""
        },
        {
            "title": "即事",
            "content": "无端梅潦肆鸣渠，官舍萧条似僦居。把酒厌谈天下事，挑灯频读故人书。吏抄诗懒多讹字，僮治餐迟少嫩蔬。浊世炎蒸方郁郁，庭前新草不令除。",
            "comment": ""
        },
        {
            "title": "寄题漱玉",
            "content": "一派潺湲迸石溪，直疑寒碧练玻璃。百川流去须归海，万籁喧来有定时。桥接丹山横夜月，柳笼碧草拂晴曦。吟庐此去虽相近，争似閒鸥立渺瀰。",
            "comment": ""
        },
        {
            "title": "午梦",
            "content": "篇时才欠急忙偿，似有奚奴督和章。望断晓山云破碎，惊回午梦雨淋浪。春光一半归杨柳，花事三分属海棠。静坐小窗人语寂，閒听粱燕话行藏。",
            "comment": ""
        },
        {
            "title": "官舍庭前古梅寻常开拶岁暮余整归装而乃蚤花",
            "content": "狰狞古怪虬龙枝，着花传舍宾岁晚。往往来来几番人，老人相期疑未谖。顾我冷眼惯相看，嗅花嚼蕊当餐饭。横斜峭拔耐雪霜，肯媚阳和齐婉娩。把酒邀月共说诗，疎影上衣成缱绻。朔风吹梦入家山，鼓舞倦矣客兮返。谁谓花先常岁期，澈夜万葩玉一本。花应有心饯我行，吐芳非为冬日暖。我亦逆知此花意，孤洁难与俗人混。似嫌托根富贵场，不苦栖身山林稳。惜乎花只不能言，一花一心诚恳恳。任它世间竞酣桃李春，花独与我结交岁寒远。",
            "comment": "【注释】【原题】：官舍庭前古梅寻常开拶岁暮余整归装而乃蚤花不容自默"
        },
        {
            "title": "访僧不遇",
            "content": "特地寻君先佛场，行行踏遍古苔荒。不因坐石贪搜句，何事抽单辍赴堂。空榻日移悬锡影，别寮风过煮茶香。忙中我为閒来到，君本閒人为甚忙。",
            "comment": ""
        },
        {
            "title": "岁律",
            "content": "岁律又侵寻，桃符句索吟。经年为客梦，每日在家心。眼老看山惯，愁多怯酒深。公余惟读易，世事任浮沉。",
            "comment": ""
        },
        {
            "title": "访周伯弜后寄",
            "content": "独坐湖窗水一杯，好怀竟日向谁开。火云六月天无夜，不为先生定不来。",
            "comment": ""
        },
        {
            "title": "喜鹊寺",
            "content": "鹊巢不见委空枝，透彻机关在险时。自从非无禅可问，多因险处怕人窥。",
            "comment": ""
        },
        {
            "title": "闲赋",
            "content": "梅花白向鬓根生，岁月蹉跎事欠成。读过故书温有味，借来新絮冷无情。未霜山寺昏钟劲，欲霁湖亭夕照明。多少红尘留滞客，可曾归去力春耕。",
            "comment": ""
        },
        {
            "title": "鹭",
            "content": "素狎沙鸥水国盟，一生踪迹任飘零。漫夸霜雪精神别，难洗虾鱼气习腥。点破青山成晓画，飞来红蓼称秋汀。江湖出入风波里，比着胎仙欠典刑。",
            "comment": ""
        },
        {
            "title": "燕子",
            "content": "呢喃不听一年余，又见双飞向竹庐。翻笑人间湖海客，重来仍占故巢居。",
            "comment": ""
        },
        {
            "title": "寄怀里中诸社友",
            "content": "自笑初无作吏能，却因作吏远诗朋。与君交讯欠逢雁，知我怀人独是僧。客枕梦残听夜雨，乡心愁绝对秋灯。何时岁老梅花下，石鼎分茶共煮冰。",
            "comment": ""
        },
        {
            "title": "竹阁",
            "content": "昔日孤山像，重移阁几春。骚名垂句法，遗爱稔邦民。雨剥一碑古，风摇万竹新。来游兴感慨，谁继若而人。",
            "comment": ""
        },
        {
            "title": "夜雨",
            "content": "夜半倏惊觉，狂风搅秋鸣。掣电起迅雷，骤雨翻盆倾。逆知造物意，揫敛宝成。天威不竟夕，须臾山月明。",
            "comment": ""
        },
        {
            "title": "秋风悲",
            "content": "秋风悲，秋风悲，秋风悲兮落叶飞。豪家不识秋风悲，杯酒暖热儿女嬉。秋风悲，秋风悲，秋风悲兮陇穗萎。田舍不识秋风悲，腰鎌收刈鸡豚肥。秋风悲，秋风悲，秋风悲兮塞角吹。戍人不识秋风悲，只愿封侯不顾死，枣红十载忘归期。秋风悲，秋风悲，秋风最可悲兮。江流滔滔，禾黍离离，为此悲者其知谁。",
            "comment": ""
        },
        {
            "title": "檐上木香",
            "content": "无奈声声杜宇频，木香犹有一分春。檐头分得清香到，却谢寻常过路人。",
            "comment": ""
        },
        {
            "title": "谢林可山序诗",
            "content": "不枉西湖住两年，穷吟活计又成编。生平不得春风力，只与梅花结得缘。",
            "comment": ""
        },
        {
            "title": "饯吴西畴东归",
            "content": "交情寥落若商参，谁是如兰可断金。别去社中怀旧友，喜来湖上共新吟。好山争似居家看，冷菊难禁在旅心。我欲学君归未得，来年竹屋再相寻。",
            "comment": ""
        },
        {
            "title": "玉清宫初阳台",
            "content": "守药胎仙去不来，空留山顶炼丹台。明眸炯炯初阳在，知隔人间几劫灰。",
            "comment": ""
        },
        {
            "title": "有感",
            "content": "华阳暂脱戴朝簪，悔被浮云惹动心。或事可惊如雨骤，客怀无限并秋深。能归不似天边燕，怯冷愁闻月下碪。几许清高堪自慰，官居赖有竹萧森。",
            "comment": ""
        },
        {
            "title": "舟中",
            "content": "厌杀人间名利忙，我忘名利只诗狂。雅陪云衲三生话，分得渔舟半日凉。傍水细看鸥鹭浴，隔芦吹过芰荷香。从容饱遂清游胜，那似家居卧竹房。",
            "comment": ""
        },
        {
            "title": "独坐",
            "content": "老屋萧条半欲斜。绳床独坐看蜂衙。经年官况浑如客，计日安书已到家。策策冷风删树叶，丝丝暮雨织檐花。梦魂不那归心切，小圃堪锄自种瓜。",
            "comment": ""
        },
        {
            "title": "紫笑",
            "content": "雨湿晴烘乃破悭，时闻旖旎度檐间。不知失笑缘何事，每对薰风自赭颜。",
            "comment": ""
        },
        {
            "title": "乍晴",
            "content": "吟情天远倚阑干，声歇鸣渠雨乍乾。只为湖山居宦舍，却因笋蕨忆家餐。燕窠出子春游懒，灯烬开花夜话残。收拾柳绵囊楮被，麦秋犹有一番寒。",
            "comment": ""
        },
        {
            "title": "春日访四圣郑渭滨",
            "content": "访旧孤山去，桃花观里春。迎香开道室，借酒酌吟人。琴操音还古，蔬盘味却真。斜阳各分散，一水隔红尘。",
            "comment": ""
        },
        {
            "title": "蝉",
            "content": "高蹈槐梢与柳阴，争鸣直到日西沉。初无识见偏容喙，不读诗书却好吟。风露细餐虽足饱，山林为计更宜深。所谈幸尔非人事，逆耳从来欠赏音。",
            "comment": ""
        },
        {
            "title": "金沙井",
            "content": "修绠垂瓶自汲深，水澄沙莹几星金。分明不与贪泉比，莫为金沙起利心。",
            "comment": ""
        },
        {
            "title": "看梅",
            "content": "岁寒气味少人知，一度相逢一度奇。不受阳和私点化，惯经风雪冷禁持。影横坡老数枝画，香沁逋仙两句诗。相对依依吟未得，斜阳归路不妨迟。",
            "comment": ""
        },
        {
            "title": "挽李山房",
            "content": "吟誉先君者，多埋葛岭傍。几年千里客，一夕九原伤。琴砚遗儿远，棺衾得友偿。玉楼天上事，应有旧山房。",
            "comment": ""
        }
    ]
}