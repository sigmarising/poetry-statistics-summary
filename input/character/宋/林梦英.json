{
    "dynasty": "宋",
    "author": "林梦英",
    "poems": [
        {
            "title": "碧涧书堂",
            "content": "临川遇邹君，示我铜陵辨。相邀游其间，百闻须一践。自从双耳聋，已办两足茧。武夷乃招隐，仙都辄策蹇。遥睇麻源村，梦思劳辗转。今披碧涧记，华罔订讹舛。疑雠吁莫论，是非争之褊。但欣泉石奇，堂成书可辇。晁侯云梦胸，妙处参坟典。家有万竹坡，琳琅閟营翦。徘徊康乐旧，此偿尤不浅。人生贵自得，假物非至善。山川侈遭逢，所托各偕显。严光钓越滩，叔子登楚岘。气象不低摧，吾从志当勉。相思邀示到，烟霞自舒卷。唯应原上月，共照人孤狷。",
            "comment": ""
        },
        {
            "title": "金石台",
            "content": "云作岩扉风自关，清阴半壑树中间。傍厢更著茅亭好，放入西南一面山。",
            "comment": ""
        },
        {
            "title": "金石台",
            "content": "台后漫山十里梅，村南村北总诗材。荒寒莫恨无人领，会与奚奴杖屨来。",
            "comment": ""
        }
    ]
}