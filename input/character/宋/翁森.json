{
    "dynasty": "宋",
    "author": "翁森",
    "poems": [
        {
            "title": "送行可和尚游雁宕",
            "content": "灵运平生屐，如何一瘦藤。夕阳红叶寺，秋雨白头僧。阅世三兵火，传心几佛灯。讵押金还记我，曾向此山登。",
            "comment": ""
        },
        {
            "title": "四时读书乐",
            "content": "昨夜庭前叶有声，篱豆花开蟋蟀鸣。不觉商意满林薄，萧然万籁涵虚清。床前赖有短檠在，及此读书功更倍。读书之乐乐陶陶，起弄明月霜天高。",
            "comment": ""
        },
        {
            "title": "次古堂岁寒杂书韵",
            "content": "清新如修竹，月露洗琅玕。爱之不能舍，一月三四看。伊人伟识量，文字馀波澜。出处早见几，在汉申屠蟠。风雨江村暮，门掩清灯寒。所抱寸心在，千载重不刊。满前炽子孙，已足遗以安。会当骖白鹿，华顶炼还丹。",
            "comment": ""
        },
        {
            "title": "寄陈古堂",
            "content": "往来几兴亡，古今一天地。而人生其中，云胡不自贵。渺予寸心孤，浩发千载喟。残夜抱遗编，青灯照无寐。怀人月千里，开门秋一林。徘徊不得寐，对此石上琴。山水有真领，寥寥本无音。寄语子钟子，须知琴外心。",
            "comment": ""
        },
        {
            "title": "方岩次李学补韵",
            "content": "散策松边寺，无心任去留。山昏云欲暝，地迥月涵秋。细响鸟惊树，孤吟僧倚楼。重阳明日是，又作十天游。",
            "comment": ""
        },
        {
            "title": "耕",
            "content": "村北村南叫杜鹃，簑披春雨柳含烟。不辞辛苦秋成熟，会见黄云遍野田。",
            "comment": ""
        },
        {
            "title": "海门道中宿田家",
            "content": "烟浦偶同渔父渡，竹篱受宿野人家。悠然此夜得真领，陇月初生梅始华。",
            "comment": ""
        },
        {
            "title": "采桑",
            "content": "采桑子，采桑子，朝去采桑日已曙，暮去采桑云欲雨。桑叶郁茂寒露眉，桑枝屈曲勾破衣。大妇年年忧蚕饥，小妇忙忙催叶归。东邻女，对西邻。道蚕眠起较迟早，已觉官吏促早缲。新丝二月已卖了，卖了新丝更栽桑。桑栽还似去年长，岂知城中花压墙。朱楼旭日映红妆，不识桑树有罗裳。",
            "comment": ""
        },
        {
            "title": "牧",
            "content": "细雨空蒙烟草稠，相呼相逐过林丘。回来莫向山边去，昨夜前村虎食牛。",
            "comment": ""
        },
        {
            "title": "柬陈南园",
            "content": "自昔贤哲士，遭运每多屯。世途自屈曲，难揉胸轮囷。终夜起太息，所忧非贱贫。相望各努力，勗哉追古人。",
            "comment": ""
        },
        {
            "title": "山房",
            "content": "清卧荒村绝点尘，疏钟敲月梦中闻。山僧早起知何事，当户烧香礼白云。",
            "comment": ""
        },
        {
            "title": "吴烈女",
            "content": "士习与世换，一堕不自持。宁如二女子，至性不自移。人之能为人，所惧大节亏。吾父死汝手，吾身岂汝随。匪云随我节，义合同其归。空山雨流血，白日寒无辉。女子有是哉，道旁为嗟咨。北风飒万类，始见青松姿。有女焯其行，发潛可无诗。死其身不顾，身后遑所知。伤心复伤心，风味日以漓。寄语读书者，曷不愧于斯。",
            "comment": ""
        },
        {
            "title": "四时读书乐",
            "content": "山光照槛水绕廊，舞雩归咏春风香。好鸟枝头亦朋友，落花水面皆文章。蹉跎莫遣韶光老，人生唯有读书好。读书之乐乐何如，绿满窗前草不除。",
            "comment": ""
        },
        {
            "title": "四时读书乐",
            "content": "木落水尽千崖枯，迥然吾亦见真吾。坐对韦编灯动壁，高歌夜半雪压庐。地炉茶鼎烹活火，一清足称读书者。读书之乐何处寻，数点梅花天地心。",
            "comment": ""
        },
        {
            "title": "四时读书乐",
            "content": "新竹压檐桑四围，小斋幽敞明朱曦。昼长吟罢蝉鸣树，夜深烬落萤入帏。北窗高卧羲皇侣，只因素稔读书趣。读书之乐乐无穷，瑶琴一曲来薰风。",
            "comment": ""
        },
        {
            "title": "宿山中田家",
            "content": "欹坐颓檐醉浊醪，松油烧尽夜萧骚。儿童十岁能吹笛，嘹亮一声出月高。",
            "comment": ""
        },
        {
            "title": "访古村王彦高不值留竹间",
            "content": "西风吹起一襟秋，遥度前村访子猷。不见子猷空倚竹，此心犹为此君留。",
            "comment": ""
        },
        {
            "title": "山斋偶书",
            "content": "春风桃灼灼，秋雨黍离离。眼底千年事，空山独坐时。",
            "comment": ""
        },
        {
            "title": "夏日书怀",
            "content": "孤坐衲蒙头，岩扉花竹幽。山明云罢雨，天迥月悬秋。煮茗猿分饮，藏蔬鼠或偷。道人方睡去，梦入五台游。",
            "comment": ""
        },
        {
            "title": "过天台",
            "content": "日落千山外，悠然一望赊。黄檀六七里，绿竹两三家。幽步窥残雪，孤愁入远霞。今宵何处宿，茆屋有梅花。",
            "comment": ""
        },
        {
            "title": "寄怀吕六松",
            "content": "西风吹薄暝，万叶赋秋声。高鹄云边少，孤蝉雨后清。年光凄短思，世态重离情。石壁沧洲阔，休寒白鹭盟。",
            "comment": ""
        },
        {
            "title": "落花呈王如山监簿",
            "content": "落地飞花锦作堆，休言落后不如开。爱渠不逐波流去，自在阴崖覆绿苔。",
            "comment": ""
        },
        {
            "title": "屋头梅开一蕊",
            "content": "寂寞茆斋下，孤梅一蕊开。无人知此意，日暮绕苍苔。",
            "comment": ""
        },
        {
            "title": "渔",
            "content": "三月桃花浪暖初，隔溪人问有鱼无。回言未纳官租税，不敢私将网下湖。",
            "comment": ""
        },
        {
            "title": "题陶渊明临流赋诗图",
            "content": "閒居淡无事，临流忽有得。平生诗外心，滩上一鸥白。",
            "comment": ""
        },
        {
            "title": "春暮即事",
            "content": "啼鹃春已暮，徒倚念流光。雨涨溪舂急，山晴火种忙。寻芳知兴浅，怀远觉愁长。两月无来客，青苔满石床。",
            "comment": ""
        },
        {
            "title": "樵",
            "content": "妻出叮咛夫转听，采薪须束担头轻。夜来雨过苍苔滑，莫向巉岩险处行。",
            "comment": ""
        },
        {
            "title": "访朱道士不遇题山扉",
            "content": "閒来松下叩仙家，惟见山扉掩碧霞。步绕篱根霜屦滑，已将心事语黄花。",
            "comment": ""
        }
    ]
}