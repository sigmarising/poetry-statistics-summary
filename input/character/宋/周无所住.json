{
    "dynasty": "宋",
    "author": "周无所住",
    "poems": [
        {
            "title": "玄关一窍颂",
            "content": "一窍才通万窍通，丝毫不动露真空。个中便是真宗祖，认著依前又不中。",
            "comment": ""
        },
        {
            "title": "真药物颂",
            "content": "天地之先，无根灵草。一意制度，产成至宝。",
            "comment": ""
        },
        {
            "title": "工夫颂",
            "content": "百刻工夫一刻推，一刻还同十二时。十二时中归一念，念中无念始真奇。",
            "comment": ""
        },
        {
            "title": "温养颂",
            "content": "恬淡无思虑，虚无任自然。胎圆神自化，我命不由天。",
            "comment": ""
        },
        {
            "title": "阳晶颂",
            "content": "全清绝点号阳晶，才有纤瑕便属阴。多少神仙缘不说，谁人肯向此留心。",
            "comment": ""
        },
        {
            "title": "真炉鼎颂",
            "content": "头上顶天，脚下踏地。中有一物，煆成宝器。",
            "comment": ""
        },
        {
            "title": "斤两颂",
            "content": "不圆不缺行中道，著意忘怀便落偏。更言二八一斤数，开眼明明被孰瞒。",
            "comment": ""
        },
        {
            "title": "火候颂",
            "content": "真火本无候，时人休强猜。要知端的意，无去亦无来。",
            "comment": ""
        },
        {
            "title": "口诀颂",
            "content": "意到心诚，湛然若凝。昼夜无间，效验自应。",
            "comment": ""
        },
        {
            "title": "沐浴颂",
            "content": "沐浴无他术，休寻卯酉中。困眠饥吃饭，无日不春风。",
            "comment": ""
        },
        {
            "title": "法度颂",
            "content": "清净药村，密意为丸。十二时中，无念火煎。",
            "comment": ""
        },
        {
            "title": "龙虎颂",
            "content": "龙虎猖狂，心念炎烈。慧剑才挥，二兽俱灭。",
            "comment": ""
        },
        {
            "title": "铅汞颂",
            "content": "欲识铅汞，情性二物。二物和合，还丹了毕。",
            "comment": ""
        },
        {
            "title": "玄牝颂",
            "content": "万物芸芸，各归其根。识得根源，玄牝虚传。",
            "comment": ""
        },
        {
            "title": "抽添颂",
            "content": "识得真心无不遍，自己不明被物转。可怜无限守株人，退铅进汞错方便。",
            "comment": ""
        },
        {
            "title": "抽添颂",
            "content": "若问抽添法，纵擒怕觉迟。调停无损益，方始证无为。",
            "comment": ""
        },
        {
            "title": "真土颂",
            "content": "真土从来名强立，学人不晓谩傍求。若知真土为中道，何必骑牛更觅牛。",
            "comment": ""
        }
    ]
}