{
    "dynasty": "宋",
    "author": "刘澜",
    "poems": [
        {
            "title": "桐江晓泊",
            "content": "风萧萧，冰瑟瑟，淡烟空蒙冠朝日。滩头枯木如画出，鸜鹆飞来添一笔。",
            "comment": ""
        },
        {
            "title": "庆宫春/高阳台",
            "content": "春翦绿波，日明金渚，镜光尽浸寒碧。喜溢双蛾，迎风一笑，两情依旧脉脉。那时同醉，锦袍湿、乌纱敧侧。英雄何在，满目青山，飞下孤白。片帆谁上天门，我亦明朝，是天门客。平生高兴，青莲一叶，从此飘然八极。矶头绿树，见白马、书生破敌。百年前事，欲问东风，酒醒长笛。",
            "comment": ""
        },
        {
            "title": "瑞鹤仙",
            "content": "向阳看未足。更露立阑干，日高人独。江空佩鸣玉。问烟鬟霞脸，为谁膏沐。情闲景淑。嫁东风、无媒自卜。凤台高，贪伴吹笙，惊下九天霜鸪。红蹙。花开不到，杜老溪庄，已公茅屋。山城水国。欢易断，梦难续。记年时马上，人酣花醉，乐奏开元旧曲。夜归来，驾锦漫天，绛纱万烛。",
            "comment": ""
        },
        {
            "title": "夜访侃直翁",
            "content": "疏瓴乱见星，危坐冷无灯。索句髭先白，餐蔬貌欲青。楼禽翻麓雪，堕栗破溪冰。昨夜中峰顶，同看海日升。",
            "comment": ""
        },
        {
            "title": "齐天乐",
            "content": "玉钗分向金华後，回头路迷仙苑。落翠惊风，流红逐水，谁信人间重见。花深半面。尚歌得新词，柳家三变。绿叶阴阴，可怜不似那时看。刘郎今度更老，雅怀都不到，书带题扇。花信风高，苕溪月冷，明日云帆天远。尘缘较短。怪一梦轻回，酒阑歌散。别鹤惊心，感时花泪溅。",
            "comment": ""
        },
        {
            "title": "买陂塘/摸鱼儿",
            "content": "御风来、翠乡深处，连天云锦平远。卧游已动蓬舟兴，那在芙蓉城畔。巾懒岸。任压顶嵯峨，满鬓丝零乱。飞吟水殿。载十丈青青，随波弄粉，菰雨泪如霰。斜阳外，也有新妆半面。无言应对花怨。西湖千顷腥尘暗。更忆鉴湖一片。何日见。试折藕占丝，丝与肠俱断。遐征渐倦。当颍尾湖头，绿波彩笔，相伴老坡健。",
            "comment": ""
        },
        {
            "title": "句",
            "content": "东风半绿官圩草，西日遥红别岸山。",
            "comment": ""
        }
    ]
}