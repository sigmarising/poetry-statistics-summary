{
    "dynasty": "宋",
    "author": "俞桂",
    "poems": [
        {
            "title": "采莲曲",
            "content": "画艇将归笑语频，鸳鸯对对起还沉。妾心先自怀郎苦，怕嚼莲心苦转深。",
            "comment": ""
        },
        {
            "title": "冷泉亭",
            "content": "欲访飞来景，湖头赁小船。白云侵岭下，翠树傍泉边。入寺人须到，深林影自圆。山居相去近，夜坐学参禅。",
            "comment": ""
        },
        {
            "title": "闺怨",
            "content": "谁怜人去锁朱楼，终日凭栏只带愁。燕子也知人薄倖，飞来略不傍帘钩。",
            "comment": ""
        },
        {
            "title": "江上",
            "content": "江头云阁雨，柳色与春深。船发春风阻，谁知客子心。",
            "comment": ""
        },
        {
            "title": "新竹",
            "content": "傍墙穿过邻家竹，爱护新篁数十竿。剪伐莫令童仆辈，老夫日日要来看。",
            "comment": ""
        },
        {
            "title": "夏晨偶作",
            "content": "蚕事行将了，农家刈麦初。雨悭林少笋，水涩港无鱼。因病尝惩酒，偷闲懒答书。今年身愈老，事事觉全疎。",
            "comment": ""
        },
        {
            "title": "夏昼",
            "content": "轻摇羽扇着轻纱，闲汲清泉自煮茶。缘是夏来无甚雨，小池犹未有荷花。",
            "comment": ""
        },
        {
            "title": "湖上闲步",
            "content": "一番雨过一番春，芒竹闲行踏软尘。城里不知春色早，湖边杨柳已撩人。",
            "comment": ""
        },
        {
            "title": "寄怀",
            "content": "一番旧事总成空，莫使相思梦里逢。惆怅阳台云共雨，阳台今隔几千重。",
            "comment": ""
        },
        {
            "title": "采莲曲",
            "content": "平湖淼淼莲风清，花开映日红妆明。一双鸂鶒忽飞去，为惊花底兰桡鸣。兰桡荡漾谁家女，云妥髻鬟黛眉妩。采采荷花满袖香，荷深忘却归时路。",
            "comment": ""
        },
        {
            "title": "虎丘",
            "content": "突兀浮图插翠微，吴王事迹总成非。寺僧未晚山门闭，不放闲云一片飞。",
            "comment": ""
        },
        {
            "title": "秋夜",
            "content": "秋夜多愁思，虚堂风露凉。观书灯可近，欲睡漏初长。蛩响频催织，萤飞烁有光。雨梢窗外过，散入稻花香。",
            "comment": ""
        },
        {
            "title": "社日",
            "content": "今朝社日寒犹力，燕子还寻五柳家。宰肉不沾吾分薄，强斟聋酒度年华。",
            "comment": ""
        },
        {
            "title": "即事",
            "content": "薄薄轻轻寒露雨，微微飒飒早秋风。小舟办了松江去，占取三高作钓翁。",
            "comment": ""
        },
        {
            "title": "七夕有怀",
            "content": "擘钗情绪思悠悠，月下穿针嬾傍楼。非独双星苦离别，人间天上一般愁。",
            "comment": ""
        },
        {
            "title": "半塘",
            "content": "因访云岩过半塘，清明时候野花香。小舟趁雨冲风去，不及寻僧到上方。",
            "comment": ""
        },
        {
            "title": "古意",
            "content": "无言情脉脉，美人久相隔。道阻修且长，春草几番碧。凤钗冷鬓云，鸾镜轻云羃。昔为比翼鸟，今作孤飞翮。愁绝寄郎衣，腰瘦裁宜窄。",
            "comment": ""
        },
        {
            "title": "虎丘",
            "content": "两寺今寺一，因秦虎占丘。鹤飞王剑化，鸟宿古坟愁。石与泉流接，池通海水浮。十奇多胜概，不及尽追游。",
            "comment": ""
        },
        {
            "title": "秋怀",
            "content": "晚醒归舟是早秋，水光云影两悠悠。西风不管梧桐怨，一叶吹来一叶愁。",
            "comment": ""
        },
        {
            "title": "春日即事",
            "content": "春入侯家春事深，日长庭院又沉沉。客中不耐如丝雨，搅起思家寸寸心。",
            "comment": ""
        },
        {
            "title": "秋行吟",
            "content": "西风紧兮叶脱枝，寒露瀼兮菊绕篱。芦花白兮蓼满湄，雁声急兮蛩转悲。乐吾淛兮殊兴思，况东淮兮落远陲。朝气肃兮夜漏迟，暮云黯兮山色衰。纷纷眯目黄埃吹，艰关千进而徒驱驰。穷猿投林任所之，膏粱诸公那得知。从今休被微官缚，示若琴歌诗酒乐。岂无手足怀我情，当念行人多寂寞。",
            "comment": ""
        },
        {
            "title": "书斋",
            "content": "野草沿庭砌，清闲日掩扉。晚凉疎雨过，落叶觉蝉稀。天籁自鸣竹，砧声谁捣衣。僧寮不过此，何必扣玄机。",
            "comment": ""
        },
        {
            "title": "军中请衣",
            "content": "诸营今日请春衣，积沓如山竞捧归。曾念雪中兵堕指，戍边铁甲正防围。",
            "comment": ""
        },
        {
            "title": "送人到松江",
            "content": "西风萧瑟入船窗，送客离愁酒满缸。要记此时分袂处，暮烟细雨过松江。",
            "comment": ""
        },
        {
            "title": "春晚湖上",
            "content": "花事已成休，都人懒出游。水添烟浪阔，山带夕阳愁。柳树鸣黄鸟，沙堤卧白鸥。不辞归路远，何必买扁舟。",
            "comment": ""
        },
        {
            "title": "居闲",
            "content": "富贵人所原，贫贱不堪忧。自有兰蕙清，非比萧艾羞。功名如露草，飘瓦若虚舟。千载傥相遇，皋夔及伊周。苟使穷未达，一壑营一丘。出处谨吾节，斯心已细筹。",
            "comment": ""
        },
        {
            "title": "春日即事",
            "content": "羲驭舒徐日正迟，园林已觉杏花稀。半晴半雨春无准，燕怯轻寒不耐飞。",
            "comment": ""
        },
        {
            "title": "垂虹",
            "content": "松江一景是虹桥，欲约骚人钓巨鳌。吴越封疆知几梦，只今人物壮三高。雪天斫脍莎烟冷，秋月渔歌剑气豪。收拾琉璃千万顷，尽为醽醁汲波涛。",
            "comment": ""
        },
        {
            "title": "提干渔溪",
            "content": "不涉惊涛心自稳，柳阴阴处著孤舟。的知世路多机穽，一线閒名付直钩。",
            "comment": ""
        },
        {
            "title": "久雨",
            "content": "逾月留京国，春光总不知。可伤连夜雨，好似暮秋时。有客来无酒，逢人只说诗。官中闻闭籴，应是细民饥。",
            "comment": ""
        },
        {
            "title": "雨吟",
            "content": "轻轻烟雾失楼台，雨暗吴山锁山开。试与渔翁闲访问，落花几许泛溪来。",
            "comment": ""
        },
        {
            "title": "秋夜",
            "content": "月华如水净无尘，千里相思总一心。络纬篱边吟不彻，做成秋意十分深。",
            "comment": ""
        },
        {
            "title": "豫章滕阁",
            "content": "滕阁昔曾游，今无槛外楼。远山连树合，尽日对江流。古石空存记，骚人易感愁。夜深歌酒处，灯火灿渔舟。",
            "comment": ""
        },
        {
            "title": "雨中遣愁",
            "content": "花已开时人正愁，花簪头上使人羞。一春可厌无晴日，下却珠帘懒凭楼。",
            "comment": ""
        },
        {
            "title": "次坦庵兄韵",
            "content": "便中蒙赐墨，得句胜如书。暂尔两年别，俄然春暮余。梦驰情不间，心迩迹何疎。自省吾今老，湖山缚屋居。",
            "comment": ""
        },
        {
            "title": "家园",
            "content": "眺望西山在目中，更须宽展竹篱通。残梅尚守清帘节，不嫁东君昨夜风。",
            "comment": ""
        },
        {
            "title": "性拙",
            "content": "性拙难为巧，年来阴屡经。身闲诗谩赋，心静梦能灵。富贵如朝露，英雄几晓星。寻思世间事，日影过中庭。",
            "comment": ""
        },
        {
            "title": "江上",
            "content": "小雨才收日渐斜，酒旗插处两三家。江头妆点秋来景，半是芦花半蓼花。",
            "comment": ""
        },
        {
            "title": "秋千",
            "content": "吾今两鬓已成丝，每每逢春独自悲。最恨秋千无力上，风流不比少年时。",
            "comment": ""
        },
        {
            "title": "秋日即事",
            "content": "宿有骚人兴，休教世俗知。郊墟聊晚眺，风月入秋宜。愁极惟凭酒，囊空却剩诗。更长人不睡，灯火可亲时。",
            "comment": ""
        },
        {
            "title": "闺怨",
            "content": "凤帏晓起鬓{上髟下龙}松，枕肉初生酒晕红。一把柳丝挪在手，沉吟无语对春风。",
            "comment": ""
        },
        {
            "title": "纪愁",
            "content": "可笑无诗纪四愁，强将欢伯解吾忧。夜长明月纱窗冷，分得寒蛩一半秋。",
            "comment": ""
        },
        {
            "title": "偶吟",
            "content": "降伏吾心法，无如去外魔。苦吟诗愈拙，着意字犹讹。荏苒青衫旧，消磨白发多。不才为世弃，徒自咏卷阿。",
            "comment": ""
        },
        {
            "title": "次下竺僧韵",
            "content": "朝市软红尘，山林气味深。放怀随野鹤，过耳任春禽。石涧鸣泉玉，松钗坠日阴。隐居无个事，存养读书心。",
            "comment": ""
        },
        {
            "title": "春暮寄友人",
            "content": "日暖梨花雪，风吹杨柳绵。春逾三月半，梦忆十年前。诗借莺声和，书无雁字传。东君还似旧，吾鬓叹皤然。",
            "comment": ""
        },
        {
            "title": "阅名胜诗集",
            "content": "买得山房数册诗，倚篷细读已移进。只贪眼底看冰玉，月上荷花更不知。",
            "comment": ""
        },
        {
            "title": "夏日遣怀",
            "content": "老大今无用，吟诗了白头。百年如电景，万事付沙鸥。性淡偏宜静，居贫动是愁。人情难似旧，门外水长流。",
            "comment": ""
        },
        {
            "title": "送春",
            "content": "作恶情怀是别离，老夫懒作送春诗。东君归去无踪迹，试问垂杨便可知。",
            "comment": ""
        },
        {
            "title": "杂兴",
            "content": "漫山花发草萋萋，杨柳飞绵水拍堤。况是客怀禁不得，那堪杜宇耳边啼。",
            "comment": ""
        },
        {
            "title": "延祥观",
            "content": "御园犹自有逋梅，约束游人莫肯开。听得老兵谈旧事，几年不见翠以来。",
            "comment": ""
        },
        {
            "title": "烟霞石壁",
            "content": "山深入翠微，寺僻掩幽扉。景别金仙地，人忘尘世机。石滋崖雨滴，龙出洞云飞。结屋同僧处，何须赋式微。",
            "comment": ""
        },
        {
            "title": "钓台",
            "content": "不爱三公汉禄荣，一丝风月许多清。只将节义高千古，岂钓人间利共名。",
            "comment": ""
        },
        {
            "title": "夏中即事",
            "content": "重梅过了犹悭雨，幸有南薰在以槐。燕子亦於贫者薄，今年全不见飞来。",
            "comment": ""
        },
        {
            "title": "即事",
            "content": "阴云酿雨勒花迟，梅已飘残到杏枝。好是池塘清梦处，勾吟春草入新诗。",
            "comment": ""
        },
        {
            "title": "溪流",
            "content": "云脚才行又复开，一声隐隐只空雷。家僮忽报溪流涨，知是前村落雨来。",
            "comment": ""
        },
        {
            "title": "寄书",
            "content": "岁月逡巡笑故吾，人生南北隔江湖。楼头约取衡阳雁，寄得一行书信无。",
            "comment": ""
        },
        {
            "title": "腊八前四日",
            "content": "天气晴和又作阴，老来畏冷自难禁。余霙待伴留痕在，殊动骚人访戴心。",
            "comment": ""
        },
        {
            "title": "采莲曲",
            "content": "拗落圆房响钏金，昔人细数子藏深。不嫌到手多尖刺，只怕伤人有苦心。",
            "comment": ""
        },
        {
            "title": "平湖",
            "content": "平湖一景堪图画，舟子烟波去复归。旧日玄真无觅处，西山长见鹭鸾飞。",
            "comment": ""
        },
        {
            "title": "秋日",
            "content": "芙蓉未拆桂香浮，落日西风雁过楼。一雨空阶深夜滴，十分秋是十分愁。",
            "comment": ""
        },
        {
            "title": "寄陈芸居",
            "content": "生长京华地，衣冠东晋人。书中尘不到，笔下句通神。江海知名日，池塘几梦春。精神长似旧，芸藁愈清新。",
            "comment": ""
        },
        {
            "title": "论诗",
            "content": "大道本无体，何在文字间。昴从先天画，诗自圣人删。流风传益远，后作莫可攀。推敲谁氏子，一字不可闲。",
            "comment": ""
        },
        {
            "title": "农事",
            "content": "东作农家处处忙，金珠非是疗饥方。京华只识笙歌乐，岂识男耕与女桑。",
            "comment": ""
        },
        {
            "title": "海棠",
            "content": "海棠袅袅弄胭脂，雨入枝头睡正宜。最是高人有遗恨，杜陵因甚却无诗。",
            "comment": ""
        },
        {
            "title": "东山",
            "content": "东山随分作生涯，即是清高隐者家。粗有小园供日涉，不愁无地种梅花。",
            "comment": ""
        },
        {
            "title": "灵隐",
            "content": "回首得两年，曾入灵隐去。一路看不足，衣沾松上露。白云来相迎，涧泉飞瀑素。此景天下无，远胜庐山路。",
            "comment": ""
        },
        {
            "title": "采莲曲",
            "content": "女伴歌采莲，汪声度流水。无意惊鸳鸯，鸳鸯自飞起。",
            "comment": ""
        },
        {
            "title": "春归",
            "content": "晴天气淑浓如酒，引得狂蜂路亦迷。独立栏干凝望处，卖花人在画桥西。",
            "comment": ""
        },
        {
            "title": "丙午七夕后一日晚抵松江塔下",
            "content": "到得垂虹迫暮烟，前村雨暗莫行船。幸然得与僧人熟，借得终宵客位眠。",
            "comment": ""
        },
        {
            "title": "首夏",
            "content": "槐幄阴阴蔽绿扉，池抽荷叶落蔷薇。梁间紫燕新雏弱，来傍檐前旋学飞。",
            "comment": ""
        },
        {
            "title": "种竹",
            "content": "门前槐已长，庭内草自生。所欠园中竹，多种渠几茎。此君真可爱，非独王猷情。有时吟咏暇，入园得闲行。所幸笋萌出，次第阴可成。□使神宇爽，渐觉眼界清。最是秋雨夜，风来□□□。",
            "comment": ""
        },
        {
            "title": "春归",
            "content": "青青结子在梅梢，方见春来夏已交。认得主人双燕子，香泥衔去理新巢。",
            "comment": ""
        },
        {
            "title": "赠云间陆琴士",
            "content": "地僻居闲绝可人，殷勤过我抱桐君。声中知有辽天鹤，弹散华亭一片云。",
            "comment": ""
        },
        {
            "title": "秋咏",
            "content": "吟轴卷还开，行歌兴尽回。买花浇换叶，开么扫苍苔。巾学凉纱样，衣从薄苧裁。潘郎羞鬓白，多是为秋来。",
            "comment": ""
        },
        {
            "title": "惠山",
            "content": "径入松关古，秋云带树烟。只疑山有雨，恰是涧流泉。骚客诗留壁，游人岸系船。凭谁招陆羽，瀹茗古栏边。",
            "comment": ""
        },
        {
            "title": "书怀",
            "content": "僻性止耽书，村中谩寓居。心惟求事省，身合与名疎。木叶秋风起，蛩吟夜雨初。吾生今晚矣，不必间何如。",
            "comment": ""
        },
        {
            "title": "偶成",
            "content": "短发萧萧满镜秋，家居但觉岁时流。两年不见西湖面，笑我寒盟是白鸥。",
            "comment": ""
        },
        {
            "title": "居官",
            "content": "幸喜居官事不多，庭空吏散雀堪罗。近来转觉诗朋少，谁肯高轩为我过。",
            "comment": ""
        },
        {
            "title": "即事",
            "content": "东君无处不繁华，一雨才晴意便佳。客舍山梅开遍了，从今懒飞檐头花。",
            "comment": ""
        },
        {
            "title": "口占",
            "content": "园林绿暗又红稀，蜀鸟啼山笋蕨肥。春夏一番交篆早，绵衣脱了着单衣。",
            "comment": ""
        },
        {
            "title": "采莲曲",
            "content": "西风引袂涼云起，鸳浆扶船浮渌水。露沁花脂茜粉香，满柄锋芒刺葱指。红绡半妥金钏明，堤上六郎闚唱声。湘中暮雨欢期失，各自东西空目成。船荡波心烟漠漠，归路花从唱边落。绿艳红妖江水深，水底灵均庆不觉。",
            "comment": ""
        },
        {
            "title": "采莲曲",
            "content": "朝露湿妾衣，暮霞耀妾瞩。一叶小如瓜，去住无拘束。兀棹歌采菱，袭袭薰风足。芦叶映港清，捉对鸳鸯浴。莲中有苦心，欲折手还曲。折莲恐伤藕，藕断丝难续。",
            "comment": ""
        },
        {
            "title": "山中",
            "content": "剖竹相通涧下泉，更邀山色在樽前。一钩明月轩窗上，欹枕藤床独自眠。",
            "comment": ""
        },
        {
            "title": "夏中即事",
            "content": "青青梅子已添肥，犊角新抽晚笋迟。茶罢日长消睡处，案头一卷乐天诗。",
            "comment": ""
        },
        {
            "title": "松江",
            "content": "荷叶翻风暑气微，看山露冷湿征衣。垂虹夜静三高月，只照渔溪一舸归。",
            "comment": ""
        },
        {
            "title": "偶成",
            "content": "吹来一圳报秋知，玉露金风正及时。戴了凉巾披野服，桂花香里看唐诗。",
            "comment": ""
        },
        {
            "title": "即事",
            "content": "暑赫练襟汗浴流，倩谁唤得一天秋。无人共订吟边句，独有蝉声叫树头。",
            "comment": ""
        },
        {
            "title": "冷泉亭",
            "content": "步入侵云岭，亭高路恰平。池边幽树占，水底细沙明。无友诗难咏，逢僧话转清。此中真胜地，林寂鸟无声。",
            "comment": ""
        },
        {
            "title": "寓京二首",
            "content": "车马滔滔厌软红，湖边秋意属西风。木犀初放荷花老，买个船儿学钓翁。",
            "comment": ""
        },
        {
            "title": "吟诗",
            "content": "渔溪僻好只吟诗，此意还须识者知。自古岛郊贫彻骨，诗逢穷处始为奇。",
            "comment": ""
        },
        {
            "title": "赓宋雪岩韵",
            "content": "诗与梅花一样清，江湖久矣熟知名。未容便理趋朝计，行见相留入幕深。照座精神澄玉宇，当官才刃压金城。星郎况是曾知己，刮目英游藻鉴明。",
            "comment": ""
        },
        {
            "title": "喜雨上别大参",
            "content": "爰立为霖仰望深，今朝一雨慰苍生。经纶久柬君心在，变理还同天道亭。爱国虑勤宽玉带，筹边谋远捍金城。我公动业难模写，但见皇家庆太平。",
            "comment": ""
        },
        {
            "title": "闲中",
            "content": "花飞春减燕雏飞，西兴渡口夕阳微。等闲更上层楼望，贪看江潮不肯归。",
            "comment": ""
        },
        {
            "title": "裴坟",
            "content": "买船穿僻径，坟古最幽深。山近风常冷，松蟠昼亦阴。来时无整骑，骑路有鸣禽。寄语城居者，何人肯访寻。",
            "comment": ""
        },
        {
            "title": "初秋",
            "content": "火老金柔暑告残，乘凉正好望西山。秋声来处无寻觅，只作窗前竹叶间。",
            "comment": ""
        },
        {
            "title": "春咏",
            "content": "尽日看诗只掩扉，出门细雨怕沾衣。杏花已露胭脂色。燕子如何却未归。",
            "comment": ""
        },
        {
            "title": "枫桥寺",
            "content": "湖水相连月照天，雁声嘹呖搅人眠。昔年曾到枫桥宿，石岸傍边系小船。",
            "comment": ""
        },
        {
            "title": "香林洞",
            "content": "月月岩头古翠埋，绵云深隔洞门开。苍藤随石无根活，灵杞何年有种栽。气凝野烟疑麝过，暖熏山雨误蜂来。空庭谁领幽芳坐，雪鹤同行损绿苔。",
            "comment": ""
        },
        {
            "title": "述己",
            "content": "落落功名鬓久斑，重游京国又何颜。早知寸禄荣家晚，悔不当初便入山。",
            "comment": ""
        },
        {
            "title": "苔钱",
            "content": "庭砌方圆出化钧，何须抵死论钱神。贫家阿堵新添富，买断西湖风月春。",
            "comment": ""
        },
        {
            "title": "雨后",
            "content": "雨后新晴日转西，桑间犹有拙鸠啼。十分愁意无人管，红蓼黄芦水满溪。",
            "comment": ""
        },
        {
            "title": "惜春",
            "content": "春事三分过二分，桃花水上觅红云。游人浪说春归去，柳外黄鹂尚自吟。",
            "comment": ""
        },
        {
            "title": "春日即事",
            "content": "春光满目是吴头，水碧琉璃拍岸流。忆着去年桃叶渡，相思无限使人愁。",
            "comment": ""
        },
        {
            "title": "江头",
            "content": "渔浦山边白鹭飞，西兴渡口夕阳微。等闲更上层楼望，贪看江潮不肯归。",
            "comment": ""
        },
        {
            "title": "采莲曲",
            "content": "荷叶笼头学道情，花妆那似妆清。双双头白犹交颈，翻笑鸳鸯不老成。",
            "comment": ""
        },
        {
            "title": "早春",
            "content": "客里匆匆二月春，梅花开后柳争新。西湖不待清明到，早有寻芳拾翠人。",
            "comment": ""
        },
        {
            "title": "寓归",
            "content": "水激长江浪，风传远寺钟。宦情秋意薄，归兴客愁浓。卷箔迎新雁，喧篱厌旧蛩。何时旋故里，载酒插芙蓉。",
            "comment": ""
        },
        {
            "title": "赏月",
            "content": "天净无一云，地净无一尘。十六月圆满，皎皎白玉轮。古今同此月，照破世间人。夜久方浴出，露坐风满襟。清影入窗户，聊足尉我心。所欠一樽酒，所乏一张琴。如此好月色，惜乎在海滨。痴儿官事了，空自疲精神。不得赏新月，酬酢相与频。今宵诗兴动，狂吟渔溪民。独对犹复尔，况逢亲共宾。",
            "comment": ""
        },
        {
            "title": "甘露寺",
            "content": "占断淮南势，西风入鬓毛。一江流不尽，多景最为高。斜日迷烟树，孤帆送客舠。兴怀人物少，今古等秋毫。",
            "comment": ""
        },
        {
            "title": "松江",
            "content": "香飘菡萏短篷中，水色山光一样同。行止又非人所料，今年两度上垂虹。",
            "comment": ""
        },
        {
            "title": "买鱼",
            "content": "芦花荷叶晚秋天，雁影横斜远水连。频唤买鱼人不譍，偷忙撑入怕官船。",
            "comment": ""
        },
        {
            "title": "石笋峰",
            "content": "异种休参玉板禅，崭然一角立层巅。远尖自抱云根壮，叠藓谁疑雨箨缠。梦里三生空过眼，胸中千亩漫流涎。此龙难入宁僧谱，出土摩霄是几年。",
            "comment": ""
        },
        {
            "title": "清明",
            "content": "朝来阁雨喜新晴，枝上绵蛮调好声。佳节莫将虚过了，人生赢得几清明。",
            "comment": ""
        },
        {
            "title": "心事",
            "content": "落落功名鬓早斑，蹉跎心事十年间。看来只合归湖上，渔钓丛中尽日闲。",
            "comment": ""
        },
        {
            "title": "和叶广文韵",
            "content": "入得春来物物饶，翻思湖上短长桥。去年寒食闲游处，曾把扁舟系柳条。",
            "comment": ""
        },
        {
            "title": "寓京二首",
            "content": "一官濩落笑如初，只合空山去读书。不稼不渔无活计，谩将名氏玷公车。",
            "comment": ""
        },
        {
            "title": "羽气",
            "content": "羽气於诗却未除，尽教人笑治生疎。功夫若到[穷吟地，虽是居贫富不如。",
            "comment": ""
        },
        {
            "title": "即事",
            "content": "吹落杨花春事了，小池新绿雨添痕。育蚕时节寒犹在，村落人家半掩门。",
            "comment": ""
        },
        {
            "title": "和乐天初夏韵",
            "content": "雨脚来山岫，溪痕涨岸沙。插旗多酒户，挂纲尽渔家。地出绷儿笋，园收菜子花。春归莺啭嬾，风急燕飞斜。杯泻青荷叶，瓯煎白玉茶。孤村流水晚，数点有归鸦。",
            "comment": ""
        },
        {
            "title": "丙午七夕后一日晚抵松江塔下",
            "content": "客中情况少人知，正值钟声约束时。清坐更无人共话，挑灯来看菊潭诗。",
            "comment": ""
        },
        {
            "title": "南跄跧上人之平江",
            "content": "青浦相逢恰二年，今宵再会亦前缘。诗囊和月横挑去，稳泛枫桥夜半船。",
            "comment": ""
        },
        {
            "title": "次吴秋潭韵",
            "content": "相逢款话傍檐西，坎止流行事不齐。君到白苹秋正好，饱吟风月棹前溪。",
            "comment": ""
        },
        {
            "title": "初夏",
            "content": "蔷薇花已谢，芍药拟下坡。午阴有嘉树，景序犹清和。日得诗篇咏，门无俗客过。笋胎今岁少，荷叶小池多。春去余旬日，夏云已嵯峨。吾去年嗟矣，身事笑蹉跎。但欲卧白石，幽岩扪青萝。已与心料理，不必问如何。",
            "comment": ""
        },
        {
            "title": "采莲曲",
            "content": "西湖西畔荷花多，扣舷女儿娇歌。道旁骏马金叵罗，欲住不住横秋。放船却入花深处，临流照妆噤不语。南山起云山山雨，折得荷花不归去。弄波惊起鸳鸯双，水珠溅湿芙蓉裳。恨无飞羽致汝旁，朔洄从之云路长。",
            "comment": ""
        },
        {
            "title": "月夜",
            "content": "江南又见雁初飞，枫叶萧疎旋觉稀。边塞戍夫天气冷，谁家月夜扫征衣。",
            "comment": ""
        },
        {
            "title": "过湖",
            "content": "舟移别岸水纹开，日暖风香正落梅。山色蒙蒙横画轴，白鸥飞处带诗来。",
            "comment": ""
        },
        {
            "title": "看先叔祖青松居士仓使诗",
            "content": "儒冠每笑拙身谋，春日因何桂玉留。南浦未思芳草恨，西湖正为落梅愁。四灵去矣今如在，诸老萧然事已休。衣钵青松谁继续，家鸡还复可搜求。",
            "comment": ""
        }
    ]
}