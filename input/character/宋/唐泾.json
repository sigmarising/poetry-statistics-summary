{
    "dynasty": "宋",
    "author": "唐泾",
    "poems": [
        {
            "title": "怀黄小牧",
            "content": "瓠俎桑弧莅旧盟，天将吾道寄山林。梧桐卧雨鱼生釜，梅坞吟云鹤伴琴。海上苏卿今白发，山中杜甫老丹心。拟呼尊酒论今古，黄叶萧萧楚水深。",
            "comment": ""
        },
        {
            "title": "读史怀友",
            "content": "羞登广式议英雄，匣却吴钩弢却弓。幕下清谈王太尉，门前白马褚司空。一编袞斧风尘表，千古纲常天壤中。说与华阴扪虱老，何曾正朔在江东。",
            "comment": ""
        },
        {
            "title": "广亡徙海",
            "content": "箕冠如栉拥茅旌，谁执骍旄歃晋盟。遵海而南关气数，渡江以北少功名。火旗晻霭云藏阙，水阵周遭雪压城。一榻不容人鼾睡，那知雾岛是神京。",
            "comment": ""
        },
        {
            "title": "江南四迁国之亡天也歌以纪之",
            "content": "吴峰一发暮云孤，愁向湘累讯故都。风去只余韵乐在，雁来还有帛书无。杏坛有客陈孤注，平陇何人复五铢。歌彻黍离风雨恶，南山深处叫乌乌。",
            "comment": ""
        },
        {
            "title": "甲戌客临安",
            "content": "金谷烟花醉未醒，鼾边无梦到功名。十郎复里长函剑，六丈胸中旧貯兵。天豕星沈狼有影，海鰌风紧鹤无声。如闻浩浩愁相讯，何日衣冠乐太平。",
            "comment": ""
        },
        {
            "title": "江南四忠节国之纪也歌以哀之",
            "content": "咄咄薰风梦已灵，手提孤注竟逃盟。南冠入海五百客，北旆归燕七十城。自信丹心终徇国，只惭白面不知兵。二爻无遯公知否，底事吴门变姓名。",
            "comment": ""
        },
        {
            "title": "丙子纪事",
            "content": "才结岁寒盟，归来诧太平。阁中呼尚父，殿下狎门生。着手营三窟，回头失两京。闻今不闻古，咄咄诡知兵。",
            "comment": ""
        },
        {
            "title": "崖山亡",
            "content": "万里舆图入朔方，摇摇孤注海之阳。石尤风恶云藏轸，天驷星沈月掩房。岛上有人悲义士，水滨无处问君王。羲和指着乌飞路，去去虞渊暮色苍。",
            "comment": ""
        },
        {
            "title": "江南四忠节国之纪也歌以哀之",
            "content": "同时人物今犹昨，只有先生死朔方。殿下青衣晋天子，窖间白发汉中郎。平生东海心犹壮，千古西山骨亦香。三复累臣吟啸集，天荒地老气苍苍。",
            "comment": ""
        },
        {
            "title": "闽亡徙东广",
            "content": "逖泉已矣又菇蕕，半壁乾坤只恁休。频岁建杓移北斗，何人持节救东瓯。烟蜚樯艣风涛怒，云锁楼台日月愁。南望羊城天欲暮，可堪回首问神州。",
            "comment": ""
        },
        {
            "title": "江南四忠节国之纪也歌以哀之",
            "content": "谁把南牙压武夫，到头还似二公无。矢心海上逃秦爵，努力山中匿赵孤。赤羽星沈迷辇凤，红旗风劲逐樯乌。三神杳眇人何在，留取丹心付董狐。",
            "comment": ""
        },
        {
            "title": "和朱以性",
            "content": "拟驾奇肱阅四方，转头又是海生桑。雁虽有帛难寻汉，猴纵无绯肯拜梁。泱漭黄流翻地轴，屈盘紫气贯天章。箧中留取秋兰佩，不识人间有水苍。",
            "comment": ""
        }
    ]
}