{
    "dynasty": "宋",
    "author": "文有年",
    "poems": [
        {
            "title": "题澹山岩",
            "content": "为爱溪山来永州，黄茅白苇使人愁。驱车遥指嵛峰去，峰在潇江最上头。江转峰回景奇绝，澹山嵌窦真天设。摩挲丹灶酌石泉，髣髴曾游今几劫。徵君徵君苦避秦，一秦人又一秦人。青山踏破无扃鐍，何地堪逃世上尘。",
            "comment": ""
        },
        {
            "title": "题元子故宅",
            "content": "漫郎百事皆漫尔，独有溪山认作吾。念无一物镇泉石，生怕偃蹇羞吾徒。灵武中兴功掩德，天地大义须人扶。宁将善颂寓谲谏，百世闻之立懦夫。太师劲气形於笔，二美能兼自古无。后来衮衮下注脚，识者涪翁次石湖。松煤狼藉楮山赭，空谷雷响工传摹。徘徊熟玩长太息，世道日与湘流俱。",
            "comment": ""
        }
    ]
}