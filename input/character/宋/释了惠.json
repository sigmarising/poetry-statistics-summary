{
    "dynasty": "宋",
    "author": "释了惠",
    "poems": [
        {
            "title": "六祖赞",
            "content": "不作樵夫作确夫，只将脚力验精粗。知佗踏著踏不著，和米和糠到钵盂。",
            "comment": ""
        },
        {
            "title": "送性侍者之冷泉",
            "content": "爷儿解释死生冤，觅语欲登灵鹫山。借与门前溪上路，草鞋钱是你侬还。",
            "comment": ""
        },
        {
            "title": "偈颂七十一首",
            "content": "千峰沐雨，万树笼烟。磨盘呈旧面，水砍拜新年。",
            "comment": ""
        },
        {
            "title": "偈颂七十一首",
            "content": "七手八脚，三头两面。欢喜冤家，头头撞见。山僧建立宗旨，直须为我成褫。学人未达其源，也要请师方便。有方便，没方便。石巩张弓，三平中箭。",
            "comment": ""
        },
        {
            "title": "偈颂七十一首",
            "content": "孟嘉已前，渊明去后。谁家篱畔欠黄花，那个杯中无白酒，重阳只有九月九。呵呵呵，始信茱萸茶苦涩，展眉人少皱眉多。",
            "comment": ""
        },
        {
            "title": "禅会图黄檗裳沙弥",
            "content": "膝下黄金贵，掌中天地宽。风云欣际会，四海夜涛寒。",
            "comment": ""
        },
        {
            "title": "偈颂七十一首",
            "content": "的的此事，真不可说。不可说中真可说，真可说，无可说。齿临部临，急急敕摄。",
            "comment": ""
        },
        {
            "title": "寓北山小阁因事偶作",
            "content": "老去将贫买得闲，十层梯下是人间。忽因送客闻新事，又嘱山童紧著关。",
            "comment": ""
        },
        {
            "title": "偈颂七十一首",
            "content": "秉太阿剑，立太平基。卷旗青海尾，奏凯乱峰西。弟应兄呼成活业，汝携锄去我扶犁。",
            "comment": ""
        },
        {
            "title": "偈颂七十一首",
            "content": "洪机莫测，至德难量。万民几鸥鹭，四海一池塘。日日春风相鼓舞，不知时世是羲皇。",
            "comment": ""
        },
        {
            "title": "又布袋赞",
            "content": "转腊回头，百般卖弄。滞贷只些儿，尽力拽不动。吽吽，我不信得恁麽郑重。",
            "comment": ""
        },
        {
            "title": "偈颂七十一首",
            "content": "一击华鲸吼月明，主翁魂梦已惺惺。海天空阔无知已，赢得潮声到客亭。",
            "comment": ""
        },
        {
            "title": "偈颂七十一首",
            "content": "生於秽土，不受点污。目顾四方，周行七步。看来步步计便宜，落水也要占乾处。",
            "comment": ""
        },
        {
            "title": "偈颂七十一首",
            "content": "贵如圭璧，贱如泥土。镇压山川，辉腾今古。有商量，没价数。富者得之贫，贫者得之富。岂不见茶陵山下郁阇梨，骑驴踏断溪桥路。",
            "comment": ""
        },
        {
            "title": "偈颂七十一首",
            "content": "明星照得眼睛穿，眼睛觑得明星落。夜半依前是子时，敢保不曾成正觉。",
            "comment": ""
        },
        {
            "title": "国一见代宗来起立",
            "content": "立在威仪外，全身在裹头。重重赐龙袖，难掩面门羞。",
            "comment": ""
        },
        {
            "title": "偈颂七十一首",
            "content": "大机普应，妙用全彰。井通沧海，日上扶桑。击石火，闪电光。进前先蹉过，退后绝承当。",
            "comment": ""
        },
        {
            "title": "瑞上人血书莲经报亲",
            "content": "二千年前血滴滴，今日分明重指出。所生父母知不知，一二三四五六七。",
            "comment": ""
        },
        {
            "title": "偈颂七十一首",
            "content": "今朝九月九，渊明开醉口。指点东篱菊，大骂西门柳。诸人听得，只麽饮气吞声。山僧闻之，不免袖中出手。",
            "comment": ""
        },
        {
            "title": "又布袋赞",
            "content": "布袋没半边，乌藤欠一橛。手指空中底，要且不是佛。是什麽，咄咄咄。",
            "comment": ""
        },
        {
            "title": "自省",
            "content": "{塔左换目}{左目右蚩}眼孔忽然开，冷汗通身笑满腮。数直年将谓道，谁知今日却元来。",
            "comment": ""
        },
        {
            "title": "灵江",
            "content": "水底乌龟无卦兆，岸头神树不相关。要知祸福流行处，只在波心月一湾。",
            "comment": ""
        },
        {
            "title": "闲田",
            "content": "秦不耕兮汉不耘，镬头边事杳无闻。年来也有秋成望，三合清风半合云。",
            "comment": ""
        },
        {
            "title": "韩文公见大颠",
            "content": "事繁求省要，省要事频繁。纵得三平老，文公只姓韩。",
            "comment": ""
        },
        {
            "title": "偈颂七十一首",
            "content": "二月十有五，瞿昙开死铺。摩胸告从时，椁示双趺处。缩不来，展不去，七手八脚一时露。",
            "comment": ""
        },
        {
            "title": "邓隐峰赞",
            "content": "金锡一震，虚空退听。百万雄兵，难破此阵。一时游戏神通，未免旁观者哂。",
            "comment": ""
        },
        {
            "title": "偈颂七十一首",
            "content": "护生须是杀，杀尽始安居。会得个中意，唵悉唎苏{左口右卢}。",
            "comment": ""
        },
        {
            "title": "五祖栽松六祖担柴赞",
            "content": "无柄锄头，无根松树。万古风规，一肩荷负。至今夜夜黄梅雨。",
            "comment": ""
        },
        {
            "title": "偈颂七十一首",
            "content": "东涧一滴水，东湖千丈波。几多湖上客，无可奈船何。",
            "comment": ""
        },
        {
            "title": "偈颂七十一首",
            "content": "拨乱乾坤老贼精，天教化火自焚身。贼心贼行难磨灭，二月依前是仲春。",
            "comment": ""
        },
        {
            "title": "偈颂七十一首",
            "content": "四序暗推迁，钵盂口向天。止余三十日，便是一周年。",
            "comment": ""
        },
        {
            "title": "普化泉大道赞",
            "content": "酒参屠门，街头市尾。摇破木铎，无宫商而暗合宫商。挑大道浆，虽不醉人而人自醉。是则是，我问你，不知郴州城中，何似大悲院裹。",
            "comment": ""
        },
        {
            "title": "别川道士",
            "content": "尘中相见头颅别，座上交谈语笑同。拶到了无同别处，擎拳合掌各西乐。",
            "comment": ""
        },
        {
            "title": "颂古",
            "content": "雪峰踏者僧不杀，长生扶者僧不起。可怜一束烂枯藤，狼藉至今愁满地。",
            "comment": ""
        },
        {
            "title": "偈颂七十一首",
            "content": "东土与西土，镬汤无冷处。暗室裹突出鳖鼻蛇，平田中撞著白额虎。眼放内电光，毒气成烟雾。最难行是芝峰路。",
            "comment": ""
        },
        {
            "title": "偈颂七十一首",
            "content": "起寨重招五百兵，等闲恢复百余城。凌烟阁上清风起，留得将军卷世名。",
            "comment": ""
        },
        {
            "title": "悼虎丘枯椿和尚",
            "content": "佛心之子毒蛇心，欢喜无端变作嗔。五处住山开毒口，不知喷杀几多人。",
            "comment": ""
        },
        {
            "title": "达磨赞",
            "content": "噫吁，西来何所图，未开花五叶，先坏一茎芦，秋风吹恨满江湖。",
            "comment": ""
        },
        {
            "title": "偈颂七十一首",
            "content": "瞿塘三峡山波险，栈阁连云行路难。烽众相连兵刃接，一封乡信报平安。",
            "comment": ""
        },
        {
            "title": "送彻上人归蓬州",
            "content": "蓬莱一尺离青天，水不行舟古语传。但得胸中有江海，归家陆地也撑船。",
            "comment": ""
        },
        {
            "title": "悼虎丘枯椿和尚",
            "content": "华雨台前倒法幢，海门浪裹钉枯椿。千古万古撼不动，碍塞泼天扬子江。",
            "comment": ""
        },
        {
            "title": "偈颂七十一首",
            "content": "火种深埋冷寂中，几回拨著暖烘烘。不知将谓吹嘘力，元是东君信息通。",
            "comment": ""
        },
        {
            "title": "妇子看日",
            "content": "劣女还闺阖，痴爷看日头。几生亲骨肉，不共戴天雠。",
            "comment": ""
        },
        {
            "title": "对月了残经赞",
            "content": "破微尘出大经卷，一弹指顷千百遍。只因错认月为灯，至今展卷遮羞面。",
            "comment": ""
        },
        {
            "title": "庞大倚锄而化",
            "content": "辨地要从苗，枝残叶后凋。春风收契券，锄柄亦抽条。",
            "comment": ""
        },
        {
            "title": "偈颂七十一首",
            "content": "今之房杜昔伊周，功盖东南三百州。十二峰前月如翦，不知分照几家楼。",
            "comment": ""
        },
        {
            "title": "猪头和尚赞",
            "content": "提起臭猪头，密持清净戒。将谓足脂膏，元来少肉菜。如何出得金华界。",
            "comment": ""
        },
        {
            "title": "洗钵罗汉赞",
            "content": "水落方能石露，有心别无用处。若问佛法如何，日洗钵盂两度。",
            "comment": ""
        },
        {
            "title": "偈颂七十一首",
            "content": "白云深处憨眠好，野菜添油滋味长。千古康庐话头活，山僧笑擘紫泥香。",
            "comment": ""
        },
        {
            "title": "偈颂七十一首",
            "content": "屋前基业，屋后生涯。堂堂妙用，不假安排。暑退凉飚起，燕归鸿雁来。天台南岳，峨嵋五台。新罗击鼓大唐斋。",
            "comment": ""
        },
        {
            "title": "偈颂七十一首",
            "content": "霜蹄一跃趁春风，看尽深红及浅红。鞭影未摇归路活，杜鹃声在夕阳中。",
            "comment": ""
        },
        {
            "title": "偈颂七十一首",
            "content": "这些业种自何来，虽不同门共一家。连累山僧至今日，一重枷上又添枷。",
            "comment": ""
        },
        {
            "title": "偈颂七十一首",
            "content": "山空木落，秋清露寒。释迦卤莽，达磨湏顸。唯有陶靖节，东篱采黄菊，烂醉夕阳残。",
            "comment": ""
        },
        {
            "title": "送李道士归东湖",
            "content": "湫龙噀水湿髭须，四十九盘山画符。此法未传先有验，夜来驱月下东湖。",
            "comment": ""
        },
        {
            "title": "偈颂七十一首",
            "content": "大地为囹圄，鞫勘佛与祖。款案犹未圆，棒喝如雷雨。平白累山僧，有屈无雪处。有雪处，楖{左木右栗}横担不顾人，直入千峰万峰去。",
            "comment": ""
        },
        {
            "title": "偈颂七十一首",
            "content": "满目荆榛，亘天烈焰。百匝千重，四方八面。赵州拿得七斤衫，普化走入大悲院，蜡人眼光如掣电。",
            "comment": ""
        },
        {
            "title": "偈颂七十一首",
            "content": "洞山有物黑似漆，老倒玉泉裩赫赤。赤者吉中有凶，黑者凶中有吉，明眼衲僧难辨的。即今吉凶悔吝拈向一边，玉泉洞山且靠一壁，却听拄杖子出来露个消息。",
            "comment": ""
        },
        {
            "title": "布袋赞",
            "content": "扪腹一笑，笑裹戈矛。背手牵囊，囊中锥刺。将谓渠侬有底聱，元来奉化只如此。",
            "comment": ""
        },
        {
            "title": "观音赞",
            "content": "字字不真，句句不实。真实色身，何处寻觅。无寻见处，正观现前。菡萏花香水接天。",
            "comment": ""
        },
        {
            "title": "偈颂七十一首",
            "content": "向上关，脚下路。才拟问如何，邯郸学唐步。",
            "comment": ""
        },
        {
            "title": "偈颂七十一首",
            "content": "旧岁已去，去不可追。新岁当来，来不可拒。",
            "comment": ""
        },
        {
            "title": "小师智广请赞",
            "content": "泽广藏山，理能伏豹。父既不慈，子亦不孝。吉凶影象自分明，不用烧香求卦兆。",
            "comment": ""
        },
        {
            "title": "黄梅一会",
            "content": "日暮下山投宿处，风前闻客诵经时。分时此处此时节，总在目前人不知。",
            "comment": ""
        },
        {
            "title": "谢三郎赞",
            "content": "笠雨湿蓑烟，头陀于已圆。一桡横到底，不踏浙江船。",
            "comment": ""
        },
        {
            "title": "观音坐岩中并十六罗汉赞",
            "content": "应现声闻身，本身曾不动。众身齐说法，平地波涛涌。此法不知谁解听，岩谷晓来云气重。",
            "comment": ""
        },
        {
            "title": "五祖栽松六祖担柴赞",
            "content": "夯担不担柴，通经不识字。新州路上人，中书堂裹事。三更月照东禅寺。",
            "comment": ""
        },
        {
            "title": "文宗嗜蛤蜊",
            "content": "螺师蚌蛤类，大唐天子心。嗜好即深信，南无观世音。",
            "comment": ""
        },
        {
            "title": "常思惟赞",
            "content": "不滞闻见而受用闻见，不涉思惟而深入思惟。一坐至今扶不起，圆通门户草离离。",
            "comment": ""
        },
        {
            "title": "谢万年淮海寄拟为上堂",
            "content": "不愁台岭路岧嶢，生怕平田恶水浇。一杓又倾三百里，令人含恨不能消。",
            "comment": ""
        },
        {
            "title": "西窗",
            "content": "分得竺乾些子光，拓开户牖辟封疆。谁知迥绝安排处，昨夜三更挂夕阳。",
            "comment": ""
        },
        {
            "title": "行堂请赞",
            "content": "发鬅鬙，貌棱层。没些火种，刚要传灯。破无准之有准，起南能之不能。有不会佛法者，许伊是个师僧。恐人无信，立此为凭。",
            "comment": ""
        },
        {
            "title": "马郎妇赞",
            "content": "七轴莲经，自舒自卷。嫁人之媒，算人之本。金沙去后转风流，几度桃花春浪暖。",
            "comment": ""
        },
        {
            "title": "偈颂七十一首",
            "content": "隔江回首，已涉波澜。官路交肩，犹添荆棘。",
            "comment": ""
        },
        {
            "title": "偈颂七十一首",
            "content": "冷坐雪堆中，罗睺入命宫。被人贓作佛，打失主人翁。眉间蛛网断，顶{左宁右页}鹊巢空。公案今朝又一重。",
            "comment": ""
        },
        {
            "title": "偈颂七十一首",
            "content": "李下不整冠，瓜田不纳履。尀耐老臊胡，西来十万里。疑杀东震旦人，将谓单传直指。",
            "comment": ""
        },
        {
            "title": "又谢三郎赞",
            "content": "箬笠蓑衣，短篷孤艇。四海一钩，千江只影。不知月在飞猿岭。",
            "comment": ""
        },
        {
            "title": "偈颂七十一首",
            "content": "南山鳖鼻蛇，撺入新罗国。吞却镇海珠，咬杀嘉州佛。",
            "comment": ""
        },
        {
            "title": "闻父讣二首",
            "content": "见说如何与若何，恰如风向树头过。若论父子分明处，自古绵州所出多。",
            "comment": ""
        },
        {
            "title": "送人归昌州",
            "content": "见说家山富海棠，杜陵才短没篇章。烦君开口道一句，撺掇教他分外香。",
            "comment": ""
        },
        {
            "title": "松坡",
            "content": "白头弃镬下烟扉，正是欣逢快便时。岂谓傍山根脚在，至今留得碍人枝。",
            "comment": ""
        },
        {
            "title": "赵山台莲花方丈",
            "content": "一芙蕖是一毗耶，一叶春风一室开。三万二千师子座，藕丝窍裹涌将来。",
            "comment": ""
        },
        {
            "title": "李习之见药山",
            "content": "即今非见面，昔日不闻名。一句添三句，篇章凑不成。",
            "comment": ""
        },
        {
            "title": "偈颂七十一首",
            "content": "虎生三子尾吒沙，咂舌垂涎开爪牙。但见威风起岩窦，不知月照几千家。",
            "comment": ""
        },
        {
            "title": "山行赞",
            "content": "入火不燎眉，溺水不湿衣。目前巘嶮，脚下平夷。纵移千百步，此节不曾移。",
            "comment": ""
        },
        {
            "title": "偈颂七十一首",
            "content": "大千总是神仙药，此药无多灵验多。七佛之师虽解用，难医无病老维摩。",
            "comment": ""
        },
        {
            "title": "偈颂七十一首",
            "content": "投胎不著，一错百错。周行七步惹尘埃，直至如今抖不落。抖不落，定慧只将将错就错。",
            "comment": ""
        },
        {
            "title": "丹霞见灵照",
            "content": "当风鸦臭气，一个豆娘儿。熏得行人走，冲爷皱断眉。",
            "comment": ""
        },
        {
            "title": "四睡赞",
            "content": "人兮不羁，虎兮不缚。是四憨痴，成一火落。虽然合眼只一般，也有睡著睡不著。",
            "comment": ""
        },
        {
            "title": "偈颂七十一首",
            "content": "荆榛密密布前峰，塞断行人路不通。昨夜连山遭野火，更无芽蘖恼春风。",
            "comment": ""
        },
        {
            "title": "偈颂七十一首",
            "content": "鹰窠裹懵鸱，鸠巢中后鹞。称尊未必尊，做小未必小。只麽泥裹洗泥，到了全没分晓。有分晓，海水不禁杓子舀。",
            "comment": ""
        },
        {
            "title": "鸣雁松林接待",
            "content": "望见松林笑满腮，香厨岂为者僧开。三千里外有知已，鸣雁带书招不来。",
            "comment": ""
        },
        {
            "title": "偈颂七十一首",
            "content": "六年心念已灰寒，几欲求闲不得闲。今日不求闲自至，一枝藤占几江山。",
            "comment": ""
        },
        {
            "title": "四睡赞",
            "content": "无固无必，挨肩促膝。人梦不祥，虎梦大吉。世上有谁知，天台云幕幕。",
            "comment": ""
        },
        {
            "title": "坚上人归成都",
            "content": "苏州得得上凌霄，恰值山寒雪未消。逗到雪消山骨露，春风已在锦江桥。",
            "comment": ""
        },
        {
            "title": "庞居士见马祖",
            "content": "孰是心空者，谁为选佛人。笊篱二尺柄，簸箕三寸唇。",
            "comment": ""
        },
        {
            "title": "灵照女赞",
            "content": "指点谁家子，将呈泼笊篱。物轻情意重，不使老爷知。",
            "comment": ""
        },
        {
            "title": "出山相赞",
            "content": "夜半见明星，山中添冷话。脚未出山来，此语行天下。我观一切众生成佛多时，只有你者老子犹欠悟在。",
            "comment": ""
        },
        {
            "title": "对月了残经赞",
            "content": "麻线贯行针，太阳相对面。通身破绽多，如何补得遍。",
            "comment": ""
        },
        {
            "title": "偈颂七十一首",
            "content": "玄中之玄，妙中之妙。识其渊源，得其枢要。普化踢倒饭床，水潦呵呵大笑。",
            "comment": ""
        },
        {
            "title": "四宗风赞",
            "content": "松根石上柳阴边，三个痴顽一个颠。总道系蛇如伏虎，不知跨犊似乘船。",
            "comment": ""
        },
        {
            "title": "对月了残经赞",
            "content": "好念脱空经，不如山月转。将谓了多时，犹有者一卷。",
            "comment": ""
        },
        {
            "title": "偈颂七十一首",
            "content": "权实双行，主宾互立。拿空塞空，以的破的。",
            "comment": ""
        },
        {
            "title": "偈颂七十一首",
            "content": "重阳佳节到来，瑞岩无可安排。一十二峰黄栗粽，东大洋海茱萸茶。万象摩唇捋嘴，虚空缀齿粘牙，不知秋意落谁家。",
            "comment": ""
        },
        {
            "title": "偈颂七十一首",
            "content": "两手指天地，周行步更多。可怜黄面老，螃蟹落汤锅。",
            "comment": ""
        },
        {
            "title": "偈颂七十一首",
            "content": "护生须是杀，杀尽始安居。会得个中意，铁船水上浮。",
            "comment": ""
        },
        {
            "title": "五祖送六祖渡江并船子接夹山赞",
            "content": "一叶舟离港口，一桡外无可有。子不知羞，父不觉丑。丑恶羞惭，万年不朽。岂不见黄梅路上数株松，带雨含烟，一似朱泾堤畔柳。",
            "comment": ""
        },
        {
            "title": "偈颂七十一首",
            "content": "仲冬严寒年年事，须知事上大有事。若人知得事上事，到了全然不干事。",
            "comment": ""
        },
        {
            "title": "偈颂七十一首",
            "content": "没艰骏处立难难，难透村婆者一关。忽地假鸡啼午夜，马蹄踏月过长安。",
            "comment": ""
        },
        {
            "title": "言法华赞",
            "content": "口中念底，空中写底。是何章句，是何宗旨。人道你转法华，我道法华转你。",
            "comment": ""
        },
        {
            "title": "又猪头和尚赞",
            "content": "圣者圣何从，空中柳絮踪。猪头不得吃，遍地扇腥风。",
            "comment": ""
        },
        {
            "title": "闻叟",
            "content": "不是耳从声畔去，亦非声向耳边来。新罗国裹打斋鼓，老汉钵盂齐展开。",
            "comment": ""
        },
        {
            "title": "重画知识壁",
            "content": "幸自十方无壁落，谁将五彩画虚空。善财眼裹生花医，去却一重添一重。",
            "comment": ""
        },
        {
            "title": "五祖栽松六祖担柴赞",
            "content": "恨杀老头陀，山移恨不磨。吾今担头重，为汝种松多。",
            "comment": ""
        },
        {
            "title": "普化赞",
            "content": "铎掩洪钟，机如掣电。明头暗头，四方八面。一著得人憎，走入大悲院。",
            "comment": ""
        },
        {
            "title": "偈颂七十一首",
            "content": "星在天上，眼在眉下。星无暗明，眼无书夜。密密绵绵无缝罅。",
            "comment": ""
        },
        {
            "title": "又猪头和尚赞",
            "content": "猪头捧起，会苦全甘。饥兮不吃，饱而常贪。",
            "comment": ""
        },
        {
            "title": "寄乐山居士",
            "content": "雪鳌寒耸玉棱层，门钉桃符似不曾。将谓已无闲鬼崇，客床犹有不眠僧。",
            "comment": ""
        },
        {
            "title": "偈颂七十一首",
            "content": "迦叶擎拳，阿难合掌。临济入门喝，德山入门棒。小人道消，君子道长。晓来策杖过溪西，十分春在梅梢上。",
            "comment": ""
        },
        {
            "title": "偈颂七十一首",
            "content": "风前无语立须臾，接得双双锦鲤鱼。一等是传真的信，有通书有不通书。",
            "comment": ""
        },
        {
            "title": "偈颂七十一首",
            "content": "楚江南畔，甬水东边。有一句子，不方不圆。四七二三，望风结舌。德山临济，退后垂涎。",
            "comment": ""
        },
        {
            "title": "雁山出队上陈侍郎",
            "content": "尊者从空掷钵来，神通用尽却成獃。看来不似维摩老，一默千门万户开。",
            "comment": ""
        },
        {
            "title": "偈颂七十一首",
            "content": "冰雪冻皮肤，麻麦饿肠肚。见日未尝迷，见星安有悟。黄面老瞿昙，甜瓜成苦瓠。那更错行山下路，一步两步三四步。",
            "comment": ""
        },
        {
            "title": "偈颂七十一首",
            "content": "拄杖自拄杖，山僧自山僧。庭空积深雪，池冷起冰棱。楼上未吹新岁角，窗前且点旧年灯。",
            "comment": ""
        },
        {
            "title": "偈颂七十一首",
            "content": "人间共赏元宵，瑞岩本光现瑞。屋上山，桥下水。三门八字打开，左右青叶娄至。头顶天，脚踏地。",
            "comment": ""
        },
        {
            "title": "送人归湖南",
            "content": "白纸无端墨笔书，分明一句却模糊。青灯夜雨湘江上，添得平沙落雁图。",
            "comment": ""
        },
        {
            "title": "说无生话",
            "content": "家有全棚乐，新翻调不同。分明恨离别，却是喜相逢。",
            "comment": ""
        },
        {
            "title": "又海眼光赞",
            "content": "玉腕指尖新，力能提万钧。上他篮子裹，未必是金鳞。",
            "comment": ""
        },
        {
            "title": "送奎上人往中川",
            "content": "湫间云冷不成眠，听得樵歌一曲全。切莫喧传江上路，此声不入钓鱼船。",
            "comment": ""
        },
        {
            "title": "赵州接赵王",
            "content": "跏趺迎上客，曲录对旌幢。不是家风别，他居礼乐邦。",
            "comment": ""
        },
        {
            "title": "拾得磨墨寒山题岩赞",
            "content": "乱石当陶泓，千岩作诗轴。意到句不就，句到意不足。墨渐消，笔渐秃。苍松偃蹇莓苔绿。高兴上层巅，断崖收晚烟。笔底两三字，人间千百篇。心手不相知，石上墨成池。劫石有消日，此墨无尽时。",
            "comment": ""
        },
        {
            "title": "佛鉴和尚",
            "content": "灵而不灵，不灵而灵。鬼不是鬼，神不是神。讪谤祖宗之魔孽，惑乱男女之妖精。天童一见便生嗔，未必灵岩肯卜邻。",
            "comment": ""
        },
        {
            "title": "悼灭翁",
            "content": "咬牙啮齿骂松源，四海五湖洪浪奔。天目山云梁渚月，就中嘲谤不成冤。",
            "comment": ""
        },
        {
            "title": "磨铁罗汉赞",
            "content": "磨礲分寸工夫，建立针锋世界。尚欠些子合尖，且待石头烂坏。",
            "comment": ""
        },
        {
            "title": "达磨赞",
            "content": "西土不拘，东土不管。口边落节，臂边拔本。自携只履赋归欤，脚下至今犹未稳。",
            "comment": ""
        },
        {
            "title": "偈颂七十一首",
            "content": "物见主，眼卓竖。此是吾家修月斧，须凭众力共提持，无圆缺处重修补。",
            "comment": ""
        },
        {
            "title": "偈颂七十一首",
            "content": "石溪怒发，势不可遏。大地平沈，虚空惨怛。",
            "comment": ""
        },
        {
            "title": "捧佛安名",
            "content": "名正安亦正，形端景亦瑞。呼来并诺去，驴屎杂栴檀。",
            "comment": ""
        },
        {
            "title": "临济赞",
            "content": "三玄非玄，三要非要。平地起戈矛，虚空剜孔竅。谁知未到黄檗山，尽大地人著贼了。",
            "comment": ""
        },
        {
            "title": "五祖再来赞",
            "content": "前身后身，坐底立底。半假半真，全非全是。只因抬手肆乖张，万古黄梅如鼎沸。",
            "comment": ""
        },
        {
            "title": "须菩提赞",
            "content": "道个希有世尊，不知口是祸门。至今看经未了，立得拄杖生根。",
            "comment": ""
        },
        {
            "title": "偈颂七十一首",
            "content": "年去年来，年来年去。虽有去来年，且无来去路。既无来去路，实无有去来。",
            "comment": ""
        },
        {
            "title": "偈颂七十一首",
            "content": "诸佛诸祖，邪入肺腑。无药可医，无术可取。",
            "comment": ""
        },
        {
            "title": "大慧宏智揖让图赞",
            "content": "既不以爵，又不叙齿。何得过谦，让之不已。若谓是临济家风，洞上宗旨，笑倒磨光黑交椅。",
            "comment": ""
        },
        {
            "title": "四宗风赞",
            "content": "白鹭股边供大嚼，一蹄涔裹鼓波声。三生更待三生后，未许平田路上行。",
            "comment": ""
        },
        {
            "title": "维摩赞",
            "content": "示疾毗耶方丈，文殊亦难近傍。看来无药可医，只是忌口为上。",
            "comment": ""
        },
        {
            "title": "送人之岳山",
            "content": "莫珍龙袖贵金襕，试拨湖湘草裹看。拨看路边牛粪火。乌藤变作紫栴檀。",
            "comment": ""
        },
        {
            "title": "偈颂七十一首",
            "content": "一二三四五，不落宫商角徽羽。混然格调超千古，白雪阳春安足数。此曲而今谁乐闻，夜来月在长松树。",
            "comment": ""
        },
        {
            "title": "偈颂七十一首",
            "content": "诸佛日日降生，圣人时时出现。与大地群生，同一耳闻，同一眼见，同此一心，同此一念。共乐太平时，大家呈笑面。有谁更问，日与长老，孰近孰远，大千沙界含元殿。",
            "comment": ""
        },
        {
            "title": "三教赞",
            "content": "姓孔名聃，字曰瞿昙。禅道第二，文章第三。同门同出入，不是我同参。",
            "comment": ""
        },
        {
            "title": "寒拾赞",
            "content": "五台为床，峨嵋作枕。眠似不眠，惺如不惺。唤起来，三十苕帚柄。",
            "comment": ""
        },
        {
            "title": "小师智潮请赞",
            "content": "{左亻中纟右刀}无讨处，强无讨处。刚道太虚空，纯是生铁铸。人言养子不及父，殊不知扬子江心有个郭璞墓。",
            "comment": ""
        },
        {
            "title": "善财赞",
            "content": "捏定五十三人性命若一藕丝，擎起百一十城世界如一荷叶。此未入母胎已前神通，正参见文殊已后时节。楼阁门前事若何，夜来池沼皆明月。",
            "comment": ""
        },
        {
            "title": "普贤出山相赞",
            "content": "驾白象王，数黑豆子。行愿不相应，身心不相似。虽然瓶泻二千酌，敢保胸中无一字。",
            "comment": ""
        },
        {
            "title": "偈颂七十一首",
            "content": "举步生荆棘，翻身堕嶮崖。一毫不动著，当处自沉埋。",
            "comment": ""
        },
        {
            "title": "又布袋赞",
            "content": "挑起悭囊，悭而不悋。回头等一个人，知是张何李郑。且等且等，等到弥勒下生时，或然等得也不定。",
            "comment": ""
        },
        {
            "title": "木翁",
            "content": "不知天地是同根，到老全无刀斧痕。结得同行个上座，夜来扶过落花村。",
            "comment": ""
        },
        {
            "title": "偈颂七十一首",
            "content": "陪尽老精神，杯盘越样新。谁知村店面，难劝御楼人。",
            "comment": ""
        },
        {
            "title": "阆州权兄归住锦屏",
            "content": "妇家结束盖头茅，坐看青山久不磨。切莫风前开臭口，恐人传作阆山歌。",
            "comment": ""
        },
        {
            "title": "鸡骨和尚赞",
            "content": "吃既不知数，吐亦难数渠。非图甜得口，意在五更初。",
            "comment": ""
        },
        {
            "title": "石室",
            "content": "锥凿不到处，纵横丈许宽。宁教苔藓去，要下一筹难。",
            "comment": ""
        },
        {
            "title": "丰干闾丘虎赞",
            "content": "虎怕人心恶，人欺虎太慈。虽逢贤太守，难打者官司。",
            "comment": ""
        },
        {
            "title": "偈颂七十一首",
            "content": "飞雪岩前，炎天飞雪。冻得虚空，七花八裂。至今捏聚不成团，子规夜哭松梢月。",
            "comment": ""
        },
        {
            "title": "政黄牛赞",
            "content": "屈膝跨牛腰，山遥水更遥。有诗吟未就，白鹭下溪桥。",
            "comment": ""
        },
        {
            "title": "偈颂七十一首",
            "content": "天兮高，地兮厚。月为夜，日为画。重阳定是九月九。渊明采菊向东篱，山僧面南看北斗。",
            "comment": ""
        },
        {
            "title": "病翁",
            "content": "八万四千毛窃裹，如来禅与祖师禅。一回白汗俱通畅，忌口更须三十年。",
            "comment": ""
        },
        {
            "title": "送僧之江西",
            "content": "一粒收成敌万仓，可怜别甑不炊香。簸箕唇外打{左足右孛}跳，八十四人皆秕糠。",
            "comment": ""
        },
        {
            "title": "朝阳穿破衲赞",
            "content": "一衲横肩遮百丑，破处冷风吹不透。待伊穿缐要重联，金乌已在西山后。",
            "comment": ""
        },
        {
            "title": "雪庭",
            "content": "玉砌晓光寒，家风个样生。须知平白处，著脚是深坑。",
            "comment": ""
        },
        {
            "title": "偈颂七十一首",
            "content": "扁舟划断晓江云，一曲高歌远关君。惊起滩头野鸭子，海天飞去不成群。",
            "comment": ""
        },
        {
            "title": "布袋赞",
            "content": "乌藤横占阎浮界，鼻孔直撑兜率天。刚道化身千百亿，一身犹自不完全。",
            "comment": ""
        },
        {
            "title": "送日本俊上人",
            "content": "钵盂捧入大唐来，饭裹无端咬著砂。一粒砂藏诸国土，方知寸步不离家。",
            "comment": ""
        },
        {
            "title": "中原之宝",
            "content": "至宝应难别，波期双眼昏。何如放下手，留取镇中原。",
            "comment": ""
        },
        {
            "title": "奉化亭山庙接待",
            "content": "只个亭山歇脚亭，岂图一饱脚头轻。须知钵裹和箩饭，粒粒无非鬼眼睛。",
            "comment": ""
        },
        {
            "title": "蚬子和尚赞",
            "content": "行凭麽自在，得凭麽快活。古庙当丛林，捞波作衣钵。脚头到处江天阔。",
            "comment": ""
        },
        {
            "title": "海眼光赞",
            "content": "海眼为香饵，悲心作钓钩。鱼龙知几许，贪者自抬头。",
            "comment": ""
        },
        {
            "title": "闻父讣二首",
            "content": "眉毛盖眼赤须胡，女嫁男婚不识渠。唯是我侬偏孝顺，十年不作问安书。",
            "comment": ""
        },
        {
            "title": "文殊为龙女说法赞",
            "content": "作狮子吼，震龙王宫。说者如哑，听者如聋。清凉山顶照明月，无垢世界生清风。",
            "comment": ""
        },
        {
            "title": "船子夹山赞",
            "content": "一棹绿杨湾，金鳞得处难。长江深有恨，不合蹈船翻。",
            "comment": ""
        },
        {
            "title": "偈颂七十一首",
            "content": "五月端午令节，艾人苦痛不彻。可怜病有膏肓，又被邪神所惑。撞著太上老君，也是赤口白舌。山僧反覆思量，别无仙方秘诀。如今抑不得已，只将就渠身上打劫。",
            "comment": ""
        },
        {
            "title": "舍钱建阁深都寺",
            "content": "非愚非贤，非亲非冤。渠不在后，我不在先。共行难行道路，欲了未了因缘。以松为誓，后五百年。咄再来不直半文钱。",
            "comment": ""
        },
        {
            "title": "一翁",
            "content": "朕兆未分初，都卢只老夫。包羲太多事，胡处双添须。",
            "comment": ""
        },
        {
            "title": "又蚬子和尚赞",
            "content": "赤手立生涯，教庐一个虾。不从江裹得，树上摝将来。",
            "comment": ""
        },
        {
            "title": "仟岩海山长老请赞",
            "content": "百炼金色不变，有人要见不得见，有底不愿见他面。不识腕头力，多於弦上辨。射透海山千万重，都来一只蓬蒿箭。",
            "comment": ""
        },
        {
            "title": "灵照女赞",
            "content": "无底篮儿，无柄笊篱。闲家泼具，卖与阿谁。自对丹霞呈丑拙，至今羞涩画蛾眉。",
            "comment": ""
        },
        {
            "title": "悼灭翁",
            "content": "尽道灭翁今灭门，那知灭字塞乾坤。道渠已灭不曾灭，总不是渠真子孙。",
            "comment": ""
        },
        {
            "title": "偈颂七十一首",
            "content": "面壁堆危引客过，问谁那更问如何。道寻常已成多事，检点侬家事更多。",
            "comment": ""
        },
        {
            "title": "灵峰雪崖长老请赞",
            "content": "老骨檛，恶冤家。无面目不听别人处分，得人憎不堪师位安排。衲僧要识渠端的，雪瀑千寻泻断崖。",
            "comment": ""
        },
        {
            "title": "偈颂七十一首",
            "content": "无病之药，不传之方。昨朝用不得，今日恰相当。如何是相当处，往往呼为百草霜。",
            "comment": ""
        },
        {
            "title": "古帆",
            "content": "海变桑田数莫穷，几回高挂逆流中。自从一饱清风后，船上时时有散工。",
            "comment": ""
        },
        {
            "title": "断桥",
            "content": "头枕溪西尾搭东，东西只尺不相通。跳不过处水千里，进得步时山万重。",
            "comment": ""
        },
        {
            "title": "偈颂七十一首",
            "content": "去年今日节，海角天涯传报捷。今日去年朝，黄童白叟尽歌谣。雨不破块，风不鸣条。渔者自渔，樵者自樵。草木昆虫王化裹，万拜谁道不逢尧。",
            "comment": ""
        }
    ]
}