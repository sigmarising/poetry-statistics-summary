{
    "dynasty": "宋",
    "author": "刘子寰",
    "poems": [
        {
            "title": "玉楼春",
            "content": "今来古往吴京道。岁岁荣枯原上草。行人几度到江滨，不觉身随风树老。蒲花易晚芦花早。客里光阴如过鸟。一般垂柳短长亭，去路不如归路好。",
            "comment": ""
        },
        {
            "title": "洞仙歌",
            "content": "风餍雨足，也解为花地。收拾浮云放新霁。爱调亭小翠，点滴猩红，新妆了，妃子朝来睡起。遥知春有主，整顿欢娱，兴在新亭锦围底。便选歌燕赵，授简邹枚，须记作他日，城山盛事。笑东君不用管杨花，任飞去天涯，在东风里。",
            "comment": ""
        },
        {
            "title": "昼锦堂",
            "content": "思纵步，时自驻篮舆，策杖荒郊。为有柔荑可坐，野菜时挑。思忆家山行乐处，片心时逐野云飘。歌长铗、遥寄故人，归路赋隐辞招。",
            "comment": ""
        },
        {
            "title": "花发沁园春",
            "content": "换谱伊凉，选歌燕赵，一番乐事重起。花新笑靥，柳软纤腰，济楚众芳围里。年年佳会。长是傍、清明天气。正魏紫衣染天香，蜀妆红破春睡。一簇猩罗凤翠。遍东园西城，点检芳事。铃斋吏散，昼馆人稀，几阕管弦清脆。人生适意。流转共、风光游戏。到遇景，取次成欢，怎教良夜休醉。",
            "comment": ""
        },
        {
            "title": "齐天乐",
            "content": "雅歌堂下新堤路。柳外行人相语。碧藕开花，金桃结子，三见使君初度。楼台北渚。似画出西湖，水云深处。彩鷁双飞，水亭开宴近重午。溪蒲堪荐绿醑。幔亭何惜，为曾孙留住。碧水吟哦，沧洲梦想，未放舟横野渡。维申及甫。正夹辅中兴，擎天作柱。愿祝嵩高，岁添长命缕。",
            "comment": ""
        },
        {
            "title": "沁园春",
            "content": "云壑泉泓，小者如杯，大者如罂。更石筵平莹，宽容数客，淙流回激，环绕飞觥。三涧交流，两崖悬瀑，捣雪飞霜落翠屏。经行处，有丹荑碧草，古木苍藤。徘徊却倚山楹。笑山水娱人若有情。见傍回侧转，峰峦叠叠，欲穷还有，岩谷层层。仰视云间，茅茨鸡犬，疑是仙家来避秦。青林表，望烟霞缥缈，隐隐鸾笙。",
            "comment": ""
        },
        {
            "title": "醉蓬莱",
            "content": "访莺花陈迹，姚魏遗风，绿阴成幄。尚有馀香，付宝阶红药。淮海维阳，物华天产，未觉输京洛。时世新妆，施朱傅粉，依然相若。束素腰纤，捻红唇小，鄣袖娇看，倚阑柔弱。玉佩琼琚，劝王孙行乐。况是韶华，为伊挽驻，未放离情薄。顾盼阶前，留连醉里，莫教零落。",
            "comment": ""
        },
        {
            "title": "阮郎归",
            "content": "长条袅袅串红绡。无风时自摇。十分妖艳更苗条。殢春情态娇。风影舞，露痕潮。买来和蝶饶。故园愁绝楚宫腰。相逢恨怎销。",
            "comment": ""
        },
        {
            "title": "霜天晓角",
            "content": "满前儿女。今日都欢聚。今也阿弥八十，儿也五十五。瓷瓯并瓦注。山歌和社舞。但管年年强健，妆成个、西王母。",
            "comment": ""
        },
        {
            "title": "沁园春",
            "content": "长寿真人，玉佩琼裾，霞衣月裳。趁桃迎初度，千年方熟，蒲经端午，三日留春。兰杜绥旌，芙蓉搴盖，飞下清源云水乡。摛烟雾，引天机组织，官样文章。丁年璧水横翔。馀剩馥残膏沾四方。仰平生声望，九霄星斗，方来事业，万里风樯。经世规模，出尘丰骨，须合盛之白玉堂。轩腾去，看雍容槐棘，福艾耆庞。",
            "comment": ""
        },
        {
            "title": "玉漏迟",
            "content": "暮天初过。雨凄清，顿觉今年秋早。夜景虚明，仿佛露华清晓。蕙草繁花竞吐，向暗里、幽香缥缈。",
            "comment": ""
        },
        {
            "title": "醉蓬莱",
            "content": "正霜浮菊浅，露染枫深，九秋佳景。梅报南枝，一点和羹信。峻岳生申，太山瞻鲁，瑞启千年运。飞帛奎文，仪皇韶祉，明良相庆。岁值丰登，道方开泰，塞骑尘收，海鲸波静。几斗璇枢，仰三阶平正。保定乾坤，亲扶日月，万宇同歌咏。比寿彭聃，侔勋周召，致君尧舜。",
            "comment": ""
        },
        {
            "title": "玉漏迟",
            "content": "翠草侵园径。阴阴夏木，鸣鸠相应。纵目江天，窈窈雨昏烟暝。屋角黄梅乍熟，听落颗、时敲金井。深院静。闲阶自长，花砖苔晕。楼居簟枕清凉，尽永日阑干，与谁同凭。旧社鸥盟，零落断无音信。辽鹤追思旧事，向华表、空吟遗恨。萦念损。休怪暮年多病。",
            "comment": ""
        },
        {
            "title": "霜天晓角",
            "content": "横阴漠漠。似觉罗衣薄。正是海棠时候，纱窗外、东风恶。惜春春寂寞。寻花花冷落。不会这些情味，元不是、念离索。",
            "comment": ""
        },
        {
            "title": "解语花",
            "content": "龙沙殿腊，兔苑留寒，花照冰壶夜。乱山平野。装珠树满眼，买春无价。墙头苑下。浑不见、桃夭杏冶。疑趁风、庾岭寒梅，触处都飘谢。吹面峭寒未怕。览瑶池万里，飞观高榭。霓旌鹤驾。歌黄竹、胜跃踏青骄马。峰峦似画。但点缀、片时相借。惊望中、玉宇琼楼，残溜空鸳瓦。",
            "comment": ""
        },
        {
            "title": "满江红",
            "content": "云壑飞泉，蒲根下、悬流陆续。堪爱处、石池湛湛，一方寒玉。暑际直当磐石坐，渴来自引悬瓢掬。听泠泠、清响泻琮琤，胜丝竹。寒照胆，消炎燠。清彻骨，无尘俗。笑幽人忻玩，滞留空谷。静坐时看松鼠饮，醉眠不碍山禽浴。唤仙人、伴我酌琼瑶，餐秋菊。",
            "comment": ""
        },
        {
            "title": "醉蓬莱",
            "content": "正花深绣阁，带拂流酥，暖帘初试。窈窕笙歌，拥新鲜珠翠。艳菊留金，早梅催粉，趁得瑶池会。画馆凝香，仙家正住，芙蓉城里。裼寝开祥，玉枝祝寿，列院欢娱，满堂佳瑞。福寿双星，现碧霄云际。京兆时妆，如皋乐事，占世间荣贵。象服鱼轩，疏封大国，齐眉千岁。",
            "comment": ""
        },
        {
            "title": "贺新郎",
            "content": "柱杖凌高绝。望千山隐隐，波澜动摇天末。下有白云平远壑，涌起潮头喷雪。浸绝岛、孤峰出没。赤县神州何处是，但风烟、杳杳迷空阔。呼不见，古人物。碧松枝下青瑶石。举头看、长空湛湛，淡琉璃色。上界屋辰多官府，夸父忙鞭日月。任兔走、乌飞超忽。宇宙茫茫如许大，百年间、何用争优劣。身世事，一毛发。",
            "comment": ""
        }
    ]
}