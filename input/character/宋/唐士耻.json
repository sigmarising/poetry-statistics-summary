{
    "dynasty": "宋",
    "author": "唐士耻",
    "poems": [
        {
            "title": "上余倅生辰唐律十章",
            "content": "闽岭西来只一山，欢声百里想当年。今逢行客应须说，好在甘棠影正圆。",
            "comment": ""
        },
        {
            "title": "送杰老住仙游",
            "content": "方期秋气高，遍阅山水窟。青鞋此蜚动，幽意那可及。",
            "comment": ""
        },
        {
            "title": "上余倅生辰唐律十章",
            "content": "濒淮土厚乐何穷，近接升平昔日风。更得于公来郡掾，自然囹圄致频空。",
            "comment": ""
        },
        {
            "title": "代人次韵曹郎中雷字二首",
            "content": "计偕方此愧非材，先达仍劳绮席开。已喜抠衣披密雾，还将雅什助惊雷。定须劲翮摩云舞，各是清班重哲魁。任昉龙门如细许，直须早早借春回。",
            "comment": ""
        },
        {
            "title": "笋乾",
            "content": "此君风味殊不薄，莫笑当年煮箦人。坐使普宁增谱字，遥知端是压前新。",
            "comment": ""
        },
        {
            "title": "代人次韵曹郎中雷字二首",
            "content": "骈罗瑟玉尽珍材，须女辉躔色为开。并合郑乡如旦月，铿宏唐律过春雷。共惊高义摩云表，定上夷庚握斗魁。鹏鷃逍遥俱有适，亨衢端是匝天回。",
            "comment": ""
        },
        {
            "title": "上余倅生辰唐律十章",
            "content": "此事人惟归厚德，那知天意个中明。君看略扫妖狐窟，唤得倾盆雨自生。",
            "comment": ""
        },
        {
            "title": "癸酉旴江鹿鸣燕和罗守",
            "content": "伦魁玉季乐群英，更有新醅属步兵。饫勉茂才争贾勇，尽从击楫不留行。共酬露冕吹铙意，好近毡书淡墨荣。北海清樽今劝驾，梦回池草倍知名。",
            "comment": ""
        },
        {
            "title": "绿槐阴",
            "content": "槐阴似尼父，轶轨追前踪。绝尘非学步，所产夐无双。今此于越东，钟孕亦鸿庞。朅来于越西，掌教开群迷。群迷於今正有赖，肯使玉佩从他之。昔人种槐根细细，坐阅日月蝉已栖。历聘辙环嗟不遇，岂若今日廊庙归。要俾六经日益明，俗还唐虞熙又熙。槐阴虽异道则一，彼不见用吾登跻。宇宙虽云宏且邈，理焉所在成均齐。槐阴槐阴异今昔，一则不用一明陟。道在六经道固存，道出六经道还得。洪哉尼父怀此道，今日谁知归探讨。探讨既力道不殊，三都遂隳陈常讨。天骄立可倾，神州立可清。一祖八宗地，教化登升平。先生为黄发，自可七六经。",
            "comment": ""
        },
        {
            "title": "上余倅生辰唐律十章",
            "content": "暂握侯章乘五马，马头秋色转分明。麻源起应精纯祷，一雨增添玉宇清。",
            "comment": ""
        },
        {
            "title": "代人上谢丞相生朝",
            "content": "阅说中元生上相，莱公勋业无以尚。阴为月兮月为臣，清光欲满银荡荡。银光荡荡翻未奇，未奇新弦初上时。尧蓂鼎来方十枝，韬藏万斛冰雪辉。莱公比公应少歉，初度差公四日期。",
            "comment": ""
        },
        {
            "title": "送杰老住仙游",
            "content": "仙游知几年，晨香梵古佛。人移境亦移，高风日披拂。",
            "comment": ""
        },
        {
            "title": "代赵寺上韩平原生辰五十韵",
            "content": "天佑升平主，时生不世贤。源流多柱石，勋业满云烟。昔者谋深幄，今兹压细毡。三登裨圣化，八表仰英躔。初度光辉发，重侯鼎鼐传。台符明炳炳，寿秩启绵绵。良月初弦上，珍蓂八叶鲜。门弧乔木茂，床笏庆枝连。芝玉更麟凤，干戈杂豆笾。食牛增气概，卜弁借腾骞。会遇真神比，亨通正吉先。龙翔云五色，璧合历千年。密借留侯策，端同仲父权。钺旄交粲烂，师揆却蝉联。辇毂殊庭暇，圭茅锡祉坚。图回无间隟，运用独周旋。生息宁屯泽，才猷入大甄。十年如一日，广照及重渊。物在由仪咏，人怀颂德篇。汗编深以刻，银笔大如椽。庆历并元佑，商高若汉宣。开禧仍酌古，尧舜欲无前。几许弥缝力，初无缓急弦。有年偏总总，束帛倍戈戈。合副苍生望，高居赤舄筵。白麻荣盛世，黄阁度群仙。体绝千官上，心驰四裔边。伟谋殊磊落，汉碛定联翩。又是韩扶赵，几何蓟且燕。三宗时晦永，九帝版图全。忆昨婴兼臼，应关地与天。蚤开明圣祚，竟脱虎蛟涎。献子存孤意，迁书振代铨。云礽知有寄，似续更增妍。每自殚葵向，那能惮手胼。治平多节操，嘉佑浃渊泉。人力端惟及，神谋信比专。渥洼驹抹电，太华藕如船。盘薄应锺岳，芬芳了合荃。毡青浑白璧，题黑未华颠。梅蘂南枝绽，鸿飞北塞穿。澄空添浩荡，昱曜政蝉娟。竹傲冰梢瘦，松坚宝盖圆。恭祈龄算远，敢借物情延。仆也叨乘障，心焉愿执鞭。扫门情莫效，贺客履难骈。吉亥真盈数，佳辰洽九乾。明良那偶尔，时节共欢然。宣劝分荣露，恩涯吸巨川。千秋金鉴录，不日却拳拳。",
            "comment": ""
        },
        {
            "title": "张司法寓斋",
            "content": "玄录五千言，妙在不敢先。留侯独得之，帝师赤松仙。孰知百世下，乃有云孙焉。扁斋以为寓，客谷音跫然。",
            "comment": ""
        },
        {
            "title": "寄题蠲流亭",
            "content": "乌伤仇览仙，一弓扁蠲流。清流从谁蠲，濁流石之幽。石之幽定可，齿齿翻成忧。君看得失珠，象罔无全牛。",
            "comment": ""
        },
        {
            "title": "上余倅生辰唐律十章",
            "content": "牢盘白雪是丹媒，解活民生富国财。巨浸无边归掌握，共知阴德鼎方来。",
            "comment": ""
        },
        {
            "title": "凤山逸士周遇仙谣",
            "content": "信云步谒洞霄宫，饭罢从游西复东。唇笛啸时吹白日，诗肠开处嚼清风。兀兀腾腾心了足，湾湾屈屈水欹曲。玲珑绿影万株松，潇洒清空二亩竹。天风吹泉飞雪花，溪石漱玉磨银牙。白云破碎漏天碧，青霭牵连遮日华。玉溜几声鸣绿荠，金藤千尺走青蛇。羊肠蟠路上天去，鹿角枯槎连日坠。一双素足已升腾，万顷红霞留不住。擘破青空见太清，飞连宝殿非凡成。水晶楼阁奏金韵，翡翠帘栊振佩声。白雪翩翻霜鹤舞，彩云缥缈花鸾鸣。中有真人鼎玉立，晴光闪电琼波溢。笑整霓裳曳绛霞，红云影里轻相挹。琳琅清彻语希夷，嚼玉吐琼声不移。素手擘开碧玉匣，青空飞出丹虹霓。蟠摇活走绕天阙，冲透太虚光皎洁。须臾直上紫霄中，宝篆飞腾罗日月。影摇六合金色光，丹凤对跃苍龙骧。回头指点青空里，玉籙丹台已籍纪。低头招手令向前，漏泄天机敛不已。等閒赠我赭丹砂，行满功成归我家。天上逍遥多快乐，人间纷扰无垠涯。丹砂接得便吞了，回首云軿俱杳杳。楼阁烟霞景万般，一时不见青天晓。世人世人知不知，既知何必生迟疑。早求一闢大罗月，千古万古生光辉。人生在世空汩没，自从形骸朽肤骨。为求名利不閒心，名利既来心恍惚。何不炼内丹绝外物，笑著云衣傲朱绂。灵丹养就出神炉，慧剑飞腾超月窟。且无俗事更关心，一段光明耀古今。声迹超腾青嶂外，影形飞入白云深。脚跟不点红尘起，指甲时挑碧玉琴。莫道神仙无实语，世间几个是知音。",
            "comment": ""
        },
        {
            "title": "题彭绍墨",
            "content": "彭绍之墨玄又玄，问谁得法托之仙。凌烟胶漆有三昧，鲁直之什曹洞禅。我欲大振狮子吼，直恐惊翻龙象筵。纷纷是事但且置，一言为语千金廉。唐人五字魂绕天，箕敛四大归新篇。空余句法落寰海，豆萁不觉相熬煎。中原可复墨可黔，鬓丝白发知何年。",
            "comment": ""
        },
        {
            "title": "送杰老住仙游",
            "content": "端坐阅四时，烂然各有第。新篇敌岛可，邮筒当数寄。",
            "comment": ""
        },
        {
            "title": "郊进退律赋水乡三实",
            "content": "根荄七竅倍玲珑，产尔亭亭曲渚风。勇退霞衣香故在，骈生玉子味仍钟。人言太华标奇种，藕大如船想碧蓬。何待非常夸世俗，只今盘露已能穠。",
            "comment": ""
        },
        {
            "title": "上余倅生辰唐律十章",
            "content": "大汉钟官周府圜，宾寮入幕地行仙。人心天意俱从我，何虑不如刘晏钱。",
            "comment": ""
        },
        {
            "title": "时贤明鉴裁",
            "content": "时贤明鉴裁，鉴裁信奇欤。识此希世宝，谓其僧区区。未冠已溢声，贤书上宸庭。不一而止足，竟压四海英。直入九华招隐遁，化工尤物殊不吝。文章光焰胜燃犀，远至牛渚{左火右属}无尽。归来纪事满缣帛，却屑米盐繁密讯。天公终不屈大器，称表直上几昼晋。倚伏之机真叵测，庖丁全牛有余刃。先生道大何所容，颜渊今用退为进。一以涵养使莫折，一以淑我邦之俊。然而鉴裁还合明，孔席未暖五鹗并。此时庙谟正隐郁，驱屏尘翳须升平。驱屏尘翳须升平，要当迅召文武卿。时来时来乌可御，譬如南海云鹏程。他年功业就，缣册传永久。劣哉魏无知，仅此遮拙丑。皇家褒举者，旷典华衮右。",
            "comment": ""
        },
        {
            "title": "上余倅生辰唐律十章",
            "content": "亭亭采棒足流传，太末官勋压此年。感德衔恩知有自，定应亦致烂柯仙。",
            "comment": ""
        },
        {
            "title": "送杰老住仙游",
            "content": "至生恰平生，一万八千日。头白无所成，唯堪伴幽逸。",
            "comment": ""
        },
        {
            "title": "赠浩然观胡道士",
            "content": "只为丹霄足羽軿，且将奇法验人寰。从他血肉并烟火，自有仙家九转丹。",
            "comment": ""
        },
        {
            "title": "六月望日月堂老禅示仆众偈随喜愧甚",
            "content": "江月主人清冰壶，以月名堂月不如。门前船泊五湖客，两眼历照心与俱。我来追凉暑云徂，牛腰大轴开我愚。万口一辞赞叹月，还赞堂中老苾刍。归涂昏鸦夜气作，东方拥出玉蟾车。月堂著语何可已，金屑落眼成嗟吁。",
            "comment": ""
        },
        {
            "title": "咏史",
            "content": "明皇固英主，开元天下昌。如何林甫辈，得产无尽殃。国色真国色，多惑四海慝。华清宫里人如玉，解唤胡雏起东北。以此策明妃，远嫁犹为迟。冤哉毛延寿，尽忠人不知。",
            "comment": ""
        },
        {
            "title": "上余倅生辰唐律十章",
            "content": "惠山山下有名泉，少煮鎗旗两腋便。不是圜扉足公暇，谁能祛睡一杯煎。",
            "comment": ""
        },
        {
            "title": "郊进退律赋水乡三实",
            "content": "冰雪胸怀七泽姿，纤纤舞袖学双飞。袢襟应念人间世，灌顶何如山上芝。荷叶巧偷鹦鹉背，莼丝密缀燕雏衣。回塘相伴薰风里，争看臙脂黛绿施。",
            "comment": ""
        },
        {
            "title": "送杰老住仙游",
            "content": "中庭可明月，况此方扬辉。霏谭隔千里，使我几忘归。",
            "comment": ""
        },
        {
            "title": "送杰老住仙游",
            "content": "一瓶还一钵，作戯且逢场。会看走鹤书，横宝今道傍。",
            "comment": ""
        },
        {
            "title": "毛文子遣赠萼绿华",
            "content": "飞仙姑射不通墨，更倚晴空瑟瑟云。从此樱唇倍寻俗，唯须么凤粲成群。",
            "comment": ""
        },
        {
            "title": "上余倅生辰唐律十章",
            "content": "雨余非雾萦琼斚，正是长庚初度时。千里欢声和气满，祝公椿算寿齐箕。",
            "comment": ""
        },
        {
            "title": "送杰老住仙游",
            "content": "白云每亭亭，其出亦何心。贤侯考之天，无谓由蹄涔。",
            "comment": ""
        },
        {
            "title": "送许寺丞五十韵",
            "content": "汉家循吏传，表表是龚黄。奏最承恩宠，高才躐庙堂。身随名不朽，功与赏相当。汗简时逾久，攀辕事莫详。何如身际幸，合有颂揄扬。维古萧州上，腾精斗度旁。国初新画壤，饷目旧如冈。昨岁乾仍潦，频年俭且霜。几成炊易子，那恃黍登场。饥馑连千屋，焦劳自一王。深仁推恻隐，遴选及慈祥。捐廪虽蒙泽，安贫亦振网。肠空朝息怒，骨立暮生光。尽反三农业，交腾五袴章。诚爱俄顷刻，雩应不寻常。原表犹多穫，人间亟小康。何门无囷积，有土尽金穰。薄试为霖手，聊施活国方。一丰能造次，再稔更芬芳。将见红囷粟，全登白粲樯。饬儒殚富教，考课冠循良。出入操修并，渊源学问长。躬修香寝旨，驩奉彩衣觞。坐啸庭多暇，行轩乐未央。孝心常翼翼，和气两洋洋。帝扆畴三俊，民庸格九阊。爰班少府节，属护左江乡。风力先轺驷，光华袭镂锡。衔余资煮摘，陈腐足仓箱。使指星迟御，仙山剑削铓。清诗真度越，胜地不凄凉。更上然犀渚，还寻怨鹤坊。练江殊泚泚，蠡汇特汪汪。赐履驰驹隙，飞环振鹭行。唐虞优广厦，臯稷佐垂裳。北汉栖裘罽，西崑贡栗肪。谋图心既远，经济术方彰。此去真期运，于思谩感藏。遥知均燕雀，何况在门墙。并合时难再，趋承德叵量。永言追雅颂，博採逮康庄。笔墨嗟孱弱，辞华乏激昂。勤拳频寘念，展转屡回肠。乐古联羲禊，遗恩比召棠。只疑灵雨至，复作应龙骧。涨浪连芳草，轻烟护绿杨。迁莺偏睍睆，归雁远翶翔。物色随时转，风光触处忙。诏条春婉娩，祖帐酒淋浪。阁皂非尘境，低眉似送将。",
            "comment": ""
        },
        {
            "title": "庭下青书带",
            "content": "庭下青书带，书带瑞康成。康成还遁世，行藏理则明。六经具缣册，儒先效勋绩。谁知百世下，其功明且亟。易首纯乾称六龙，六龙御天风云从。书始唐尧大中世，荡荡如天莫可踪。诗则二南渊且奥，春秋赏罚王道通。礼乐灰於秦火酷，然其遗意和且雍。汉儒掇拾无遗力，兀守章句非从容。二京之末康成出，六经将出逢此翁。然而本无超俗姿，犹寄视听於盲聋。岂如先生一理贯，洞照六籍罗心胸。历数帝王如一二，天地由我方全功。仲尼春秋欲成日，麟出鲁郊殊超轶。孔道大哉虽不用，所感亦大非凡质。区区一康成，书带瑞已形。先生非此比，况兹道既行。当使麟凤辈，杂沓更纵横。",
            "comment": ""
        },
        {
            "title": "两溪",
            "content": "矧今两溪间，溪间足风物。水清石泚泚，林横山兀兀。春日鸣仓庚，夏夜风月清。秋畆金颖秀，冬洲暮雪平。比为二皇所旁薄，赤松屹立羊纵横。叱石而兴真戯耳，可羡人家好弟兄。西则三洞足仙灵，奇哉石穴声铿铿。瀑泉喷写资照耀，俨如冰蚕之所成。夕阳斜带九华度，何愧芙蓉峥且嵘。鼎湖遥望在其东，翠气郁郁初日争。或资登览逸杖屦，或供睇望烦留情。山川如此足所产，所产足以冠群英。圣明常重育才地，遴选鸿儒为博士。傥膺是选真出群，礼乐诗书四不悖。有如孔门来不拒，迪以至理滋无外。将见吴邦如鲁国，鲁多君子非虚伪。我公未期年，弦歌溢民编。论其淑吾邦，不为淹巨贤。旦夕会诏至，四大岂在边。",
            "comment": ""
        },
        {
            "title": "比目",
            "content": "夷吾深旨人须识，解使封山意不行。当日鱼盐如靡密，已无林放小关情。",
            "comment": ""
        },
        {
            "title": "送杰老住仙游",
            "content": "肉谱知何从，涂高流亦深。汉相似尧相，奕兰端至今。",
            "comment": ""
        },
        {
            "title": "送杰老住仙游",
            "content": "飞锡破晓色，红叶弄吴枫。闻名且见面，清明豁长空。",
            "comment": ""
        },
        {
            "title": "郊进退律赋水乡三实",
            "content": "明珠久合蚌中生，何事鸿头亦炳灵。襟护重重殊袭复，星分颗颗倍晶明。一车奇谤嗟成误，十斛平量换合成。珍重樱桃樊素口，致渠磊落更歌声。",
            "comment": ""
        },
        {
            "title": "送临江交代张司理",
            "content": "子房帝王师，溢庆流裔孙。朅来之萧滩，快覩芝眉温。亭亭起黄气，中有阴德存。宜哉孔融表，辐辏排天阍。通籍何足道，履声还青毡。嗟我一何幸，夤缘踵符文。自顾菲且愚，续貂诚所难。承颜一甲子，夙昔披晤言。柳浓烟冥冥，鹢舟江吐吞。顺流急如箭，催鼓且勿喧。为语徒作恶，且尽沙头尊。",
            "comment": ""
        },
        {
            "title": "送杰老住仙游",
            "content": "差入枬檀林，自古只公选。迺知天定时，丹成骨自换。",
            "comment": ""
        },
        {
            "title": "失题",
            "content": "老仙绝鲜寻常外，一笑闽川绿荔枝。坐断世间滋味彻，阿谁翻欲语凡饴。",
            "comment": ""
        },
        {
            "title": "丙寅孟夏闻捷和陈平",
            "content": "朝家遵养自三宗，一旦吾皇定一戎。近事长庚偏入月，清诗太白又先功。天声地界光今古，帝邑王京共会同。延喜楼前新冠带，应多黄发颂归忠。",
            "comment": ""
        },
        {
            "title": "上余倅生辰唐律十章",
            "content": "谌旴二母毕从姑，各献蟠桃曳紫裾。共把我公游咏处，从头善倾满阶除。",
            "comment": ""
        },
        {
            "title": "古意",
            "content": "天公与世人，幽明分悬隔。无口难得言，欲言但以臆。以臆或未喻，寄之夜檐滴。恳款语世人，世人还不识。",
            "comment": ""
        }
    ]
}