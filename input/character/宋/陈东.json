{
    "dynasty": "宋",
    "author": "陈东",
    "poems": [
        {
            "title": "徐氏哀词代作",
            "content": "忆昔常随祖母过，登堂共庆尚垂胡。十年未远皆流荡，地下相逢果有无。",
            "comment": ""
        },
        {
            "title": "颍川二绝",
            "content": "我来颍川何所见，青青古柏古城傍。知是荀陈手亲植，令人不觉泪行行。",
            "comment": ""
        },
        {
            "title": "与虞章舜卿二表弟季明游兼胜亭有作三律",
            "content": "危亭兼鸦胜，胜景足奇观。湖水涵天入，山云带雨蟠。千松偃夜月，万竹撼春寒。玉井汲甘冷，尘缘那得干。",
            "comment": ""
        },
        {
            "title": "自许昌如蔡与石士繇酌别一章",
            "content": "太学诸生出许昌，抱关夫子特相将。轻衣短帽秋风里，瘦马羸童古柳傍。黄叶翻翻惨离思，独醪沃沃浇愁肠。欲知此别情怀恶，正是平生气味长。公归且作诗书伴，我去还依鸿雁行。酒阑径渡石桥子，回首高城挥夕阳。",
            "comment": ""
        },
        {
            "title": "次韵士繇惜别",
            "content": "男儿自有四方志，离别岂能动刚肠。功名未遂身未死，白眼青青频举觞。",
            "comment": ""
        },
        {
            "title": "谢温州黄仲达送鄂州瓜虀",
            "content": "黄夫子从汶上来，三束瓜虀送风土。应知我亦困虀盐，肯食沽酒与市脯。食肉者鄙无远谋，甲第纷纷何足数。饮蔬饮水真乐哉，千古风流想尼父。",
            "comment": ""
        },
        {
            "title": "茶",
            "content": "偏爱君家碧玉盘，建溪云脚未尝乾。书生自恨无金换，聊以诗章乞数团。",
            "comment": ""
        },
        {
            "title": "次韵邵子可弹琴二首",
            "content": "漫说朱弦太古清，政无矇瞽在周庭。高山流水本无事，安用区区里耳听。",
            "comment": ""
        },
        {
            "title": "西江月",
            "content": "风动一轩花竹，琅玕青锦薰笼。怜才自是宋墙东。更识琴心挑弄。暮雨乍收寒浅，朝云又起春浓。冰肌玉骨信俱融。不比巫山闲梦。",
            "comment": ""
        },
        {
            "title": "与士繇游金山翌日分袂二绝",
            "content": "京口瓜洲一水间，秋风重约到金山。江山自为离人好，不为离人数往还。",
            "comment": ""
        },
        {
            "title": "蓦山溪",
            "content": "半生羁旅，几度经元夜。长是竞虚名，把良宵、等闲弃舍。去年元夜，道得□身闲，依旧是，客长安，寂寞孤眠者。今年元夜。也则非乡社。却有人□约，携手□、灯前月下。那知风雨，此事又参差，成怨恨，独凄惶，清泪淆然洒。",
            "comment": ""
        },
        {
            "title": "大雪与同舍生饮太学初筮斋",
            "content": "飞廉强搅朔风起，朔风飘飘洒中土。雪花着地不肯消，亿万苍生受寒苦。天公刚被阴云遮，那知世人冻死如乱麻。人间愁叹之声不忍听，谁肯采摭传说闻达太上家。地行贱臣无言责，私忧过计如杞国。揭云直欲上天门，首为苍生讼风柏。天公倘信臣言怜世间，开阳阖阴不作难。便驱飞廉囚下酆都狱，急使飞雪作水流潺潺。东方日出能照耀，坐令和气生人寰。",
            "comment": ""
        },
        {
            "title": "彦隽母挽章二首",
            "content": "少驰贤孝誉，来配颍川家。虽夺共姜誓，曾无贤母瑕。一乡蒙爱惠，百口藉生涯。享福逾中寿，归与勿怨嗟。",
            "comment": ""
        },
        {
            "title": "秦刷子",
            "content": "谁斫碧琅玕，影撼半庭风月。尚有岁寒心在，留得数根华发。龙孙受戏碧波涛，喜动清风发。到得浪花深处，□一瓯香雪。",
            "comment": ""
        },
        {
            "title": "与虞章舜卿二表弟季明游兼胜亭有作三律",
            "content": "野旷湖山远，林深松竹幽。旧题看壁立，前事逐萍浮。荏苒荒三径，依稀度九秋。故人应念我，雅会莫迟留。",
            "comment": ""
        },
        {
            "title": "和邵予可卖俸豆",
            "content": "休论斥卤与膏腴，豆藿连阡稻麦无。举世纷纷宝鱼目，投人慎勿以明珠。",
            "comment": ""
        },
        {
            "title": "咏桃花菊一章",
            "content": "潘郎尝望尘，陶令亟避俗。胸中定何如，清浊在一瞩。河阳艳桃春，彭泽郁秋菊。所好邈如许，二子殊品目。诗人易评量，忍使混衡斛。当使冰鉴磨，要遣须眉烛。勿容脂粉姿。滥入珪璋录。神仙真渺茫，浪说武陵谷。不如临清潭，饮水乐自足。谁令春雨红，点污秋株绿。寒根岂无知，风霜怒应蓄。令尹非安仁，腰带肯轻束。脱巾漉酒浆，黄花泛新馥。",
            "comment": ""
        },
        {
            "title": "送友人丧二绝",
            "content": "欲认青帝索酒尝，俄惊丹旐送君丧。吕庄编户伤心切，愁对清风想杜康。",
            "comment": ""
        },
        {
            "title": "送黄仲达归温州仍寄诸友",
            "content": "长安市上喜相逢，倾盖恩情久要同。几载睽违劳想梦，一樽邂逅写情衷。家山柑橘正酣露，江岸帆樯忽饱风。归去借声询旧友，项髯方浪薛芹宫。",
            "comment": ""
        },
        {
            "title": "跋黄鲁直买米帖",
            "content": "广文弦歌饭不足，要是古来贤达人。山谷有钱能买米，比之鲁公殊未贫。",
            "comment": ""
        },
        {
            "title": "夜饮二绝",
            "content": "欣然有意引陶潜，此意何妨俗士联。三百青铜亦希有，速将趁取夜厌厌。",
            "comment": ""
        },
        {
            "title": "律诗三十韵仅存二韵",
            "content": "山岳遭埋没，乾坤着蔽蒙。已成堆积势，渐费扫除功。",
            "comment": ""
        },
        {
            "title": "夜饮二绝",
            "content": "笋芽鹅炙殊可口，明月清风不着钱。坐对青州一从事，共君今夜不须眠。",
            "comment": ""
        },
        {
            "title": "春日偶题",
            "content": "驱除睡思茶瓯外，收拾春光酒盏中。万种穷愁浑不问，世间此乐几人同。",
            "comment": ""
        },
        {
            "title": "次韵同舍李冲寿夜坐",
            "content": "时引金杯拔剑看，光芒高彻斗牛寒。要令世事从心淡，可谓人情彻鼻酸。经术岂应穷皓首，文章何用苦雕肝。吾徒行与功名会，莫作羁人日夜叹。",
            "comment": ""
        },
        {
            "title": "颍川二绝",
            "content": "我家本出颍川住，几世不曾归颍川。今我暂来忽暂去，太丘风流谁与传。",
            "comment": ""
        },
        {
            "title": "谒王乐道之子闻方饭绝客一绝",
            "content": "晚生恨不及前辈，来访诸郎观典型。吐握风流何寂寞，满林风竹自秋声。",
            "comment": ""
        },
        {
            "title": "题吴公辅庵",
            "content": "一径萦回屋数间，我来聊欲寄清闲。道人杖履知何处，空锁烟霞万叠山。",
            "comment": ""
        },
        {
            "title": "彦隽母挽章二首",
            "content": "人生五福古难全，天赋夫人独不偏。内行无惭诗妇孝，母仪何啻穆姜贤。庭帏已叹芳魂独，宗族空留旧事传。惟有南陔多少恨，忍看松柏锁寒烟。",
            "comment": ""
        },
        {
            "title": "次韵邵子可弹琴二首",
            "content": "雷公徽玉粲明星，照出师襄指下声。可怜此地无人识，唤作新来黑瘦筝。",
            "comment": ""
        },
        {
            "title": "秋夜独坐有感一章奉呈师说令尹奉议光明主簿",
            "content": "依依客馆夜燃膏，子夜羁愁无处逃。闲炷炉香听夜雨，快斟杯酒读离骚。休惊时节云何速，独吊古人殊不遭。一阵晓寒催画角，朝来爽气碧山高。",
            "comment": "【注释】【原题】：秋夜独坐有感一章奉呈师说令尹奉议光明主簿虞章"
        },
        {
            "title": "与士繇游金山翌日分袂二绝",
            "content": "早别金山恰晓钟，离帆分破一江风。瓜洲渡口波声远，后夜相思明月中。",
            "comment": ""
        },
        {
            "title": "送友人丧二绝",
            "content": "初成大厦势巍巍，有意于门驷马车。未乾壁土君先已，贺燕翻随吊鹤飞。",
            "comment": ""
        },
        {
            "title": "与虞章舜卿二表弟季明游兼胜亭有作三律",
            "content": "三子皆吾弟，阿章才更豪。风流江左旧，句法杜陵高。雅志在五马，壮心连六鳌。时哉偶未与，日且醉金舠。",
            "comment": ""
        },
        {
            "title": "尹馆作此觅酒召李顺之饮",
            "content": "今日天色恶，酒壶恰已空。何来进童子，挈榼问主翁。主翁正对客，兀坐书堂中。诸生功课毕，鼓瑟歌醉翁。爱酒欲出门，杖头无青铜。春衣典又尽，搜索计已穷。酒兴不可遏，不免作诗呼。进童空壶挈，将纳宅库为。我却致{上雨下隻}灰，红得酒须寻。爱酒伴更烦，与召陇西翁。",
            "comment": ""
        },
        {
            "title": "西江月",
            "content": "我笑牛郎织女，一年一度相逢。欢情尽逐晓云空。愁损舞莺歌凤。牛女而今笑我，七年独卧西风。西风还解过江东。为报佳期入梦。",
            "comment": ""
        }
    ]
}