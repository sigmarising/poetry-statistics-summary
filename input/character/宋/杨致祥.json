{
    "dynasty": "宋",
    "author": "杨致祥",
    "poems": [
        {
            "title": "双松联句",
            "content": "古宇列双桧，森郁欹檐角。高干若偃盖，低枝罗翠幄。叶硬攒猬毛，子圆如雀壳。盘根虽轮囷，呈才终卓牵。枯冬傲霜雪，炎夏宜雨雹。苍皮绕龙蛇，危巅巢鸑鷟。岁寒知后凋，清风到先觉。月涵烟影孤，雨溜苔藓驳。愿逢繁辂用，勿使为榱桷。春姿笔工偷，风韵溪虎学。松筠比节操，虫鸟敢蠹啄。黛色晚山分，清香朝露濯。桃李耻妖饶，椅梧羞龌龊。俗名强雌雄，奇胜重古朴。气势已千寻，栽培从一握。五松惭忝位，秦封受殊渥。",
            "comment": ""
        }
    ]
}