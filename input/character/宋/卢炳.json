{
    "dynasty": "宋",
    "author": "卢炳",
    "poems": [
        {
            "title": "一剪梅/一翦梅",
            "content": "灯火楼台万斛莲。千门喜笑，素月婵娟。几多急莞与繁弦。巷陌骈阗。毕献芳筵。乐与民偕五马贤。绮罗丛里，一簇神仙。传柑雅宴约明年。尽夕留连。满泛金船。",
            "comment": ""
        },
        {
            "title": "蝶恋花",
            "content": "罗幕护寒遮晓雾。爱日烘晴，又是年华暮。潇洒江梅争欲吐。暗香漏泄春来处。何日寻芳溪畔路。挈榼携筇，写景论心素。千里相逢真会遇。羡君解道江南句。",
            "comment": ""
        },
        {
            "title": "临江仙",
            "content": "弱水蓬莱真胜地，祥烟闪烁霓旌。瑶池欢会下云軿。康宁新喜事，淑善旧家声。戏采捧觞真乐事，蟠桃献寿千春。从今更愿子孙荣。加恩封锦诰，学道诵黄庭。",
            "comment": ""
        },
        {
            "title": "武陵春",
            "content": "常忆江南春欲到，消息付南枝。疏影横斜照水时。月淡暗香迟。可惜江头千树玉，雨暗更风欺。传语东君管领伊。憔悴有谁知。",
            "comment": ""
        },
        {
            "title": "玉团儿",
            "content": "绿云慢绾新梳束。这标致、诸馀不俗。邂逅相逢，情怀雅合，全似深熟。耳边笑语论心曲。把不定、红生脸肉。若得同欢，共伊携老，心事忒足。",
            "comment": ""
        },
        {
            "title": "减字木兰花",
            "content": "传消寄息。咫尺远如千里隔。欲见无由。惹起新愁与旧愁。情怀如醉。敧枕连宵终不寐。无奈相思。此恨凭谁说与伊。",
            "comment": ""
        },
        {
            "title": "菩萨蛮",
            "content": "而今怕听相思曲。多情蹙损眉峰绿。惜别上扁舟。望穷江际楼。蛮笺封了发。为忆人如雪。离恨写教看。休令盟约寒。",
            "comment": ""
        },
        {
            "title": "好事近",
            "content": "庭院欲昏黄，秋思恼人情乱。宝瑟试弹新曲，更与谁同伴。阳台魂梦杳无踪，奴住巫山畔。不似楚襄云雨，俏输他一半。",
            "comment": ""
        },
        {
            "title": "杏花天",
            "content": "镂冰翦玉工夫费。做六出、飞花乱坠，舞风情态谁相似。算只有、江梅可比。极目处、璚瑶万里。海天阔、清寒似水。从教高卷珠帘起。看三白、年丰瑞气。",
            "comment": ""
        },
        {
            "title": "水调歌头",
            "content": "再拜识英度，喜气觉飞浮。神清骨秀，元是蓬莱谪仙流。盍去冲摩霄汉，刚向平分风月，半刺岭南州。素蕴未施展，阔步尚淹留。从此去，朝帝阙，侍宸旒。论思献替，要须直与古人侔。好是羽仪朝著，勒就鼎彝勋业，却伴赤松游。曳杖太湖曲，笑傲八千秋。",
            "comment": ""
        },
        {
            "title": "贺新郎",
            "content": "绿遍芳郊木。早红褪香乾，堪叹韶华瞬目。薄倖东皇缘底事，得恁匆匆去速。正永日、初长晴淑。尤忆夜来成梦处，记分明、浑似瑶台宿。人语静，燕双逐。纱窗一炷沈烟馥。拚淋浪剧饮，高枕春酲草屋。无计留春添怅望，空写新词叠幅。算负却、照妆画烛。欲说萦心些个事，恐教人、蹙损眉峰绿。慵倚遍，画阑曲。",
            "comment": ""
        },
        {
            "title": "画堂春",
            "content": "轻红桃杏斗娇妍。晓来葱蒨祥烟。霓旌绛节下云天。行地神仙。盛事频封锦诰，歌声齐劝金莲。教从沧海变桑田。富贵长年。",
            "comment": ""
        },
        {
            "title": "菩萨蛮",
            "content": "石榴裙束纤腰袅。金莲稳衬弓靴小。娇呆□羞人。伞低遮半身。恩情如纸薄。方信当初错。邂逅苦匆匆。还疑是梦中。",
            "comment": ""
        },
        {
            "title": "鹧鸪天",
            "content": "秋月明眸两鬓浓。衫儿贴体绉轻红。清声宛转歌金缕，纤手殷勤捧玉锺。娇娅姹，语惺松。酒香沸沸透羞容。刘郎莫恨相逢晚，且喜桃源路已通。",
            "comment": ""
        },
        {
            "title": "念奴娇",
            "content": "晚天清楚，扫太虚纤翳，凉生江曲。四顾青冥天地阔，惟有残霞孤骛。山气凝蓝，汀烟引素，竦竦浮群木。白苹风定，波澄万顷寒玉。时有一叶渔舟，收纶垂钓，来往何幽独。短发萧萧襟袖冷，便觉都无袢褥。曳杖归来，夜深人悄，月照鳞鳞屋。藤床一枕，迥然清梦无俗。",
            "comment": ""
        },
        {
            "title": "清平乐",
            "content": "玻璃翦叶。点缀黄金屑。雅淡幽姿风味别。翠影婆娑弄月。秋光占断江南。清香鼻观先参。一朵折来和露，乌云髻畔斜簪。",
            "comment": ""
        },
        {
            "title": "多丽",
            "content": "庆佳辰。熊罴协梦生申。记当年、曾游月殿，笑谈高跃龙津。德弥高、源流孔孟，才迥出、黼黻卿云。亟步华涂，蜚英腾茂，姓名端的简枫宸。最好是、雍容兰省，直道事吾君。还知否，承明倦直，来抚斯民。算人生、五马最贵，朱旛画戟行春。讼庭清、祥风和畅，铃斋静、佳气氤氲。寿宴香浓，梅繁柳嫩，年年今日劝芳尊。须信道、朱颜不老，眉寿等松椿。从兹去，衮衣特立，廊庙经纶。",
            "comment": ""
        },
        {
            "title": "谒金门",
            "content": "春事寂。苦笋鲥鱼初食。风卷绣帘飞絮入。柳丝萦似织。迅速韶光去急。过雨绿阴尤湿。回首旧游何处觅。远山空伫碧。",
            "comment": ""
        },
        {
            "title": "冉冉云",
            "content": "雨洗千红又春晚。留牡丹、倚阑初绽。娇娅姹、偏赋精神君看。算费尽、工夫点染。带露天香最清远。太真妃、院妆体段。拼对花、满把流霞频劝。怕逐东风零乱。",
            "comment": ""
        },
        {
            "title": "小重山",
            "content": "一见情怀便雅投。尊前成密约，意绸缪。已成行计理归舟。空相忆，无计为伊留。执别话离愁。萦萦滋味恶，在心头。而今无奈阻欢游。些子事，此恨两幽幽。",
            "comment": ""
        },
        {
            "title": "贺新郎",
            "content": "池管闲凝目。有玉人、向晚妖娆，洗妆梳束。雅淡容仪妃子样，羞使胭脂点触。莹冰雪、精神难掬。好是月明微露下，似晚凉、初向清泉浴。好对我，笑羞缩。好风拂面浑无俗。更撩人清兴，异香芬馥。惹起新愁无著处，细与端相未足。俏不忍、游蝶飞扑。可惜伊家娇媚态，问天公、底事教幽独。待拉向，锦屏曲。",
            "comment": ""
        },
        {
            "title": "浣溪沙",
            "content": "水阁无尘午昼长。薰风十里藕花香。一番疏雨酿微凉。旋点新茶消睡思，不将醽醁恼诗肠。阑干倚遍挹湖光。",
            "comment": ""
        },
        {
            "title": "朝中措",
            "content": "晓来天气十分凉。时候近重阳。村落人家潇洒，篱菊有芬芳。年来渐觉，诗肠愈窄，酒量偏狂。好景不须放过，何妨一醉千觞。",
            "comment": ""
        },
        {
            "title": "减字木兰花",
            "content": "冰姿雪艳。天赋精神偏冷淡。惟有清香。何逊扬州暗断肠。孤芳好处。消得骚人题妙句。皴皵寒枝。未必生绡画得宜。",
            "comment": ""
        },
        {
            "title": "西江月",
            "content": "残雪犹馀远岭。晚烟半隐寒林。溶溶春涨绿波深。时有渔人钓艇。倚岸野梅坠粉。蘸溪宫柳摇金。凭栏凝伫酒初醒。料得谁知此景。",
            "comment": ""
        },
        {
            "title": "水龙吟",
            "content": "晚晴一碧天如水，风约尘埃都扫。素娥睡起，玉轮稳驾，初离海表。碾破秋云，涌成银阙，光欺南斗。想广寒宫里，风流女伴，应都把、仙歌奏。夜永风生悄悄。耀冰雪、寒侵重峤。今宵休道，从来此夕，阴多晴少。坐久更深，露冷襟袖，不禁清晓。更天风吹下，桂香拂袂，想蟠根老。",
            "comment": ""
        },
        {
            "title": "瑞鹧鸪",
            "content": "客里惊嗟又岁除。萧萧寒雨滴茅庐。山深溪转泉声碎，夜永风摇烛影孤。冷甚只多烧木叶，诗成无处写桃符。强酬节物聊清酌，今岁屠苏自取疏。",
            "comment": ""
        },
        {
            "title": "满江红",
            "content": "媚景良时，无非是、三春富贵。花共柳、著工夫染，嫩红轻翠。日丽风和薰协气。莺吟燕舞皆欢意。况生辰、恰恰值清明，笙歌沸。分天派，真龙裔。到月殿，攀仙桂。看眉间黄色，诏书将至。莫向蓝田分佐理。便趋紫禁参朝对。问玉皇、仙籍注长生，三千岁。",
            "comment": ""
        },
        {
            "title": "醉蓬莱",
            "content": "正春回紫陌，瑞霭飞浮，暖风轻扇。皓月初圆，觉严城寒浅。采结鳌山，纱笼银烛，与□花争艳。午夜融和，红莲万顷，一齐开遍。讼简民熙，史君行乐，簇拥朱轮，旌旗辉暖。鼎沸笙歌，遏行云不散。咫尺泥封，促朝天陛，侍玉皇香案。来岁元宵，龙灯影里，金杯宜劝。",
            "comment": ""
        },
        {
            "title": "武陵春",
            "content": "红荻黄芦秋已老，妆点楚江头。更有吴姬拨小桡。来往自妖娆。款款舣舟临别岸，短缆系花梢。料得前身是莫愁。依旧有风流。",
            "comment": ""
        },
        {
            "title": "满江红",
            "content": "碧眼真仙，算元住、蓬莱宫里。记当日、等闲跨鹤，人间游戏。要把忠勋扶帝业，更将姓字联宗系。拥朱轮、特地为民来，诗书帅。千里地，都和气。十万户，生欢喜。祝黄堂眉寿，歌谣鼎沸。莫惜春醅供燕豆，便承芝检朝天陛。看云屏、隔坐并貂蝉，双清贵。",
            "comment": ""
        },
        {
            "title": "柳梢青",
            "content": "雅淡精神，铅黄未洗，犹带残妆。春艳一枝，鹅儿颜色，染就纤裳。月移影转南窗。特地送、些儿暗香。宿酒初醒，这般滋味，梦断池塘。",
            "comment": ""
        },
        {
            "title": "汉宫春",
            "content": "向暖南枝，最是他潇洒，先带春回。因何事、向岁晚，搀占花魁。天公著意，安排巧、特地教开。知道是，仙翁诞节，琼英要泛金杯。人学寿阳妆面，正梁州初按，羯鼓声催。年年此花开後，宴启蓬莱。朱颜不老，算难教、绿野徘徊。消息好，行看父子，和羹鼎鼐盐梅。",
            "comment": ""
        },
        {
            "title": "踏莎行",
            "content": "猎猎霜风，濛濛晓雾。归来喜踏江南路。千林翠幄半红黄，试看青女工夫做。茅舍疏篱，竹边低户。谁家酒滴真珠露。旋酤一盏破清寒，趁晴同过黄花渡。",
            "comment": ""
        },
        {
            "title": "少年游",
            "content": "绣罗褑子间金丝。打扮好容仪。晓雪明肌，秋波入鬓，鞋小步行迟。冠儿时样都相称，花插楝双枝。倩俏精神，风流情态，惟有粉郎知。",
            "comment": ""
        },
        {
            "title": "念奴娇",
            "content": "碧池如染，把玻璃甃就，纤埃都绝。西国夫人空里坠，圆盖亭亭排列。莹质无暇，尘心不染，远社堪重结。当时盛事，虎溪茗碗翻雪。千载此意谁论，人争买笑，醉眼看罗袜。坐上如今皆我辈，素蕴从来蠲洁。击节临风，停杯对月。浩气俱英发。两翁仙举，玉堂正在金阙。",
            "comment": ""
        },
        {
            "title": "念奴娇",
            "content": "好风明月，共芙蕖、占作人间三绝。试问千花还□□，敢与英姿同列。一曲千锺，凌云长啸，舒放愁肠结。人生易老，莫教双鬓添雪。回首蝇利蜗名，微官多误，自笑尘生袜。争似玉人真妩媚，表里冰壶明洁。露下寒生，参横斗转，又听胡笳发。夜阑人静，一声清透云阙。",
            "comment": ""
        },
        {
            "title": "水调歌头",
            "content": "富贵本何物，底用苦趋奔。都为造物娱弄，人事覆来翻。须索高抬目力，觑破祗同儿戏，不必更重论。但愿吾长健，赢得日加飨。衣轻裘，乘驷马，驾高轩。算来荣耀，终输渔叟钓江村。休叹谋身太拙，未必折腰便是，炙手几曾温。清议不可辱，千古要长存。",
            "comment": ""
        },
        {
            "title": "蝶恋花",
            "content": "满架冰蕤开遍了。试问花神，留得春多少。清胜荀香娇韵好。谢庭风月应难到。酒酿新醅名不老。醉倒花前，真个无烦恼。满座清欢供一笑。春酲拼却明窗晓。",
            "comment": ""
        },
        {
            "title": "诉衷情",
            "content": "柴扉人寂草生畦。藤蔓乱萦篱。秋净楚天如水，云叶度墙低。同把盏，且伸眉。对残晖。红茱笑拈，黄菊斜簪，恋饮忘归。",
            "comment": ""
        },
        {
            "title": "蓦山溪",
            "content": "淡妆西子，怎比西湖好。南北两长堤，有罨画、楼台多少。翠光千顷，一片净琉璃，泛兰舟，摇画桨，尽日金尊倒。名园精舍，总被游人到。年少与佳人，共携手、嬉游歌笑。夕阳西下，沈醉尽归来，鞭宝马，闹竿随，簇著花藤轿。",
            "comment": ""
        },
        {
            "title": "菩萨蛮",
            "content": "梦回小枕敧寒玉。博山香暖沈烟续。帷薄怯轻纱。风牵幌带斜。夜窗云影细。月送花阴至。身世在陶唐。闲愁不挂肠。",
            "comment": ""
        },
        {
            "title": "踏莎行",
            "content": "雅淡容仪，温柔情性。偏伊赋得多风韵。明眸剪水玉为肌，凤鞋弓小金莲衬。相见虽频，欢娱无定。蛮笺写了凭谁问。坚心好事有成时，须教人道都相称。",
            "comment": ""
        },
        {
            "title": "满江红",
            "content": "积雨连朝，添新涨、一篙春碧。寒犹在、东风料峭，柳丝无力。系惹画船都不住，从教兰棹双飞急。泛大江、东去欲何之，瓜期迫。龙锺裔，神仙伯。金闺彦，文章客。算河阳花县，恁生留得。制锦才高书善最，鸣琴化洽人欢怿。想未容、坐暖诏归来，君王侧。",
            "comment": ""
        },
        {
            "title": "清平乐",
            "content": "方池小小。风摺玻璃皱。数朵荷花开更好。把住薰风一笑。芳容淡注胭脂。亭亭翠叶相依。只欠一双鸂鶒，便如画底屏帷。",
            "comment": ""
        },
        {
            "title": "鹧鸪天",
            "content": "阁雨浮云寒尚轻。商量雪意未全成。莫嫌竹外萧然处，忽有幽香透鼻清。诗兴逸，酒魂醒。主人留客更多情。不辞满引成痴客，且把梅花醉一觥。",
            "comment": ""
        },
        {
            "title": "蓦山溪",
            "content": "韶华七换，阻庆生申旦。今日向高堂，载卮酒、为君满劝。绣帘低挂，瑞霭□香浓，倩双娥，敲象板，缓缓歌珠贯。芝兰挺秀，俱是皇家彦。只这一般奇，见方寸、平生积善。几多厚德，天锡与遐龄，鬓长青，颜不老，日日开华宴。",
            "comment": ""
        },
        {
            "title": "柳梢青",
            "content": "笑菊欺梅。嫌蜂却蝶，压尽寒荄。月下精神，醉时风韵，红透香腮。天工造化难猜。甚怪我、愁眉未开。故遣名花，凌霜带露，先送春来。",
            "comment": ""
        },
        {
            "title": "水调歌头",
            "content": "风驭过姑射，云珮挹浮丘。丁宁月姊，为我澄霁一天秋。尽展冰奁玉鉴，要看瑶台银阙，万里冷浮光。分与世间景，好在水边楼。想霓裳，呈妙舞，起清讴。蓝桥何处，试寻玉杵恣追游。拟待铅霜捣就，缓引琼浆沈醉，谁信是良筹。长啸跨鲸背，不必愿封留。",
            "comment": ""
        },
        {
            "title": "柳梢青",
            "content": "兰蕙心情，海棠韵度，杨柳腰肢。步稳金莲，手纤春笋，肤似凝脂。歌生舞态都宜。拚著个、坚心共伊。无奈相思，带围宽尽，说与教知。",
            "comment": ""
        },
        {
            "title": "满江红",
            "content": "罨画池亭，对十万、盈盈粉面。依翠盖、临风一曲，霓裳舞遍。亭上人如蓬岛客，坐中别有飞琼伴。占世间、风月最清凉，宜开宴。当盛旦，歌喉啭。齐祝寿，金尊劝。算才华合侍，玉皇香案。处事从来坚特操，立朝更要持公论。使他时、台阁振风声，朝天眷。",
            "comment": ""
        },
        {
            "title": "诉衷情",
            "content": "无端风雨送清秋。天气冷飕飕。行人先自离索，直是不禁愁。思往事，忆前游。泪难收。重阳近也，黄花依旧，谁伴清瓯。",
            "comment": ""
        },
        {
            "title": "减字木兰花",
            "content": "莎衫筠笠。正是村村农务急。绿水千畦。惭愧秧针出得齐。风斜雨细。麦欲黄时寒又至。饁妇耕夫。画作今年稔岁图。",
            "comment": ""
        },
        {
            "title": "浣溪沙",
            "content": "常记京华昔浪游。青罗买笑万金酬。醉中曾此当貂裘。自恨山翁今老矣，惜花心性谩风流。清樽独酌更何愁。",
            "comment": ""
        },
        {
            "title": "谒金门",
            "content": "门巷寂。梅豆微酸怯食。别恨萦心愁易入。寸肠如网织。去橹咿哑声急。泪滴春衫轻湿。尺素待凭鱼雁觅。远烟凝处碧。",
            "comment": ""
        },
        {
            "title": "踏莎行",
            "content": "秋色人家，夕阳洲渚。西风催过黄华渡。江烟引素忽飞来，水禽破暝双双去。奔走红尘，栖迟羁旅。断肠犹忆江南句。白云低处雁回峰，明朝便踏潇湘路。",
            "comment": ""
        },
        {
            "title": "水调歌头",
            "content": "华亭新伟观，胜地得高雄。凭栏徙倚要眇，万里景无穷。好是江流萦绕，那更云天舒阔，叠嶂倚晴空。眼界无尽藏，怀抱有清风。主人贤，开绮席，泛金锺。放怀一笑，许我满酌醉颜红。祗恐玺书即下，促起飞凫东去，行作黑头公。还记今朝客，曾待一杯同。",
            "comment": ""
        },
        {
            "title": "鹧鸪天",
            "content": "初过清明春昼长。紫红香雾蔼华堂。朱颜阿母逢生旦，采戏儿孙捧寿觞。齐祝颂，喜平康。天教两鬓正苍苍。壶中日月应长久，笑看蟠桃几度芳。",
            "comment": ""
        },
        {
            "title": "念奴娇",
            "content": "凿开方沼，问何人种玉、工夫奇绝。幻出瀛州有□□，十万水仙罗列。风曳璚琚，露零珠珮，天上人装结。君看炎夏，堕来何处冰雪。我来对此凉生，红尘飞尽，却笑凌波袜。最爱幽姿能雅淡，自蓄芳馨孤洁。挹取天浆，唤将空籁，齐作清歌发。不知尘世，晃然身在瑶阙。",
            "comment": ""
        },
        {
            "title": "鹊桥仙",
            "content": "馀霞散绮，明河翻雪。隐隐鹊桥初结。牛郎织女两逢迎，□胜却、人间欢悦。一宵相会，经年离别。此语真成浪说。细思怎得似嫦娥，解独宿、广寒宫阙。",
            "comment": ""
        }
    ]
}