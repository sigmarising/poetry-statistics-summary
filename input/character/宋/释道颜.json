{
    "dynasty": "宋",
    "author": "释道颜",
    "poems": [
        {
            "title": "颂古二十首",
            "content": "瞿昙彻底老婆心，见明色发理难任。入乡随俗那伽定，佛魔到此尽平沉。",
            "comment": ""
        },
        {
            "title": "颂古",
            "content": "天子居闹市里，老僧在百草头。摆手御街来往，不怕巡火所由。",
            "comment": ""
        },
        {
            "title": "颂古",
            "content": "电火光中休草草，剑轮锋上莫忉忉。等闲却放全身入，终不当头犯一毫。",
            "comment": ""
        },
        {
            "title": "偈七首",
            "content": "一滴滴水，一滴滴冻。天寒人寒，风动幡动。云门扇子勃跳上三十三天，筑著帝释鼻孔。东海鲤鱼打一棒，雨似盆倾，不出诸人十二时中寻常受用。",
            "comment": ""
        },
        {
            "title": "颂古",
            "content": "尽道亲曾相见来，依前还是狗来腮。好将大棒蓦头榍，贵得盲人便眼开。",
            "comment": ""
        },
        {
            "title": "颂古",
            "content": "袖头打领无添减，腋下剜襟有短长。大庾岭头一尊佛，疏山两度放毫光。",
            "comment": ""
        },
        {
            "title": "颂古",
            "content": "棒下真鍮不博金，德山彻底老婆心。后人只看波涛涌，不见龙王宫殿深。",
            "comment": ""
        },
        {
            "title": "颂古",
            "content": "网中跳出便飞腾，好个天然俊衲僧。何似当初未入网，悟来方始是知音。",
            "comment": ""
        },
        {
            "title": "颂古",
            "content": "宣德门前过，回头便招祸。若要无事时，且归屋里坐。",
            "comment": ""
        },
        {
            "title": "赞达磨",
            "content": "五乳峰前，九年冷坐。孤风绝攀，名不敢涴。断臂嗣芳，贱卖滞货。螟蛉有子，负之蜾蠃。即说呪曰：类我类我。",
            "comment": ""
        },
        {
            "title": "颂古",
            "content": "半夜墨漆黑，捉得一个贼。点火照来看，元是王大伯。",
            "comment": ""
        },
        {
            "title": "颂古",
            "content": "主宾都落第三机，阵阵开旗不展旗。石火光中分胜负，倒骑铁马上须弥。",
            "comment": ""
        },
        {
            "title": "颂古",
            "content": "近在口皮边，远过河沙国。世间多少人，不得油糍喫。",
            "comment": ""
        },
        {
            "title": "颂古二十首",
            "content": "三脚驴子弄蹄行，两浙江南秋复热。西北风霜怯早寒，闭门愁见杨花落。",
            "comment": ""
        },
        {
            "title": "颂古",
            "content": "大海波涛浅，小人方寸深。海枯终见底，人死不知心。",
            "comment": ""
        },
        {
            "title": "颂古",
            "content": "得入门，在门外。说向人，人不会。更高声，我耳背。",
            "comment": ""
        },
        {
            "title": "颂古二十首",
            "content": "明暗色空不可还，不可还者绝跻攀。夹截虚空成畔岸，一重水隔一重山。",
            "comment": ""
        },
        {
            "title": "颂古",
            "content": "只要拔榍抽钉，为人解粘去缚。如何洞山老人，先自藤蛇绕脚。",
            "comment": ""
        },
        {
            "title": "颂古",
            "content": "是非海里横身入，豺虎群中自在行。莫把是非来辨我，平生穿凿不相关。",
            "comment": ""
        },
        {
            "title": "颂古",
            "content": "棒头瞎却一城人，三圣撩地保寿瞋。正令只堪提一半，一盲引得众盲行。",
            "comment": ""
        },
        {
            "title": "颂古二十首",
            "content": "因我得礼你，穷源须到底。九九八十一，阎罗王是鬼。",
            "comment": ""
        },
        {
            "title": "颂古",
            "content": "一喝喝上四禅天，临济元来不会禅。尽道胡阳生户外，不知夜月落阶前。",
            "comment": ""
        },
        {
            "title": "颂古",
            "content": "不假文殊神通，休要罔明弹指。尔时灵山会中，女子从定而起。",
            "comment": ""
        },
        {
            "title": "明道",
            "content": "心如墙壁眼如眉，月饵烟蓑下钓矶。湛湛寒光凝一片，波澜不犯取鱼归。",
            "comment": ""
        },
        {
            "title": "颂古",
            "content": "船子下扬州，浮萍逐水流。一声河满子，千古动悲愁。",
            "comment": ""
        },
        {
            "title": "颂古",
            "content": "三脚驴子忒{左日右煞}好，长放后园教喫草。等闲牵出向人前，踢倒湖南瞎长老。",
            "comment": ""
        },
        {
            "title": "颂古二十首",
            "content": "七处精研一妄心，更随三业杀盗婬。身心不是闲家具，前箭犹轻后箭深。",
            "comment": ""
        },
        {
            "title": "偈七首",
            "content": "一尘起，大地收。一叶落，天下秋。甲巳之年丙作首，乙庚之岁戊为头。",
            "comment": ""
        },
        {
            "title": "颂古二十首",
            "content": "七处徵心款便成，推穷寻逐按分明。都缘家贼难防备，拨乱乾坤见太平。",
            "comment": ""
        },
        {
            "title": "颂古",
            "content": "世间名利闲荣辱，云雨纷纷手翻覆。悲歌相继不堪论，棒头无眼黄粱熟。",
            "comment": ""
        },
        {
            "title": "颂古",
            "content": "不用唐言译，休将梵语传。摩醯首罗眼，对面隔西天。",
            "comment": ""
        },
        {
            "title": "偈七首",
            "content": "客舍久留连，家乡夕照边。檐悬三月雨，水没两湖莲。镬漏烧灯盏，柴生满灶烟。已忘南北念，入望尽平川。",
            "comment": ""
        },
        {
            "title": "颂古",
            "content": "杨岐老人琐口诀，万里长城一条铁。斫牌禅客如到来，不动金槌脑门裂。",
            "comment": ""
        },
        {
            "title": "颂古八首",
            "content": "椎锣擂鼓转船头，席卷波翻喊激流。洗脚上船乘快便，顺风相送下扬州。",
            "comment": ""
        },
        {
            "title": "颂古",
            "content": "大悲观音开正面，官不容针通一线。鼠拽葫芦有底忙，鬼争漆桶无人颂。",
            "comment": ""
        },
        {
            "title": "颂古",
            "content": "人贫多智短，马瘦见毛长。独宿双峰寺，同焚一炷香。",
            "comment": ""
        },
        {
            "title": "颂古",
            "content": "霹雳惊天地，那容掩耳听。须知兴化老，一半是人情。",
            "comment": ""
        },
        {
            "title": "颂古二十首",
            "content": "不肯宗师满大唐，罗山礼拜错商量。洞山无佛人难措，惭愧岩头口放光。",
            "comment": ""
        },
        {
            "title": "偈七首",
            "content": "一叶落，天下秋。一尘起。大地收。鸟窠吹布毛，便有人悟去。今时学者，为甚麼却不识自己。",
            "comment": ""
        },
        {
            "title": "颂古",
            "content": "一缝分明在，当头下手难。饶君钉铰得，终是不圆全。",
            "comment": ""
        },
        {
            "title": "偈七首",
            "content": "仲冬岩寒，三界无安。富者快乐，贫者饥寒。不识玄旨，错认定盘。牛头安尾上，北斗面南看。",
            "comment": ""
        },
        {
            "title": "颂古",
            "content": "剔起便行三万里，只今休去八千年。分明更为从头举，一任诸方取次传。",
            "comment": ""
        },
        {
            "title": "颂古",
            "content": "大唐国内无禅师，礼拜归堂更不疑。堪笑河阳新妇子，不如临济小厮儿。",
            "comment": ""
        },
        {
            "title": "颂古",
            "content": "庐陵米价少知音，佛法商量古到今。绣出鸳鸯任人看，无端须要觅金针。",
            "comment": ""
        },
        {
            "title": "颂古",
            "content": "到老不曾开话路，临行回首却叮咛。深深海底犹嫌浅，直向金刚水际行。",
            "comment": ""
        },
        {
            "title": "颂古",
            "content": "少室山前风过耳，九年人事随流水。若还不是弄潮人，切须莫入洪波里。",
            "comment": ""
        },
        {
            "title": "颂古",
            "content": "大死底人还却活，不许夜行投明到。陈州人出许州门，翁翁八十重年少。",
            "comment": ""
        },
        {
            "title": "颂古",
            "content": "老胡不免出胞胎，也解人前恁麽来。指地指天称第一，众生四十九年灾。",
            "comment": ""
        },
        {
            "title": "颂古",
            "content": "快骑骏马上高楼，南北东西得自由。最好腰缠十万贯，更来骑鹤下扬州。",
            "comment": ""
        },
        {
            "title": "颂古",
            "content": "四海狼烟静，中原信息通。罢拈三尺剑，休弄一张弓。",
            "comment": ""
        },
        {
            "title": "颂古",
            "content": "不踏门前路，春归又一年。落花红满地，芳草碧莲天。",
            "comment": ""
        },
        {
            "title": "颂古",
            "content": "有句无句藤倚树，元来白饭用米饭。高楼吹笛柳如烟，满地春风落飞絮。",
            "comment": ""
        },
        {
            "title": "颂古",
            "content": "官路无人独自行，两家公验甚分明。路傍偷贩私盐客，草里蹲身过一生。",
            "comment": ""
        },
        {
            "title": "颂古",
            "content": "锦鳞透网欲吞舟，一向冲波逆水流。却被渔翁闲引钓，随波逐浪共悠悠，",
            "comment": ""
        },
        {
            "title": "颂古",
            "content": "二乘菩萨何年尽，诸佛凡夫早晚休。世情但将公道断，人心难似水长流。",
            "comment": ""
        },
        {
            "title": "颂古",
            "content": "年来万事总成魔，老去闲添白发多。道泰不传天子令，时清休唱太平歌。",
            "comment": ""
        },
        {
            "title": "颂古二十首",
            "content": "清净本然遍法界，山河大地即皆现。性觉必明认影明，眼耳便随声色转。",
            "comment": ""
        },
        {
            "title": "颂古",
            "content": "七条披向钟声上，遍界难藏比丘相。若以色见音声求，迦叶师兄是虚妄。",
            "comment": ""
        },
        {
            "title": "颂一首",
            "content": "唤似一物非他物，天上天下出还没。道是无来常现前，道是有来寻不得。说有说无俱妄想，长安大道平如掌。昨夜清寒惊觉时，手爪元来会抓痒。",
            "comment": ""
        },
        {
            "title": "颂古",
            "content": "迷悟髑髅前，徒劳更举鞭。只持鸡狗戒，不学祖师禅。",
            "comment": ""
        },
        {
            "title": "偈",
            "content": "坐佛床，斫佛脚，不敬东家孔夫子，却向他乡习礼乐。",
            "comment": ""
        },
        {
            "title": "颂古",
            "content": "盲聋喑哑接不得，玄沙枉费闲心力。扁鹊卢医拱手归，三人俱是膏肓疾。",
            "comment": ""
        },
        {
            "title": "颂古",
            "content": "后园驴喫草，莫随言语讨。跳上蓦腰骑，来往长安道。",
            "comment": ""
        },
        {
            "title": "颂古八首",
            "content": "骑虎穿市过，把火去偷豬。主人开眼睡，并舍叫失驴。",
            "comment": ""
        },
        {
            "title": "颂古二十首",
            "content": "闻声见色非闻见，见色闻声是见闻。欲得不招无间业，莫谤如来正法轮。",
            "comment": ""
        },
        {
            "title": "颂古",
            "content": "眼中见惯是寻常，又不惊人又久长。留得寒窗夜来月，三更依旧照茅堂。",
            "comment": ""
        },
        {
            "title": "颂古",
            "content": "入林不动草，入水不动波。镬汤无冷处，合眼跳黄河。",
            "comment": ""
        },
        {
            "title": "颂古",
            "content": "心不是佛，智不是道。青山白云，落花芳草。若是灵利阿师，终不回头转脑。",
            "comment": ""
        },
        {
            "title": "颂古",
            "content": "三十年前此寺游，木兰花发院新修。如今再到经行处，树老无花僧白头。",
            "comment": ""
        },
        {
            "title": "颂古",
            "content": "掌中擎白日，舌上覆金钱。壁立争千仞，毫光彻梵天。",
            "comment": ""
        },
        {
            "title": "颂古八首",
            "content": "牛头菩萨面，马面夜叉头。不作马逆罪，快乐百无忧。",
            "comment": ""
        },
        {
            "title": "颂古",
            "content": "百年三万六千日，一日朝昏十二时。使杀老僧浑不管，不知闹里有谁知。",
            "comment": ""
        },
        {
            "title": "颂古",
            "content": "睦州只受锥头利，这僧不见凿头方。直饶转得百千藏，这般供养也寻常。",
            "comment": ""
        },
        {
            "title": "颂古二十首",
            "content": "香严上树口衔枝，手不攀枝脚累垂。才开口，咦不答也，又相违。未上树时道将来，金刚宝剑顶门挥。",
            "comment": ""
        },
        {
            "title": "颂古",
            "content": "平生侍奉老师，全无些子气息。佛法妙性天机，一字教他不得。",
            "comment": ""
        },
        {
            "title": "颂古八首",
            "content": "四海同一家，万口同一舌。赵州勘婆子，有理向谁说。",
            "comment": ""
        },
        {
            "title": "颂古二十首",
            "content": "门外依然雨滴声，万般巧说争如实。平生心胆向人倾，相见还同不相识。",
            "comment": ""
        },
        {
            "title": "颂古",
            "content": "时时日日，日日时时。七颠八倒，孰是孰非。",
            "comment": ""
        },
        {
            "title": "颂古二十首",
            "content": "东西南北捉虚空，海角天涯信不通。力尽神疲无处觅，万年松在祝融峰。",
            "comment": ""
        },
        {
            "title": "颂古",
            "content": "阿家新妇两同条，只尺家乡路不遥。可笑骑驴觅驴者，一生错认马鞍桥。",
            "comment": ""
        },
        {
            "title": "颂古",
            "content": "一主人公死，一主人公活。若解弄精魂，两头皆透脱。",
            "comment": ""
        },
        {
            "title": "颂古二十首",
            "content": "双剑峰前古寺基，天尊元是一牟尼。时难只得同香火，莫听闲人说是非。",
            "comment": ""
        },
        {
            "title": "颂古八首",
            "content": "一钱为本万钱利，富不足而贫有余。换骨夺胎些子药，输他潘阆倒骑驴。",
            "comment": ""
        },
        {
            "title": "颂古",
            "content": "举起竹篦子，如何便道家。秘魔岩不会，随后便擎叉。",
            "comment": ""
        },
        {
            "title": "颂古",
            "content": "面门出入见还难，无位真人只尺间。去路一身轻似叶，高名千古重如山。",
            "comment": ""
        },
        {
            "title": "颂古",
            "content": "镇州出大萝蔔头，师资道合有来由。观音院里安弥勒，东院西边是赵州。",
            "comment": ""
        },
        {
            "title": "颂古",
            "content": "二祖当年立少林，满庭积雪到腰深。叉手当胸无一事，不求不觅不安心。",
            "comment": ""
        },
        {
            "title": "颂古",
            "content": "殿上唤来先应喏，不知业识太茫茫。虽然功德已成就，争柰当初不放光。",
            "comment": ""
        },
        {
            "title": "偈七首",
            "content": "向上一窍，八面玲珑。觌面一机，全身担荷。是则金鍮难掩，非则玉石俱焚。拟议不来，银山粉碎。总不恁麼，又且如何。是非不挂娘生口，自有旁人话短长。",
            "comment": ""
        },
        {
            "title": "颂古",
            "content": "有佛之处不得住，无佛之处急走过。三千里外摘杨花，他日归来举似我。",
            "comment": ""
        },
        {
            "title": "颂古",
            "content": "利刀自断命根，不要依草附木。若有一法与人，永入拔舌地狱。",
            "comment": ""
        },
        {
            "title": "颂古",
            "content": "绵州附子汉州姜，最好沉黎出麝香。鲁子师僧才一嗅，鼻头裂破眼睛黄。",
            "comment": ""
        },
        {
            "title": "示众",
            "content": "磐陀石上共安居，水远山高一事无。唯有多情峰顶月，夜深移影到阶除。",
            "comment": ""
        },
        {
            "title": "自赞",
            "content": "即真非真，是相非相。龟毛拂子，兔角拄杖。自歌自舞，独吹独唱。认得师姑是女儿，志公不是闲和尚。",
            "comment": ""
        },
        {
            "title": "颂古",
            "content": "大地是眼何处屙，天下不柰雪老何。赵州寄个锹子去，方得此话圆堶堶。",
            "comment": ""
        },
        {
            "title": "颂古",
            "content": "洗脚处更不安排，侧聆时非是啗啄。赵州临济二老人，相见何曾不注脚。",
            "comment": ""
        },
        {
            "title": "颂古",
            "content": "钟未鸣，鼓未响，依前托钵归方丈。德山不会末后句，岩头密意谁相亮。只得三年也大奇，留与诸门作榜样。",
            "comment": ""
        },
        {
            "title": "颂古",
            "content": "世路风波不见君，一回见面一伤神。水流花落知何处，洞口桃源别是春。",
            "comment": ""
        },
        {
            "title": "颂古",
            "content": "茱萸这里无一滴，赵老无言便走去。春去秋来三百年，拄杖至今犹靠壁。",
            "comment": ""
        },
        {
            "title": "与洞照禅人",
            "content": "拔出赵州舌头，去却当门荆棘。归家倒卧横眠，冷笑奔南走北。",
            "comment": ""
        },
        {
            "title": "颂古",
            "content": "月里姮娥不画眉，只将云雾作罗衣。不知梦逐青鸾去，犹把花枝盖面归。",
            "comment": ""
        },
        {
            "title": "颂古",
            "content": "稽首两足尊，瞻仰不暂舍。眉间白毫光，照耀大千界。",
            "comment": ""
        },
        {
            "title": "颂古",
            "content": "小鱼吞大鱼，门上钉桃符。邪魔俱不入，佛法也消除。",
            "comment": ""
        },
        {
            "title": "颂古",
            "content": "破瓶岂复作瓶事，焦种不应生孽芽。如彼虚空盘大子，毛轮垂发翳开花。",
            "comment": ""
        },
        {
            "title": "颂古",
            "content": "单刀直入更休论，拟议之间宾主分。不是放他旻德过，须知兴化棒头明。",
            "comment": ""
        },
        {
            "title": "颂古",
            "content": "一道如弦直，心亲手更亲。箭穿红日影，方是射雕人。",
            "comment": ""
        },
        {
            "title": "颂古二十首",
            "content": "六门晓夜任开张，家贼难防事可伤。识得家亲恩爱断，更无一物献尊堂。",
            "comment": ""
        },
        {
            "title": "颂古",
            "content": "一念不起须弥山，翻著襴衫退步看。直上拄天下拄地，言前荐得也顢頇。",
            "comment": ""
        },
        {
            "title": "颂古",
            "content": "百丈野狐，塞雁衔芦。李广神箭，张颠草书。",
            "comment": ""
        },
        {
            "title": "颂古",
            "content": "劈回三拳，连腮七掌。尽大地人，不知痛痒。",
            "comment": ""
        },
        {
            "title": "颂古",
            "content": "猛虎当路坐，游鱼脚底过。不觉紫胡老，便打刘铁磨。",
            "comment": ""
        },
        {
            "title": "颂古二十首",
            "content": "剗除露布葛藤，不用之乎者也。饶君句下精通，未句唤驴作马。",
            "comment": ""
        },
        {
            "title": "颂古八首",
            "content": "腊月火烧山，若口是黄莲。相将岁除夜，窦八而衫穿。大可怜，把手入黄泉。",
            "comment": ""
        },
        {
            "title": "颂古二十首",
            "content": "丙丁童子来求火，南方丙丁又属火。按剑宗师奈若何，是君心下意不过。",
            "comment": ""
        },
        {
            "title": "颂古",
            "content": "锯解秤槌浑似铁，大愚老子重饶舌。水流涧下太忙生，云在岭头闲不彻。",
            "comment": ""
        },
        {
            "title": "颂古八首",
            "content": "骂他还自骂，嗔他还自嗔。戒之慎之，出乎尔者，反乎尔者也。",
            "comment": ""
        },
        {
            "title": "颂古",
            "content": "乾峰不用指陈，云门休打骨董。自然东海鲤鱼，筑著帝释鼻孔。",
            "comment": ""
        },
        {
            "title": "颂古",
            "content": "胡乱三十年，不少盐与酱。江西马大师，南岳让和尚。",
            "comment": ""
        },
        {
            "title": "颂古",
            "content": "无尾大虫难傍近，近前便是伤人命。除非自解据号头，自然头正尾亦正。",
            "comment": ""
        },
        {
            "title": "颂古",
            "content": "种谷不生豆苗，蒸砂岂能成饭。大通智胜如来，一个担板底汉。",
            "comment": ""
        },
        {
            "title": "颂古",
            "content": "敢保老兄犹未彻，玄沙之言何太切。君看陌上桃花红，尽是离人眼中血。",
            "comment": ""
        },
        {
            "title": "颂古",
            "content": "举手攀南斗，翻身倚北辰。出头天外看，谁是我般人。",
            "comment": ""
        },
        {
            "title": "颂古",
            "content": "十年海上觅冤雠，不得冤雠未肯休。芍药花开菩萨面，棕榈吾散夜叉头。",
            "comment": ""
        },
        {
            "title": "颂古",
            "content": "海水翻空滚底流，鱼龙虾蟹信沉浮。可怜金色头陀子，直至如今笑未休。",
            "comment": ""
        },
        {
            "title": "颂古二十首",
            "content": "赤骨力寸丝不挂，净倮倮兮赤洒洒。浴出低头满面惭，为我说时定相骂。",
            "comment": ""
        },
        {
            "title": "偈七首",
            "content": "去年寒食后，今年寒食前。日日是好日，不是正中偏。",
            "comment": ""
        },
        {
            "title": "颂古二十首",
            "content": "将谓众生苦，更有苦众生。相见易得好，共住难为人。",
            "comment": ""
        },
        {
            "title": "颂古",
            "content": "狸奴白牯念摩诃，争似南泉打粥锅。虽然佛法无多子，天下丛林不柰何。",
            "comment": ""
        },
        {
            "title": "颂古",
            "content": "鹄白乌本玄，松直棘自曲。清净比丘僧，却须入地狱。",
            "comment": ""
        },
        {
            "title": "颂古",
            "content": "法战从来许克宾，掣旗夺鼓两分明。直须尽法方无愧，老汉他年要话行。",
            "comment": ""
        },
        {
            "title": "颂古",
            "content": "若谓平常心是道，枝蔓向上更生枝。贴肉汗衫如脱了，唤来眼上与安眉。",
            "comment": ""
        },
        {
            "title": "颂古",
            "content": "的的当阳句，明明箭后路。著靴人喫肉，赤脚人趁兔。",
            "comment": ""
        },
        {
            "title": "颂古",
            "content": "江西一喝动乾坤，大用全机是灭门。三日耳聋风过树，累他黄檗丧儿孙。",
            "comment": ""
        },
        {
            "title": "颂古",
            "content": "喽罗须要逞聪明，金榜何曾得挂名。捋下幞头归去也，莫骑驴子傍人门。",
            "comment": ""
        },
        {
            "title": "颂古",
            "content": "万事由王老师，树子未属你在。广额屠儿成佛，二祖大师偿债。",
            "comment": ""
        },
        {
            "title": "颂古",
            "content": "老僧正在东司上，不将佛法为人说。一般屎臭旃檀香，父子之机俱漏泄。",
            "comment": ""
        },
        {
            "title": "颂古",
            "content": "一阵狂风骤雨来，却於古庙且闲隈。虽然打入鬼窟里，吞炭藏身又一回。",
            "comment": ""
        },
        {
            "title": "颂古",
            "content": "从来五逆怕闻雷，不似大虫看水磨。孤峰顶上要同行，十字街头还共坐。",
            "comment": ""
        },
        {
            "title": "颂古",
            "content": "紫罗帐里撒真珠，禅客相承总掠虚。拍手呵呵开口笑，释迦弥勒是他奴。",
            "comment": ""
        },
        {
            "title": "颂古",
            "content": "桃花寻剑客，不语笑春风，白头归未得，家住海门东。",
            "comment": ""
        },
        {
            "title": "颂古",
            "content": "若知天地本同根，终不应来更问人。却得南泉亲指似，等闲花发梦中春。",
            "comment": ""
        },
        {
            "title": "颂古",
            "content": "南无观世音菩萨，补陀岩上红莲舌。不知成佛是何时，打刀须用并州铁。",
            "comment": ""
        },
        {
            "title": "颂古",
            "content": "赤身挨白刃，死中还得活。一箭自迷踪，万车皆丧辙。",
            "comment": ""
        },
        {
            "title": "颂古",
            "content": "作家相见终不错，两两同时看啐啄。喝下虽然宾主分，争如普化摇铃铎。",
            "comment": ""
        },
        {
            "title": "颂古",
            "content": "拄杖头边无孔窍，大千沙界犹嫌小。毗婆尸佛早留心，直至而今不得妙。",
            "comment": ""
        },
        {
            "title": "颂古",
            "content": "韶阳一鉴，生铁馂馅。直下咬破，咦！莫怪相赚。",
            "comment": ""
        },
        {
            "title": "颂古二十首",
            "content": "根尘缚脱本同源，一处休复六用捐。手把一条红民贯，娘生鼻孔一时穿。",
            "comment": ""
        },
        {
            "title": "颂古",
            "content": "风头稍硬难安立，暖气才通瞌睡来。却笑明招闲费力，无端两处强差排。",
            "comment": ""
        },
        {
            "title": "颂古",
            "content": "金佛木佛泥佛，度炉度水度火。尽入赵州红炉，烈焰光中煅过。一声白雪阳春，万古无人能和。",
            "comment": ""
        },
        {
            "title": "颂古二十首",
            "content": "三十二应不思议，十四无畏如流水。男子身中入定时，女子身中从定起。",
            "comment": ""
        },
        {
            "title": "自赞",
            "content": "来自三川，应缘两浙。肩担华木瓜重担，肚束马簸箕二篾。饭齩铁钉，羹煮木札。要是圆悟儿孙，丧却杨歧家法。奸汉多疑，黠儿落节。",
            "comment": ""
        },
        {
            "title": "颂古",
            "content": "南泉不指净瓶，隐峰何曾泻水。从教打瓦钻龟，佛法不在这里。",
            "comment": ""
        },
        {
            "title": "颂古八首",
            "content": "相骂饶汝接嘴，相唾饶汝泼水。等闲摸著蛇头，拍手啰啰哩哩。",
            "comment": ""
        },
        {
            "title": "示众",
            "content": "无用顽皮作气毬，谁人趯得上高楼。如今潦倒浑无力，辊得行时即便休。",
            "comment": ""
        }
    ]
}