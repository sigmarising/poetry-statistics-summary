{
    "dynasty": "宋",
    "author": "翁卷",
    "poems": [
        {
            "title": "送徐评事赴省试",
            "content": "早年通法后，已是立朝身。更道明经好，须为擢第人。马寒村驿暮，灯暖帝城春。花气多时节，高门有贺宾。",
            "comment": ""
        },
        {
            "title": "鲍使君闲居",
            "content": "吟楼影在湖波上，吟景长从望处生。叠石拟成幽嶂色，种松移得远滩声。多谙经品曾因病，却著荷衣欲避名。闻说近来心更静，案头惟有一琴横。",
            "comment": ""
        },
        {
            "title": "宝冠寺",
            "content": "山多猿鸟群，永日绝嚣氛。一涧水流出，几房僧共闻。拄筇黏落趺，拂石动寒云。谁昔来营此，寻碑看记文。",
            "comment": ""
        },
        {
            "title": "初晴道中",
            "content": "初晴残湿在，众树碧光鲜。幽鹭窥泉立，闲童跨犊眠。依山知有寺，过水恨无船。石路是谁作，姓名岩上镌。",
            "comment": ""
        },
        {
            "title": "玉隆宫周道士自足轩",
            "content": "贪得无厌者，庆难共此居。炉中姹女药，案上老君书。花竹庭阶洁，负烟户牖虚。道人随分外，安坐不求余。",
            "comment": ""
        },
        {
            "title": "周氏东山草堂",
            "content": "城隅古谢村，博士草堂存。唯见烟霞起，全无市井喧。鹊来巢木末，龟出戏蒲根。消得吟诗客，凭栏看几番。",
            "comment": ""
        },
        {
            "title": "题王法师房",
            "content": "应有列仙至，观当灵洞安。月萝春长蔓，风竹暮生寒。印下鬼神役，鼎交龙虎欢。寻常应缘外，多把异收看。",
            "comment": ""
        },
        {
            "title": "闽中秋思",
            "content": "客愁无定迹，几处冒风埃。逢得家乡便，凭将信息囘。海烟蛮树湿，秋雨瘴花开。旧日越王国，吾今身再来。",
            "comment": ""
        },
        {
            "title": "陈西老母氏挽词",
            "content": "八十余年寿，孀居备苦辛。成家无别物，有子作诗人。远客移书吊，新坟得佛邻。秋堂挂遗像，癯若在时身。",
            "comment": ""
        },
        {
            "title": "寿昌道中",
            "content": "清游从此起，过处必须看。背日山梅瘦，随潮海鸭寒。平途迷望阔，峻岭痴行难。听得居人语，今年冬又残。",
            "comment": ""
        },
        {
            "title": "山中采药",
            "content": "岩崖产灵药，等閒人顾稀。采掇获所愿，跻登倦忘归。沃叶带露滋，深根涵土肌。妍光媚幽笈，芳气盈我衣。濯以清涧泉，曝之太阳晖。制治拟如法，服食从所宜。除疴养天和，仙方岂吾欺，协彼古修意，庶用延将衰。将衰偿得延，万事焉足为。",
            "comment": ""
        },
        {
            "title": "送赵紫芝为江东从事",
            "content": "非惟篇翰奇，吏道更深知。山水六朝地，登临三考时。泥沙多旧物，风日少全碑。正属黄花发，愁闻有别离。",
            "comment": ""
        },
        {
            "title": "东阳路傍蚕妇",
            "content": "两鬓樵风一面尘，采桑桑上露沾身。相逢却道空辛苦，抽得丝来还别人。",
            "comment": ""
        },
        {
            "title": "寄山友徐灵晖",
            "content": "若非殊俗好，那肯爱幽居。深么无来客，空山自读书。树蝉经雨少，门柳望秋疎。相忆何时去，闲园共尔锄。",
            "comment": ""
        },
        {
            "title": "周南仲挽词",
            "content": "志以古人期，今人焉得知。学非无用处，命自不逢时。华省官如梦，闲居谤亦随。丧君於此日，师友最相悲。",
            "comment": ""
        },
        {
            "title": "寄从善上人",
            "content": "数载不相见，师应长闭关。香烟前代寺，秋色五峰山。棋进僧谁敌，琴余鹤共閒。几时重过我，吟话此林间。",
            "comment": ""
        },
        {
            "title": "冬日过道上人旧房",
            "content": "已知超众相，假质任成灰。房是他僧住，门无旧客来。冰乾半池水，花落一根梅。犹是疑行脚，何年见却囘。",
            "comment": ""
        },
        {
            "title": "中秋步月",
            "content": "幽兴苦相引，水边行复行。不知今夜月，曾动几人情。光逼流萤断，寒侵宿鸟惊。欲归犹未忍，清露滴三更。",
            "comment": ""
        },
        {
            "title": "寄张季思",
            "content": "荆吴中隔万山遥，那得相逢话寂寥。长忆梅花好时节，访君船泊古枫桥。",
            "comment": ""
        },
        {
            "title": "东湖行",
            "content": "湖水添时宿雨时，野禽无处不春声。万株杨柳青如昨，全是东风染得成。",
            "comment": ""
        },
        {
            "title": "哭徐玑",
            "content": "前时官上归，感怆失灵晖。不料三年后，俱随万化非。塔峰长入座，池色自临扉。无复乘闲屐，观棋访衲衣。",
            "comment": ""
        },
        {
            "title": "送赵明叔明府",
            "content": "随行惟一琴，前路足幽寻。今夜维舟处，何村隔树林。鸿声秋浦冷，雨气海山深。若问三年政，知君尽此心。",
            "comment": ""
        },
        {
            "title": "晓对",
            "content": "独对晓来晴，天过时景物清。梅花分地落，井气隔帘生。曾是吟招隐，何时遂耦耕。萧疎头上发，已白二三茎。",
            "comment": ""
        },
        {
            "title": "寄衣词",
            "content": "手织白紵纤且长，生着宜热熟宜凉。以比妾心齐素洁，制成游子远衣裳。君心相厚未相薄，衣来还得称君目。愿君服之无弃捐，映君颜貌长如玉。",
            "comment": ""
        },
        {
            "title": "题常州独孤桧",
            "content": "此桧何时种，相传是独孤。年深成古物，名重入州图。老节坚难蠹，皴皮裂似枯。托根列帝庙，应不虑樵夫。",
            "comment": ""
        },
        {
            "title": "思远客",
            "content": "涉夏思已深，感秋念愈迫。思念皆为谁，为彼远行客。客行曷辰休，怅望朝复夕。出门虚有待，命驾焉所适。邈邈阻前欢，悠悠抱今戚。中庭一株橘，嘉实转金碧。爰意花开时，花边语离析。惜此不忍餐，留之候君摘。拟君君未来，囘肠更如折。何当乘梦时，傥遂徽容觌。",
            "comment": ""
        },
        {
            "title": "句",
            "content": "官历春犹浅。",
            "comment": ""
        },
        {
            "title": "句",
            "content": "留客看花赋诗坐。",
            "comment": ""
        },
        {
            "title": "句",
            "content": "空把月中枝。",
            "comment": ""
        },
        {
            "title": "山雨",
            "content": "一夜满林星月白，且无云气亦无雷。平明忽见溪流急，知是他山落雨来。",
            "comment": ""
        },
        {
            "title": "古道",
            "content": "古道今不见，今交非古情。交情亦何难，难逢双目明。青松生青山，真节莫与并。植之廛郭旁，流俗多所轻。远道岂易行，出门悔吝生。君看天上云，何心更营营。勿言贫未安，安贫存令名。",
            "comment": ""
        },
        {
            "title": "白紵词",
            "content": "翩翩长袖光闪银，绣罗帐密流香尘。歌分四时舞一色，渌觞传处驰金轮。急竹繁丝互催逼，吴娘娇浓玉无力。呵星唤月留夜长，十二围屏暖山色。",
            "comment": ""
        },
        {
            "title": "送戴汉老",
            "content": "三洞耸奇秀，双溪泻澄鲜。上有婺女光，照耀无穷年。储灵复产异，人物相比肩。君虽生后来，识与先辈连。如筠挺修直，似玉抱贞坚。策名甲科上，初仕瓯海边。孰云簿领闲，文案方满前。敏手信无敌，虚怀常坦然。驾言指归期，通邑皆拳拳。乃知为政者，何苦用心偏。良才世所稀，华职当骤迁。愿君养盛业，益使芳雀传。明晨潮信来，挂席从中川。",
            "comment": ""
        },
        {
            "title": "哭徐山民",
            "content": "已是穷侵骨，何期早丧身。分明上天意，磨折苦吟人。花色连晴昼，莺声在近邻。谁怜三尺像，犹带瘦精神。",
            "comment": ""
        },
        {
            "title": "送赵嗣勋",
            "content": "休思孤屿峰，且往看吴中。一片太湖色，远涵秋气空。藕塘南北棹，芦港去来鸿。入幕多僚属，惟君事不同。",
            "comment": ""
        },
        {
            "title": "赠葛天民",
            "content": "燕本昔如此，清名千载垂。谁将囊米施，自拾束薪炊。柳影连山阁，湖波浸竹篱。朝昏无别事，只是欲吟诗。",
            "comment": ""
        },
        {
            "title": "赠滕处士",
            "content": "识君戎马际，今叉十年余。环海才安息，先生便隐居。清风三亩宅，白日一床书。长是閒门掩，邻僧亦不如。",
            "comment": ""
        },
        {
            "title": "秋日闲居呈赵端行",
            "content": "闲居观物化，几叶又飞东。清氯全归月，寒声半是风。病多怜骨瘦，吟苦笑身穷。折得邻家菊，还思靖节翁。",
            "comment": ""
        },
        {
            "title": "酬杜子野",
            "content": "千葩开欲休，独客思悠悠。江水能相隔，春风不共游。数篇诗未答，一幅信重收。多少怀君意，莺声高树头。",
            "comment": ""
        },
        {
            "title": "赠鲍居士",
            "content": "日日湖波畔，群鸥相共闲。全家皆好佛，独坐或看山。晒药嫌云在，留僧带月还。有时乘小艇，忽入到城间。",
            "comment": ""
        },
        {
            "title": "酬友人",
            "content": "常忧别时数，每苦欢事疎。矧兹同心人，契阔三月余。昨日携瘦藤，往访林间庐。差池不一见，出门恨何如。今晨苍童来。赠言委璠玙。吟玩弗忍释，绚彩摇襟裾。子有供世才，胡为未展舒。我无资身策，合守贫贱居。积疴因疲薾，焉得愁闷除。殷勤荷久要，尚肯念到予。南枝早梅白，古涧寒流虚。明当复相寻，行游带琴书。嚼花饮芳泉，哦诗更踌躇。",
            "comment": ""
        },
        {
            "title": "送姚主簿归龙溪",
            "content": "三考今批足，应无愧此心。只将零月俸，买得一张琴。归处路犹远，到时冬必深。邑丞诗极好，闲暇可相寻。",
            "comment": ""
        },
        {
            "title": "送于君锡节推",
            "content": "历历渡遥程，仙山向赤城。同为忆家者，岂不羡君行。岁晚梅花白，天寒楚塞清。野人诗一首，相送莫言轻。",
            "comment": ""
        },
        {
            "title": "山中",
            "content": "山中凡事幸相宜，第一红尘免上衣。寻药每同丹客去，拾薪多趁牧儿归。鸣泉潄石寒蒲洁，宿雾蒸泥早蕨肥。不奈邻峰学禅伴，时时来此叩岩扉。",
            "comment": ""
        },
        {
            "title": "暮春病归",
            "content": "朝朝风景添，吾病亦开帘。洗药花前晒，传方壁上黏。力还省语，身老更看髯。昨日林僧至，茶杯始一拈。",
            "comment": ""
        },
        {
            "title": "晚秋送徐玑赴龙溪丞因过泉南旧里",
            "content": "卷中风雅句，名匠亦难如。远邑亲微禄，他乡过旧庐。程途多见菊，行李半担书。未信文明代，无人荐子虚。",
            "comment": ""
        },
        {
            "title": "和陈待制秋日湖楼宴集篇",
            "content": "一夕鸣雨来，秋容变俄顷。湖山属初霁，风烟带微冷。侍臣设芳筵，开楼玩澄景。怀我林下人，招携共观省。碧草铺近洲，白云冒遥岭。依衡兰杜香，仿佛潇湘净。抚化篇忽成，达生累全屏。即是造物游，何必神仙境。",
            "comment": ""
        },
        {
            "title": "旅泊",
            "content": "几日溪篷下，低垂困水程。喜因山县泊，略向岸汀行。闻笛生羁思，看松减宦情。遥知此夜月，必照故山明。",
            "comment": ""
        },
        {
            "title": "乡村四月",
            "content": "绿遍山原白满川，子规声里雨如烟。乡村四月闲人少，才了蚕桑又插田。",
            "comment": "【注释】这首诗以白描手法写江南农村初夏时节的景象，前两句着重写景绿原、白川、子规、烟雨、寥寥几笔就把水乡初夏时特有的景色勾勒了出来。后两句写人，画面上主要突出在水田插秧的农民形象，从而衬托出\"乡村四月\"劳动的紧张、繁忙。前呼后应，交织成一幅色彩鲜明的图画。 --引自“中青网”http://www.cycnet.com.cn/"
        },
        {
            "title": "岳麓宫道房",
            "content": "借问经行处，群仙第几家。晴檐鸣雪滴，虚砌影梅花。香爇何年柏，芽煎未社茶。道人三四辈，相对诵南华。",
            "comment": ""
        },
        {
            "title": "幽居",
            "content": "蓬户掩还开，幽居称不才。移松连峤上，买石带溪苔。药信仙方服，衣从古样裁。本无官可弃，何用赋归来。",
            "comment": ""
        },
        {
            "title": "送徐灵渊永州司量",
            "content": "君向零陵日，分携又雪天。地遥行几郡，官小度三年。兰芷芳条洁，潇湘翠色连。从来苦吟思，归赋若多篇。",
            "comment": ""
        },
        {
            "title": "舟行寄赵端行",
            "content": "离亭一分手，便送钓船行。虽是暂相别，那能忘此情。花飞春已老，云散晚方晴。诗句空吟得，无人可共评。",
            "comment": ""
        },
        {
            "title": "赠□□先生",
            "content": "陇上穷年不辍耕，风吹纠笠自翾轻。攒眉且复看天醉，枵腹谁能与命争。李实於今难仲子，柳条何似问先生。不须远觅王官谷，雁荡峰头云自横。",
            "comment": ""
        },
        {
            "title": "赠不食姑",
            "content": "嫁时衣尚著，忽自欲通仙。终日常持呪，经年只饮泉。瘦形非是病，怪语却如颠。金母还知尔，招邀归洞天。",
            "comment": ""
        },
        {
            "title": "送翁应叟",
            "content": "逢君亦姓翁，莫即是吾宗。远自刺桐里，来看孤屿峰。虽云相识晚，宛若故情浓。囘首秋风路，闽山复几重。",
            "comment": ""
        },
        {
            "title": "题林遂之真意亭",
            "content": "结亭纳虚豁，崔嵬进南山。南山有佳致，白云多往还。繁英粲秋篱，幽芳复相关。浊醪对之饮，超引神虑闲。至乐岂外求，妙象非言间。妙哉靖节风，千载君能攀。",
            "comment": ""
        },
        {
            "title": "石门庵",
            "content": "山到极深处，石门为地名，岚蒸空寺坏，雪压小庵清。果落群猿拾，林昏独虎行。一僧何所得，高从若无情。",
            "comment": ""
        },
        {
            "title": "同徐道晖赵紫芝泛湖",
            "content": "相见即相亲，吟坛得几人。扁舟当是日，胜赏共閒身。山雨曾添碧，湖风不动尘。晚来渔唱起，处处藕花新。",
            "comment": ""
        },
        {
            "title": "呈余伯皋",
            "content": "木犀香残菊花拆，多少秋风吹陇陌。我行欲遍江西州，最后方作筠阳客。筠阳之州水中隔，古来称是神仙宅。今君住此将二年，应识神仙李八伯。",
            "comment": ""
        },
        {
            "title": "寄沈洞主",
            "content": "想当清夜醮，带月叩仙钟。指上雷霆诀，庵前虎豹踪。药收阳地草，薪采故枝松。拟即寻师去，茅峰叠几重。",
            "comment": ""
        },
        {
            "title": "送陈嘉父为彭泽主簿",
            "content": "昔时陶令弹琴县，今日君为主簿官。地胜不嫌清俸薄，政公还得众人欢。江分九脉潮常到，岳沓千峰夏亦寒。闲客欲游游未得，画成图轴乞予看。",
            "comment": ""
        },
        {
            "title": "寄葛天民",
            "content": "常日已清癯，那兼疾未除。传来五字好，吟了半年余。铁柱仙人观，梅花处士庐。江湖正相隔，岁晚更愁予。",
            "comment": ""
        },
        {
            "title": "即事言怀",
            "content": "赋得拙疎性，合令纵踪赊。相亲惟野客，所论是诗家。听雨眠僧屋，看云立钓槎。秋来有新句，多半为黄花。",
            "comment": ""
        },
        {
            "title": "送人赴沅州任",
            "content": "旧贡包茅地，中存古意长。去程逢岳雪，上事带春阳，雾结硃砂气，波流白芷香。大夫祠寂寞，烦与奠椒浆。",
            "comment": ""
        },
        {
            "title": "送叶任道",
            "content": "英英桥门彦，声动翰墨场。已就冲天翼，如何复低翔。兹辰首征途，言寻八桂乡。远士望模式，会府钦才良。莫以琼树姿，怨彼霜霰妨。委顺要达识，沮挫知坚刚。改序逢清和，飞花点行装。登涉山川异，经从道路长。听猿过南岳，采芷沿三湘。应怀古骚人，搦笔为篇章。行藏义在需，通塞时靡常。大器且自惜，晚成亦何伤。蓬瀛几仙伴，伫子归班行。",
            "comment": ""
        },
        {
            "title": "步虚词",
            "content": "玄根布灵叶，妙化无常人。结兹清阳气，挺我空洞神。炼度得长生，列籍齐众真。登宾玉皇家，执侍罗星嫔。欻往宴十洲，飞客成相亲。茫茫尘中区，荒秽何足邻。",
            "comment": ""
        },
        {
            "title": "野望",
            "content": "一天秋色冷晴湾，无数峰峦远近间。闲上山来看野水，忽于水底见青山。",
            "comment": ""
        },
        {
            "title": "秋居寄西里君",
            "content": "每日看山山上立，满山风日又秋来。贫家岁计惟收菊，幽径时常不扫苔。新得酒方思欲试，旧存吟轴见还开。凉天在处清如水，能赋惭无宋玉才。",
            "comment": ""
        },
        {
            "title": "观落花",
            "content": "才看艳蕾破春晴，又见飞花点点轻。纵是闲花自开落，东风毕竟亦无情。",
            "comment": ""
        },
        {
            "title": "春登南昌城",
            "content": "独立高城四望低，望中无物不堪题。欲知春事几深浅，芳草青青犹未齐。",
            "comment": ""
        },
        {
            "title": "送蒋德瞻节推",
            "content": "八百里重湖，长涵太古波。君山云出少，梦泽雨来多。才子今方去，名楼必屡过。楚辞休要学，易得怨伤和。",
            "comment": ""
        },
        {
            "title": "泊舟龙游",
            "content": "未得桥开锁，去船难自由。渚禽飞入竹，山叶下随流。忽见秋风喜，还成早岁愁。卧闻舟子说，明日到衢州。",
            "comment": ""
        },
        {
            "title": "书隐者所居",
            "content": "百事已无机，空林不掩扉。蜂沾朝露出，鹤带晚云归。石老苔为貌，松寒薜作衣。山翁与渔父，相过转依依。",
            "comment": ""
        },
        {
            "title": "春日和刘明远",
            "content": "不奈滴檐声，风囘昨夜晴。一阶春草碧，几片落花轻。知分贫堪乐，无营梦亦清。看君话幽隐，如我愿逃名。",
            "comment": ""
        },
        {
            "title": "雁池作",
            "content": "包家门外柳垂垂，摇荡春风满雁池。为是城中最佳处，每经过此立多时。",
            "comment": ""
        },
        {
            "title": "宿邬子寨下",
            "content": "已谒龙君庙，明朝早过湖。傍沙船尽泊，经火地多枯。秋至错星易，空长楚月孤。萧条村戍内，更点有如无。",
            "comment": ""
        },
        {
            "title": "冯公岭",
            "content": "乱峰千叠拂云霓，辐合坑崖立似梯。曾向括州州里望，众山却是此山低。",
            "comment": ""
        },
        {
            "title": "赠孙季蕃",
            "content": "立谈飞絮中，相遇在吴宫。以我为生拙，怜君失计同。醉酣花落月，吟苦竹摇风。自作庐山记，幽奇欲遍穷。",
            "comment": ""
        },
        {
            "title": "句",
            "content": "独自卷帘楼上望。",
            "comment": ""
        },
        {
            "title": "送曹西士宰建昌",
            "content": "买得秋风棹，江行不问程。谁知书判笔，中有惠慈情。旧治川僧说，新衔楚吏迎。名山皆在望，应费好诗评。",
            "comment": ""
        },
        {
            "title": "赠普觉院道上人",
            "content": "病来形转瘦，老忘出家年。对客多无语，贪闲懒赴缘。一斋能过日，几世已修禅。住傍观音阁，门前有井泉。",
            "comment": ""
        },
        {
            "title": "送周子静桂阳教官",
            "content": "魁名人共说，直节世间闻。远地今崇学，诸生久待君。三湘鸿不到，五岭路初分。闲日登临作，应题赠屈文。",
            "comment": ""
        },
        {
            "title": "寄筠州张录事",
            "content": "每到友朋相会地，未尝一日不思君。小诗曾托乡僧寄，善政因逢故客闻。山上仙踪丹鼎在，郭边溪色市桥分。公余若起吟游兴，游处多应儿白云。",
            "comment": ""
        },
        {
            "title": "喜蒋德瞻远里",
            "content": "为官三载余，所得是清虚。学就金丹法，修成玉检书。乍归人客满，久出竹林疎。怪我吟髭白，相欢相见初。",
            "comment": ""
        },
        {
            "title": "道上人房老梅",
            "content": "孤高不受埃，老怪昔谁栽。仙魄乘槎去，龙身带雪来。数枝寒照水，一点净沾苔。头白狂诗客，花时屡往囘。",
            "comment": ""
        },
        {
            "title": "句",
            "content": "分石同僧坐，看松见鹤来。",
            "comment": ""
        },
        {
            "title": "寄山人徐灵晖",
            "content": "只隔烟霞数里间，本期还往共幽闲。宁知逸羽飞相背，我入山来群出山。",
            "comment": ""
        },
        {
            "title": "题定慧寺",
            "content": "不知何代寺，寺向一溪分。幽磴稀来往，闲僧绝风闻。尘昏金佛相，藓断石碑文。渔子并樵客，炉烟此处焚。",
            "comment": ""
        },
        {
            "title": "寄远人",
            "content": "秋气日凄清，秋衣纫未成。在家犹不乐，行路若为情。几处好山色，暮天群雁声。分明相忆梦，夜夜出江城。",
            "comment": ""
        },
        {
            "title": "南涧寻韩仲止不遇",
            "content": "树树有佳阴，山蝉不住吟。掬来南涧水，清若主人心。屋上云飞冷，篱根藓积深。留诗在岩壁，明日更相寻。",
            "comment": ""
        },
        {
            "title": "梦回",
            "content": "一枕庄生梦，囘来日未衙。自煎砂井水，更煮岳僧茶。宿雨消花气，惊雷长荻芽。故山沧海角，遥念在春华。",
            "comment": ""
        },
        {
            "title": "宿寺",
            "content": "一宿此禅宫，身同落发翁。深窗难得月，老屋易生风。灯冷纱光淡，香残印篆空。独怜吟思苦，妨却梦西东。",
            "comment": ""
        },
        {
            "title": "游仙篇",
            "content": "旭日升太虚，流光到萌芽。旁有五云气，焕烂含精华。所愿服食之，跻身眇长霞。带我清冷佩，飞我欻忽车。宁为世间游，世道纷以拿。三山不足期，千龄讵云赊。悟彼劳生人，无异芳春花。",
            "comment": ""
        },
        {
            "title": "送奭公抄化",
            "content": "一锡出林去，风霜前路寒。自言缘事了，方得此身安。飘叶随禅步，饥食傍野餐。旧房惟有佛，开着任人看。",
            "comment": ""
        },
        {
            "title": "春雪",
            "content": "疑是梨花发，满园惊乍看。不能为腊瑞，空自作春寒。远遁营巢鹊，深埋吐叶兰。从教艳阳晒，流去作波澜。",
            "comment": ""
        },
        {
            "title": "寿周少保",
            "content": "袖中勋业拂云烟，笔底文章响涧泉。已是贵为天下宰，不妨长作地行仙。蚁浮玉斝秋初熟，鹊报银河月正圆。满饮寿觞今夜看，相星重入太微躔。",
            "comment": ""
        },
        {
            "title": "秋怀",
            "content": "不管秋天阴复晴，秋怀何处不凄清。江城几夜无佳月，亦有新诗对雨成。",
            "comment": ""
        },
        {
            "title": "送吉水包长官",
            "content": "不耻身为令，惟存济物心。离家春雨足，入境夏苗深。吉字水初识，洞岩仙可寻。知君修净化，白日只弹琴。",
            "comment": ""
        },
        {
            "title": "寄张直翁",
            "content": "若向筠州去，惟消一日宽。又无他事阻，自欲访君难。露下秋山洁，鸿飞楚水寒。近诗凡几首，专传写来看。",
            "comment": ""
        },
        {
            "title": "偶题",
            "content": "绿树何稠叠，清风稍羡余。枕萦云片片，帘透雨疎疎。修笕通泉壑，残碑出野锄。丘陵知几变，耕稼学陶渔。",
            "comment": ""
        },
        {
            "title": "赠东庵约公",
            "content": "问今年八十，退院久清闲。白雪髭慵剃，青松户早关。取泉来煮茗，与客话游山。弟子何僧是，缁衣多往还。",
            "comment": ""
        },
        {
            "title": "赠九华李丹士",
            "content": "行遍东南地，曾看江水源。袖藏勾漏药，身是老君孙。去住云相似，枯荣事不论。九华峰最碧，相对旧柴门。",
            "comment": ""
        },
        {
            "title": "送刘几道",
            "content": "束发同执经，交分人莫如。我愚百无成，蹭蹬空林居。君文最奇崛，二十魁荐书。青衫何太晚，警捕殊区区。是月蝉始鸣，秀色连郊墟。俶装趋海邑，指期当憩车。老大恋亲友，暂别犹欷嘘。况此一分手，归期三载余。积雨山川晦，新晴氛雾除。殷勤送客吟，掺执行子裾。愿言乘高风，矫翮凌太虚。",
            "comment": ""
        },
        {
            "title": "行药作",
            "content": "病倦令人懒欲吟，偶因行药过墙阴。烟生园柳暮鸦集，水涸池塘秋草侵。有口不须谈世事，无机惟合卧山林。西风飒飒吹毛骨，且看满园花似金。",
            "comment": ""
        },
        {
            "title": "题武义赵提干林亭",
            "content": "武陵诸腾状，如列在檐前。一郭楼台日，数村桑柘烟。鸟啼春满谷，秧绿水平田。中有渔樵影，吾诗咏不全。",
            "comment": ""
        },
        {
            "title": "即事",
            "content": "省饮不成醉，牢愁将奈何。晚烟云半杂，春雪雨相和。巷湿人行少，空寒雁叫多。凭栏思无极，怀古谩悲歌。",
            "comment": ""
        },
        {
            "title": "同赵灵芝杜子野游豫章总持寺",
            "content": "满寺是秋风，吹开黄菊丛。重林无日到，此地若山中。罢磬孤僧出，看碑两客同。相传化龙事，神怪理难通。",
            "comment": ""
        },
        {
            "title": "还家夜同赵端行分韵赋",
            "content": "莫怪每霜满鬓侵，半年长路几关心。还家点检家中物，依旧清风在竹林。",
            "comment": ""
        },
        {
            "title": "句",
            "content": "梅花处处妍。",
            "comment": ""
        },
        {
            "title": "留别南昌诸友",
            "content": "衰颜怕被青铜见，病骨堪同瘦鹤群。出久并荒幽径菊，未归长忆满山云。春风岂识吟人恨，夜雨频於客舍闻。万柳百花好时节，别君愁绪乱纷纷。",
            "comment": ""
        },
        {
            "title": "太平山读书奉寄城间诸友",
            "content": "寥寥钟磬音，永日在空林。多见僧家事，深便静者心。虚亭云片泊，侧径石根侵。此去城间远，君应懒出寻。",
            "comment": ""
        },
        {
            "title": "送包释可抚机",
            "content": "州带福星明，君今指去程。乱山秋雨后，一路野蝉鸣。时静军书少，人閒官况清。归来话风土，尽识荔枝名。",
            "comment": ""
        },
        {
            "title": "信州草衣寺",
            "content": "檐多山鸟啼，山外玉为溪。林树若又长，塔峰应更低。数僧归似客，一佛坏方泥。宴坐当时事，廊碑具刻题。",
            "comment": ""
        },
        {
            "title": "送薛子舒赴华亭船官",
            "content": "君到云间日，应分二陆名。县图山色少，井味海潮并。剡局三年印，春风半月程。野人因买鹤，曾向此中行。",
            "comment": ""
        },
        {
            "title": "送卢主簿归吴",
            "content": "湖波长浩荡，苑绿遍幽奇。皆是全吴地，今非昔代时。鸱夷无旧舸，泰伯有新祠。吟苦曾游客，因君动远思。",
            "comment": ""
        },
        {
            "title": "赠张亦",
            "content": "兴兵又罢兵，策士耻无名。闲见秋风起，犹生万里情。借窗临水歇，沽酒对花倾。示我新诗卷，如编众玉成。",
            "comment": ""
        },
        {
            "title": "送刘成道",
            "content": "客中仍送客，羸病若为心。沿路万千景，费君多少吟。出门梅雨滑，浮棹浙河深。莫放旅愁起，闻蝉思旧林。",
            "comment": ""
        },
        {
            "title": "题东池",
            "content": "一池寒水绿粼粼，池上初梅白未匀。谁念酒旗飞动处，唐朝曾住作诗人。",
            "comment": ""
        },
        {
            "title": "题竹",
            "content": "偶种得成阴，修修过别林。月寒双鸽睡，风静一蝉吟。映地添苔碧，临池觉水深。贫居来客少，赖尔慰人心。",
            "comment": ""
        },
        {
            "title": "西风",
            "content": "一处西风一处愁，又逢鸣雁在沧洲。芙蓉不分秋萧索，斗拆繁红满树头。",
            "comment": ""
        },
        {
            "title": "处州苍岭",
            "content": "步步蹑飞云，初疑梦里身。村鸡数声远，山舍几家邻。不雨溪长急，非春树亦新。自从开此岭，便有客行人。",
            "comment": ""
        },
        {
            "title": "悼雪庵禅师",
            "content": "悟了无生妙，归空若故乡。竹房三尺像，石榻一炉香。坏衲犹悬树，新松忽过墙。僧中留不得，几日为凄凉。",
            "comment": ""
        },
        {
            "title": "赠刘高士",
            "content": "灵境康庐上，师曾此处家。今游在京国，谁为管烟霞。觅句行逢鹤，持经坐对花。笑予非酒户，相劝满鸥茶。",
            "comment": ""
        },
        {
            "title": "能仁寺",
            "content": "芙蓉峰入天，寺与此峰连。得见是冬月，要来从昔年。寒潭盛塔影，古木带厨烟。偶值高僧出，禅床坐默然。",
            "comment": ""
        },
        {
            "title": "赠熊鍊师",
            "content": "松边自掩扉，卖药罢方归。教客认仙草，笑人求紫衣。惜琴眠处放，玩易语时稀。风说沅砂贱，闲身去欲飞。",
            "comment": ""
        },
        {
            "title": "关陈郎中棅知严州",
            "content": "频年经虎害，人望使君来。地重分旄节，州清管钓台。凉天星象动，吉日印符开。帝擢平津策，曾知有用才。",
            "comment": ""
        },
        {
            "title": "京口即事",
            "content": "长流当下流，铁翁此为州。前代多名迹，闲人欲遍游。夕阳波上寺，明月戍边楼。一曲渔家笛，生予无限愁。",
            "comment": ""
        },
        {
            "title": "送人游天台",
            "content": "暂游行李少，几日到天台。船带落潮发，月从前浦来。花源香不断，药地绿成堆。莫学他刘阮，经年忘却囘。",
            "comment": ""
        },
        {
            "title": "悼旧呈赵紫芝",
            "content": "忆向城南共说诗，山民与我定相随。如今独来还独往，此恨除君人不知。",
            "comment": ""
        },
        {
            "title": "冬日登富览亭",
            "content": "未委海潮水，往来何不閒。轻烟分近郭，积雪盖遥山。渔舸汀鸿外，僧廊岛树间。晚寒难独立，吟竟小诗还。",
            "comment": ""
        },
        {
            "title": "次韵葛天民",
            "content": "接得诗来胜接书，忆君情思豁然舒。却看城里谁家竹，又锁湖边旧住庐。曾有退之怜贾岛，岂无得意荐相如。欲知别后予纵迹，只向此江閒钓鱼。",
            "comment": ""
        },
        {
            "title": "题江心寺",
            "content": "名与金山并，僧言景更幽。寺无双屿近，地占一江浮。曾是龙为宅，还疑蜃吐楼。他乡远归者，望此得停舟。",
            "comment": ""
        },
        {
            "title": "寄赵灵秀",
            "content": "千山落叶深，高树不藏禽。游子在何处，故人劳此心。闲灯妨远梦，寒雨乱愁吟。僧奭曾相约，花时共一寻。",
            "comment": ""
        },
        {
            "title": "赠陈管辖",
            "content": "一拂清风一袖云，紫阳容貌鹤精神。诗因道进言辞别，丹得师传火候真。庐岳峰前吟瀑布，浑仪图上礼星辰。我来暂作闲人歇，多谢仙翁相访频。",
            "comment": ""
        },
        {
            "title": "赠张韩伯",
            "content": "暂得共论文，依然纵踪分。春来若为况，避远不相闻。一路水兼石，万重山隔云。何由比明月，到处可逢君。",
            "comment": ""
        },
        {
            "title": "福州黄檗寺",
            "content": "天下两黄檗，此中山是真。碑看前代刻，僧值故乡人。一宿禅房雨，经时客路尘。将行更瞻礼，十二祖师身。",
            "comment": ""
        },
        {
            "title": "次徐灵渊韵赠赵灵艇",
            "content": "一轴黄庭看不厌，诗囊茶器每随身。三年在任同仙隐，一日还家只旧贫。种得溪蒲生似发，教成野鹤舞如人。出门便是登山路，更要遥山翠色匀。",
            "comment": ""
        },
        {
            "title": "南塘即事",
            "content": "半川寒日满村烟，红树青林古岸边。渔子不知何处去，渚禽飞藩拗罾船。",
            "comment": ""
        },
        {
            "title": "友人林居",
            "content": "花石与林庐，皆非俗者居。铺沙为径软，因竹夹篱疎。留客同家食，教儿诵古书。常言治生意，只欲似樵渔。",
            "comment": ""
        },
        {
            "title": "送赵嗣勋签书昭庆军幕",
            "content": "当时一万言，亲擢自临轩。况有从前例，难辞不次恩。下峰云带寺，震泽水浮村。多少闻名者，争来识状元。",
            "comment": ""
        },
        {
            "title": "登飞霞山作",
            "content": "局居厌纷丛，荡志寻岖嵚。拂衣出城隅，杖策循湖阴。何年彼真仙，遗宫寄幽岑。连树窈蒙密，灵洞疑虚沈。攀条承藓飙，立石弄澄深。眺睐增殊欢，超忽涓烦襟。美人逝云远，青草畴与吟。感昔兴重嗟，会意良在今。山公悦崇资，嵇氏陶清音。保真道无违，逐欲情易淫。顾乏安期资，华鬓能不侵。虽非尚子贤，傥遂毕娶心。",
            "comment": ""
        },
        {
            "title": "留别吴中诸士友",
            "content": "羁游虽不闲，幽思亦相关。今日经行处，他宵梦寐间。松江云在水，茂苑树成山。况复多吟客，令人懒欲还。",
            "comment": ""
        },
        {
            "title": "过太湖",
            "content": "不跨三州地，苏州水最多。昔年僧为说，今日自经过。亡国岂无恨，渔人休更歌。洞庭山一抹，翠霭白云和。",
            "comment": ""
        },
        {
            "title": "舍外早梅",
            "content": "行遍江村未有梅，一花忽向暖枝开。黄蜂何处知消息，便解寻香隔舍来。",
            "comment": ""
        },
        {
            "title": "寓南昌僧舍",
            "content": "突兀禅宫何代余，闲同衲客听钟鱼。身如野鹤栖无定，愁似顽藤拘不除。旧隐定多新长竹，远交全乏近来书。炉香碗茗晴窗睛，数轴楞伽屡展舒。",
            "comment": ""
        },
        {
            "title": "寻僧",
            "content": "秋净日晖晖，间行风满衣。寻僧虽不遇，折得菊花归。",
            "comment": ""
        },
        {
            "title": "寄永州徐三掾曹",
            "content": "闻说居官睡，千峰近九疑。合流皆楚水，高石半唐碑。香草寒犹录，清猿夜更悲。其中多隐者，君去得逢谁。",
            "comment": ""
        }
    ]
}