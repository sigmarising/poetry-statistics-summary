{
    "dynasty": "宋",
    "author": "詹慥",
    "poems": [
        {
            "title": "舟行遣兴",
            "content": "合稽尚隔三千里，临贺初盘一百滩。殊俗问津言语异，长年为客岐路难。背人山岑重重去，照鷁梅花树树残。酌酒杔楼今日意，题诗船壁后来看。",
            "comment": ""
        },
        {
            "title": "渡湘江吊严子陵",
            "content": "光武亲从血战回，举朝谁误用渭才。罴熊果有周王卜，未必先生恋钓台。",
            "comment": ""
        },
        {
            "title": "月夜",
            "content": "平生最好月，况此秋夜阑。长风送荡漾，浩露况团团。仰头视虚空，光彩如可餐。星辰敛芒角，河汉收波澜。更无微云翳，挂此白玉盘。六合静皎皎，万木凉珊珊。为尔废昏卧，裴回更漏残。更登高处坐，历历见湖山。爽气集冰雪，清心生羽翰。便欲御泠然，因之游广寒。一临天池水，沐浴随飞仙。",
            "comment": ""
        },
        {
            "title": "春怀示邻里",
            "content": "断墙着雨蜗成字，老屋无僧燕作家。剩欲出门追语笑，却嫌归髩着尘沙。风翻蛛网开三面，雷动蜂窠趁两衙。屡失南邻春事约，只今容有未开花。",
            "comment": ""
        },
        {
            "title": "南浦",
            "content": "南浦随花去，回舟路已迷。暗香无处觅，日落板桥西。",
            "comment": ""
        },
        {
            "title": "道中寒食",
            "content": "斗粟淹吾驾，浮云笑此生。有时酬岁月，无梦到功名。客裹逢归雁，愁边有乱莺。杨花不解事，更作倚风轻。",
            "comment": ""
        },
        {
            "title": "上巳后一日登快哉亭",
            "content": "上巳信嘉辰，流觞传旧俗，良游怅不遂，吏局方有属。东风吹晓雨，万窍嗥林麓。疑有泊舟人，狂歌河女曲。逾朝始澄霁，物色如新沐。城角趋危亭，登临慰幽独。纷华埽不见，蝴蝶飞平绿。伫倚穷夕曛，悠哉此心目。",
            "comment": ""
        },
        {
            "title": "客谈荆渚武昌怪然有作",
            "content": "去岁出蜀初东游，峨舸大艑下荆州。便风转头五百里，吟啸已在黄鹤楼。戏拈铁笛吹出塞，水涌月落鱼龙愁。明朝喧传古仙过，碧玉带来黄絁裘。岂知一官自桎梏，簿书期会无时休。丰城宝剑已化久，我自吐气冲斗牛。洞庭四万八千顷，蟹合正对芦花洲。速脱衣冠挂神武，散发烂醉垂虹秋。",
            "comment": ""
        },
        {
            "title": "寄胡籍溪",
            "content": "雨过溪头鸟篆沙，溪山深处野人家。门前桃李都飞尽，又见春光到楝花。",
            "comment": ""
        },
        {
            "title": "早行",
            "content": "村鸡已报晨，晓月渐无色。行人马上去，残灯照空驿。",
            "comment": ""
        }
    ]
}