{
    "dynasty": "宋",
    "author": "高荷",
    "poems": [
        {
            "title": "和山谷题李亮功家周昉画美人琴阮图",
            "content": "丹青有神艺，周郎独能兼。图画绝世人，真态不可添。却怜如画者，相与落谁手。想像犹可言，雨重烟笼柳。",
            "comment": "【注释】原注：龙眠李亮功家藏周昉画美人琴阮图，兼有宫禁富贵气象，旁有竹马小儿欲折槛前柳者。亮功官长沙，山谷谪宜州，过之，叹爱弥日，大书一诗于黄素上。"
        },
        {
            "title": "句",
            "content": "所喜江陵得真处，沮漳依旧两川横。亲祠堂主鸾曾驻，善梦先生蝶不归。沙软绿头相并鸭，水深红尾自跳鱼。威强九鼎惧，丧乱一台成。勃兴连谷雨，闰位次花王。佳人斗草百，稚子击毬双。辨虽豪白马，谗亦困青蝇。",
            "comment": ""
        },
        {
            "title": "蜡梅",
            "content": "少鎔蜡泪装应似，多爇龙涎臭不如。只恐春风有机事，夜来开破几丸书。",
            "comment": ""
        },
        {
            "title": "诗一首",
            "content": "浪头送过皇天荡，夕阳引到乌衣巷。恶风退作六鷁飞，清秋不成一鹗上。故人情亲在千里，万金不如一番纸。望断云边鸿影稀，似听枝间鹊声喜。",
            "comment": ""
        },
        {
            "title": "上黄太史",
            "content": "万里南溪郡，黄香得赐环。盛名喧海内，摧翮返云间。太史资诚峻，郎官选亦悭。朝廷才特起，堂奥援谁扳。一梦追前事，群公厄后艰。中伤皆死祸，放逐罕生还。别驾之戎僰，侨居傍草菅。想知谙鸟道，闻说异人寰。杨子家元窘，王维室久鳏。鵩来心破碎，猨叫泪湲潺。达观终难得，羁愁必易删。众情相恻悯，灵物自恬憪。迥阁澄秋晚，幽窗耸夜跧。蜀天何处尽，巴月几回弯。坠履魂空断，遗弓涕忽潸。石门凄殿楯，铜雀惨宫鬟。帝统联仁圣，皇恩感艳顽。纲罗疏党禁，诛蔓扫朋奸。点检金闺彦，凋零玉笋班。尚令宗庙器，遥隔鬼门关。拊髀咨询及，含香诰命颁。笑谈趋赤县，吟咏落乌蛮。奏记怀东观，移文颔北山。应将九迁待，未补七年閒。士愧千钧弩，身谋五两纶。退藏欣望气，延仰窃窥斑。昌谷词源窄，滞溪笔力孱。斲轮深类扁，投斧欲随般。鹄卵真能伏，龙鳞敢冀攀。不嗔无绍介，试遣略承颜。",
            "comment": ""
        },
        {
            "title": "诗一首",
            "content": "妄作非吾事，罢官饥尔曹。此心常去住，何日遂孤高。雁伴乌疮脱，蝇营狗跛劳。不如张仲蔚，门外长蓬蒿。",
            "comment": ""
        },
        {
            "title": "国香",
            "content": "南溪太史还朝晚，息驾江陵颇从款。彩毫曾咏水仙花，可惜国香天不管。将花托意为罗敷，十七未有十五余。宋玉门墙纡贵从，蓝桥庭户怪贫居。十年目色遥成处，公更不来天上去。已嫁邻姬窈窕姿，空传墨客殷勤句。闻道离鸾别鹤悲，藁碪无赖鬻蛾眉。桃花结子风吹后，巫峡行云梦足时。田郎好事知渠久，酬赠明珠同石友。憔悴犹疑洛浦刀，风流固可章台柳。宝髻犀梳金凤翘，尊前初识董娇饶。来迟杜牧应须恨，愁杀苏州也合销。也把水仙花说似，猛省西家黄学士。乃能知妾妾当时，悔不书空作黄字。王子初闻话此详，索诗裁与漫凄凉。只今驱豆无方法，徒使田郎号国香。",
            "comment": "【注释】原注：国香，荆渚田氏侍儿名也。黄太史自南溪召为吏部副郎，留荆州，乞守当涂待报，所居即此女子邻也。太史偶见之，以为幽閒姝美，目所未睹。后其家以嫁下俚贫民，因赋《水仙花》诗以寓意，俾予和之。后数年，太史卒於岭表，当时宾客云散。此女既生二子矣，会荆南岁荒，其夫鬻之田氏家。田氏一日邀予，置酒出之，掩抑因悴，无复故态。坐间话当时事，相与感叹。予请田氏名曰国香，以成太史之志。政和三年春。京师会表弟汝阴王性之，问太史诗中本意，因道其详。乃为赋之。诗曰："
        },
        {
            "title": "答山谷先生",
            "content": "四篇诗得褭蹄金，妙旨初临法语寻。要我尽除儿子气，知公全用老婆心。平章许事真难可，付嘱斯文岂易任。感激面东垂涕泗，高山从此少知音。",
            "comment": ""
        }
    ]
}