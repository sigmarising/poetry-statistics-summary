{
    "dynasty": "宋",
    "author": "李揆",
    "poems": [
        {
            "title": "吉祥寺",
            "content": "带雨溪云重，依山石路斜。聊乘阮孚屐，径入梵王家。接竹引流水，栽篱护野花。簿书有期会，无地老烟霞。",
            "comment": ""
        },
        {
            "title": "登县楼",
            "content": "见说南楼秋气多，夜凉槐荫影婆娑。满怀风月成辜负，奈此青州从事何。",
            "comment": ""
        },
        {
            "title": "寒食出郊三首",
            "content": "寒食深山路，桃花雨里开。可怜传檄出，不为踏青来。泥滑竹冈下，鸡鸣田舍隈。邱园二十里，松槚有余哀。",
            "comment": ""
        },
        {
            "title": "行乡",
            "content": "园林二月春才半，朝日曈曨天气暖。东风放尽柳梢青，已有黄鹂娇睍睆。波翻嫩麦绿连坡，露入夭桃红满眼。筍舆乘兴入招提，苾蒭留我炊香饭。山泉煮茗味更长，又得禅林半朝款。突兀丰碑三百年，古人事迹今苔藓。临风抖擞簿书尘，倚杖须臾归已晚。耕夫夹道看长官，百钱赠汝聊旌劝。",
            "comment": ""
        },
        {
            "title": "寒食出郊三首",
            "content": "春事遽如许，劳人浑不知。柳垂山阙处，花发雨来时。薄宦祗憔悴，故园成别离。多情睇啼鸟，独与寸心违。",
            "comment": ""
        },
        {
            "title": "元夕雨",
            "content": "山县逢元夕，东风雨溅灯。渔篝临远浦，鬼火附寒藤。酒市可罗雀，官僚皆曲肱。狂歌吾老矣，犹记旧时能。",
            "comment": ""
        },
        {
            "title": "登县楼",
            "content": "一水中分南北市，插天蒙末有佳山。太平官府原无事，聊放衰翁半日閒。",
            "comment": ""
        },
        {
            "title": "寒食出郊三首",
            "content": "往岁逢寒食，青鞋踏落花。题诗山寺壁，沽酒野人家。草长春无际，身閒意自遐。时时县亭畔，画遍水边沙。",
            "comment": ""
        }
    ]
}