{
    "dynasty": "宋",
    "author": "释有权",
    "poems": [
        {
            "title": "颂古十一首",
            "content": "衣锦还乡人尽见，长时富贵许谁知。无言童子呵呵笑，望得风光满面归。",
            "comment": ""
        },
        {
            "title": "颂古十一首",
            "content": "揭大夔鼓噪红尘，遍地刀钥解出身。结角罗纹随处入，银山铁壁是通津。",
            "comment": ""
        },
        {
            "title": "偈三首",
            "content": "禅禅，无党无偏。迷时千里隔，悟在口皮边。",
            "comment": ""
        },
        {
            "title": "颂古十一首",
            "content": "石上栽花分外奇，枝头春色暗芳菲。馨香遍界无人嗅，一任狂风取次吹。",
            "comment": ""
        },
        {
            "title": "颂古十一首",
            "content": "潋潋滟滟水光浮，不见孤帆不见舟。斜阳欲落未落处，尽是离人今古愁。",
            "comment": ""
        },
        {
            "title": "偈三首",
            "content": "黑漆昆仑把钓竿，古帆高挂下惊湍。芦花影里弄明月，引得盲龟上钓船。",
            "comment": ""
        },
        {
            "title": "颂古十一首",
            "content": "万钧之弩射何人，箭未离弦已丧身。带累盲龟失浮木，欲来火里透金尘。",
            "comment": ""
        },
        {
            "title": "偈三首",
            "content": "今朝结却布袋口，明眼衲僧莫乱走。心行灭处解翻身，喷嚏也成师子吼。旃檀林，任驰骤。剔起眉毛顶上生，剜肉成疮露家丑。",
            "comment": ""
        },
        {
            "title": "颂古十一首",
            "content": "佛手驴脚生缘，浩浩丛林盛传。直饶一穿穿却，未免十万八千。",
            "comment": ""
        },
        {
            "title": "颂古十一首",
            "content": "我手何似佛手，二八恰恰十九。年尾算开年头，家内一钱无有。",
            "comment": ""
        },
        {
            "title": "颂古十一首",
            "content": "黑云当午蔽清虚，白雨翻空夫画图。雨过云收山色净，赵州示壁挂葫芦。",
            "comment": ""
        },
        {
            "title": "颂古十一首",
            "content": "人人有个生缘，男儿所宇冲天。若是争田竞地，我即唤死如眠。",
            "comment": ""
        },
        {
            "title": "颂古十一首",
            "content": "我脚何似驴脚，踏著赵州略彴。惊得迦叶皱眉，文殊却打无著。",
            "comment": ""
        },
        {
            "title": "颂古十一首",
            "content": "秀才觅火和烟得，长沙卖石著云饶。欲知千佛居何土，赢得诗禅价转高。",
            "comment": ""
        }
    ]
}