{
    "dynasty": "宋",
    "author": "宋自逊",
    "poems": [
        {
            "title": "五月菊",
            "content": "东篱千古属重阳，此本偏宜夏日长。会得渊明高卧意，故来同占北窗凉。",
            "comment": ""
        },
        {
            "title": "赠隐者",
            "content": "或居岩谷或居廛，未作天仙且地仙。诗只半联人寡和，画才数笔世争传。弹琴无谱自成曲，卖药资身不较钱。或问先生今几岁，笑言谁解记生年。",
            "comment": ""
        },
        {
            "title": "蚊",
            "content": "朋比趋炎态度轻，御人口给屡憎人。虽然暗里能鑽刺，贪不知几竟杀身。",
            "comment": ""
        },
        {
            "title": "田家谣",
            "content": "清溪绕山流，茅屋瞰溪住。山田虽不多，荒年亦禾黍。有园不栽花，但种桑与苧。有儿只为农，不士不商旅。老翁雪满头，煮茗相劳抚。问我从何来，今将去何所。日月如飞梭，人生几寒暑。浮名底须求，求之亦何补，我见贪名人，名成隔千古。微利不足营，营之徒自苦。我见嗜利人，甘作守钱虏。青山冢累累，今古一抔土。勉我勤归鞯，风雪岁云暮。因作田家谣，备述老翁语。",
            "comment": ""
        },
        {
            "title": "乌鹊引",
            "content": "彼乌鹊兮，无异众禽之鸣。吉凶在人兮，彼鸣何心。吁嗟人兮，万物之灵。不能自信兮，占吉凶於二禽。",
            "comment": ""
        },
        {
            "title": "答客问",
            "content": "岂是林逋放鹤迟，羽闲成懒静相宜。落花时节人中酒，夜雨轩窗客赌棋。身外浮名何用觅，人间多事不须知。屋边梅树上边石，岁岁春风日日诗。",
            "comment": ""
        },
        {
            "title": "茶磨",
            "content": "韫质他山带玉挥，乾旋坤载妙玄机。转时隐隐海风起，落处纷纷春雪飞。圆体外通常不碍，贞心中立动无违。世间多少槐安梦，信手频推为解围。",
            "comment": ""
        },
        {
            "title": "啄木吟",
            "content": "志非啄木在啄虫，利觜似染虫血红。木外无虫虫在中，外视一啄殊不空。人嗟木皮遭啮毁，岂知虫多木心死。木心无蠹木乃荣，安得去国之蠹如此觜。",
            "comment": ""
        },
        {
            "title": "西江月",
            "content": "何敢笑人干禄，自知无分弹冠。只将贫贱博清闲。留取书遮老眼。世上风波任险，门前路径须宽。心无妄想梦魂安。万事鹤长凫短。",
            "comment": ""
        },
        {
            "title": "和曾子实题画笺韵",
            "content": "鹭引归船犬吠篱，片时风景万千诗。向来柳下曾沽酒，不似如今看画时。",
            "comment": ""
        },
        {
            "title": "满江红",
            "content": "举扇西风，又十载、重游秋浦。对旧日、江山错愕，鬓丝如许。世事兴亡空感慨，男儿事业谁堪数。被老天、开眼看人忙，成今古。江上路，喧鼙鼓。山中地，纷豺虎。谩乾坤许大，著身何处。名利等成狂梦寐，文章亦是闲言语。赖双投、酒熟蟹螯肥，忘羁旅。",
            "comment": ""
        },
        {
            "title": "昼锦堂",
            "content": "荷叶龟游，庭皋鹤舞，应是秋满淮涯。昨夜将星明处，彷佛峨眉。干戈已净银河淡，尘沙不动翠烟微。邦人道，半月中秋，当歌不饮何为。谁知心事远，但感慨登临，白羽频挥。恨不明朝出塞，猎猎旌旗。文南一失澶渊劲，夔门三箭武关奇。挑灯看，龙吼传家旧剑，曾斩吴曦。",
            "comment": ""
        },
        {
            "title": "隐逸",
            "content": "五鼎生封事不难，此身当与道相关。天高地下日易晚，古往今来人少闲。靖节早辞彭泽县，子陵终老富春山。当时若为虚名起，未必有名留世间。",
            "comment": ""
        },
        {
            "title": "贺新郎",
            "content": "唤起东坡老。问雪堂、几番兴废，斜阳衰草。一月有钱三十块，何苦抽身不早。又底用、北门摛藻。儋雨蛮烟添老色，和陶诗、翻被渊明恼。到底是，忘言好。周郎英发人间少。谩依然、乌鹊南飞，山高月小。岁月堂堂留不住，此世何时是了。算不满、英雄一笑。我有丰淮千斗酒，把新愁、旧恨都倾倒。三弄笛，楚天晓。",
            "comment": ""
        },
        {
            "title": "寿铁石翁",
            "content": "梅传春信伴持觥，寿数新年满六庚。长与白云分屋住，閒骑黄犊趁山行。不因问药深深隐，除却能诗事事生。看到阿咸俱白发，百年门户共支撑。",
            "comment": ""
        },
        {
            "title": "照镜辞",
            "content": "匣中青镜秋月明，妍嗤毫发无遁形。人心不同有如面，青铜照面不照心。人心本灵本虚静，谁实昏之私欲胜。匣取青铜且勿开，自照心中大圆镜。",
            "comment": ""
        },
        {
            "title": "贺新郎",
            "content": "灵鹊桥初就。记迢迢、重湖风浪，去年时候。岁月不留人易老，万事茫茫宇宙。但独对、西风搔首。巧拙岂关今夕事，奈痴儿、呆女流传谬。添话柄，柳州柳。道人识破灰心久。只好风、凉月佳时，疏狂如旧。休笑双星经岁别，人到中年已後。云雨梦、可曾常有。雪藕调冰花熏茗，正梧桐、雨过新凉透。且随分，一杯酒。",
            "comment": ""
        },
        {
            "title": "闲地",
            "content": "一片宽闲地，半生江海情。有梅添月色，无竹欠秋声。酒热浑家醉，诚诗逐字评。拙疎尘事少，贫贱也身轻。",
            "comment": ""
        },
        {
            "title": "东湖看荷花呈愿父",
            "content": "团团隄路行无极，一株一步杨柳碧。佳人反覆看荷花，自恨鬓边簪不得。",
            "comment": ""
        },
        {
            "title": "山家",
            "content": "一片青山水四围，家家有竹护柴扉。养成猿鹤通人语，放去牛羊识路归。紫蕨甘肥轻鼎味，绿蓑安稳胜朝衣。浮云遮断人间事，浪说桃源今世稀。",
            "comment": ""
        },
        {
            "title": "赠戴石屏",
            "content": "又是六年别，浑无一字书。性宽难得老，交久只如初。白发添诗集，黄金散酒垆。行程遍江海，何处是吾庐。",
            "comment": ""
        },
        {
            "title": "书报先生壁",
            "content": "一盏清灯到夜深，掩书趺坐学禅心。山猿白日无踪迹，夜夜来啼松树林。",
            "comment": ""
        },
        {
            "title": "种柳",
            "content": "短研深煨倒插宜，明年便有绿垂垂。只因因造化容易，不见岁寒冰雪时。",
            "comment": ""
        },
        {
            "title": "夜雪",
            "content": "雪眼羞明夜转飞，梅花未觉竹先知。一炉柴火三杯酒，谁记山阴有戴逵。",
            "comment": ""
        },
        {
            "title": "莲",
            "content": "采茶莫掣叶，掣叶伤莲根。食子莫弃心，味苦生意存。",
            "comment": ""
        },
        {
            "title": "买马",
            "content": "世求骏马事驱驰，我买人间钝马骑。不是爱他行路稳，好山多处要寻诗。",
            "comment": ""
        },
        {
            "title": "店翁送花",
            "content": "店翁排日送春花，老去情怀感物华。翁欲殷勤留客住，客因花恼转思家。",
            "comment": ""
        },
        {
            "title": "看人取木绵",
            "content": "经杨有花飞作絮，黄芦有花亦为絮。此絮天寒不可衣，但解随风乱飞舞。木绵蒙茸入机杼，妙胜春蚕趼中缕。均为世上一草上，有用无用迺如许。木绵有用称者稀，杨花芦花千古传声诗。",
            "comment": ""
        },
        {
            "title": "桂花",
            "content": "揭纸糊窗莫放开，园丁新送木犀来。绕屏著色无非画，尽日烘香不用煤。同气相求唯径菊，后生可畏独江梅。月中一应灵和异，待向仙娥觅种栽。",
            "comment": ""
        },
        {
            "title": "谢深道问近况答之",
            "content": "芃芃秋草闭门深，世事年来口欲喑。文欠官衔谁著眼，命无时彩自劳心。收书只原儿能读，得酒惟须客其斟。幸有无弦琴挂壁，不容声处是知音。",
            "comment": ""
        },
        {
            "title": "萍",
            "content": "苦无根蒂逐波流，风约才稀雨复稠。旧说杨花能变此，是他种子亦轻浮。",
            "comment": ""
        },
        {
            "title": "一室",
            "content": "一室冷如冰，梅花相对清。残年日易晚，夹雪雨难晴。身计趼千绪，世纷棋一枰。曲生差解事，谈笑破愁城。",
            "comment": ""
        },
        {
            "title": "蓦山溪",
            "content": "壶山居士，未老心先懒。爱学道人家，办竹几、蒲团茗碗。青山可买，小结屋三间，开一径，俯清溪，修竹栽教满。客来便请，随分家常饭。若肯小留连，更薄酒、三杯两盏。吟诗度曲，风月任招呼，身外事，不关心，自有天公管。",
            "comment": ""
        }
    ]
}