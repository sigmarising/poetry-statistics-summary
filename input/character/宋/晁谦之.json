{
    "dynasty": "宋",
    "author": "晁谦之",
    "poems": [
        {
            "title": "南岩",
            "content": "南岩夫何为，山作天倚盖。山南谿山复，飞顶压其外。当空横广頟，架屋喉舌内。尝聆释氏说，仰覆各世界。千间未可著，五亩良不隘。清冷气射人，热恼从此溃。崖奔木疏瘦，谷远鸟幽怪。朅予与二子，高兴偶相戒。松舟下清江，毛发数虾蟹。篮舆上峻岭，幢节望杉桧。李侯勋门胄，文采山作绘。赵君儒林孙，嫮美兰结佩。不为城府游，继此日于迈。宁知老逾拙，意在精力退。得居溪南山，食饮与山对。夔魈入奥穾，云雨出绅禬。顾此诚未逢，欣然与心会。彭湖两崖蹙，泉作一线霈。禅月古台空，灵境自明晦。平生所驱使，诗酒俱好在。天涯得吾侣，物外从所快。便欲登赤城，一观天宇大。",
            "comment": ""
        },
        {
            "title": "送侄子靖还九经堂",
            "content": "少师睦宗族，誉望四海尊。具载涪翁诗，凜凜英气存。我方继先志，爱汝贤弟昆。郊天均霈泽，延赏光子孙。适当强而仕，青衫拜君恩。命驾易千里，玉麟共清樽。半年悦清话，膏车遽还辕。轩昂意气雄，下视鹏与鹍。我今归兴浓，倦游怀文园。送别已凄断，握手何忘言。九经在践履，勤劳穷渊源。勉为门户计，无使群议喧。行轻则招忧，世事难重论。忽贻内举羞，同姓古所敦。",
            "comment": ""
        }
    ]
}