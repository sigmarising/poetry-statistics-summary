{
    "dynasty": "宋",
    "author": "葛绍体",
    "poems": [
        {
            "title": "渭南考室",
            "content": "丞郎昔躬耕，怀野垄上宅。东湖一棹近，南亩耦夫百。风交苗怀新，云铺稼敷泽。疎棂翼虚堂，时焉此憩息。殷勤左氏语，银钩挂檐壁。新居匾钟庆，金字照於赫。水竹带左右，春秋燕晨夕。鼎鼎百年间，相望屹咫尺。宁知笙歌地，一旦灰烬迹。人事定谁讹。毋乃数当革。以彼而易此，仓卒有良策。丁丁斤旧材，介介绳新画。美薹轮奂焉，不负肯堂责。父基贻厥子，子构孙更闢。笙歌且置之，诗礼日探索。轨涂驰霜蹄，霄衢展云翮。放我方寸宽，笑彼宇宙窄。益亹澶渊功，永寿元佑脉。力穑乃有秋，先难而后获。",
            "comment": ""
        },
        {
            "title": "天章桥",
            "content": "画桥人静度杨花，山果溪鱼卖酒家。淡淡轻烟绿阴浅，一年春色到桑麻。",
            "comment": ""
        },
        {
            "title": "诸暨道中五首",
            "content": "两畔绿杨卧碧溪，人家一带绿杨堤。门开恰出市行路，山在屋头谁肯栖。",
            "comment": ""
        },
        {
            "title": "遂初黄友逊斋",
            "content": "艺圃楼高插架书，只将逊志力耘鉏。堂堂乃祖声名在，直使人称两遂初。",
            "comment": ""
        },
        {
            "title": "腊月二日烟雨馆",
            "content": "天上飞花报岁寒，西风相挟引栏干。平湖不认花多少，只作寻常烟雨看。",
            "comment": ""
        },
        {
            "title": "赠黄友把酒东臯三首",
            "content": "东风鹭影几横斜，晚日飞来漾雪华。好伴闲身春雨里，一川烟雨落梨花。",
            "comment": ""
        },
        {
            "title": "苍岭行三首",
            "content": "客自忙忙山自闲，有情飞鸟去来间。石矶坐久风林静，一派泉声落半山。",
            "comment": ""
        },
        {
            "title": "旱中早起",
            "content": "桔槹声里恨难平，似诉民劳彻上清。料得为霖只今日，满天风露看云生。",
            "comment": ""
        },
        {
            "title": "题四清枕屏",
            "content": "横梅枝上兰为伴，瘦石拳边竹更长。月上小窗人欲静，睡来清入梦魂香。",
            "comment": ""
        },
        {
            "title": "城中月夜",
            "content": "霜天如洗月鲜明，少醉街南取次行。闲听梅花引吹彻，满楼槌鼓报初更。",
            "comment": ""
        },
        {
            "title": "马喻答惟晓问",
            "content": "振鬣长鸣向远天，轻蹄健步欲争先。关山万里踏飞雪，何似春风御柳边。",
            "comment": ""
        },
        {
            "title": "时斋新植",
            "content": "红栏一带树青青，帘幙风轻颺晓晴。日转花阴燕飞去，堂中惟有读书声。",
            "comment": ""
        },
        {
            "title": "诸暨道中五首",
            "content": "极目田畴似掌平，远山依约画难成。天宽地大空明处，渐近稽山接帝城。",
            "comment": ""
        },
        {
            "title": "溪上",
            "content": "少立沙头夕照月，柳风吹面酒初醒。东臯好雨一犁足，麦半黄时秧半青。",
            "comment": ""
        },
        {
            "title": "游本觉寺问禅老",
            "content": "入到山房水自清，万竿修竹翠稜稜。古潭夜印中天月，悟得无生几上乘。",
            "comment": ""
        },
        {
            "title": "浸碧亭月夜",
            "content": "夜半横空一片云，云边明月带疎星。松关露重惊飞鹊，荷渚风轻低度萤。粟缀嫩黄怀老圃，酒篘新绿见虚亭。秋吟不作相思调，许我西湖伴醉醒。",
            "comment": ""
        },
        {
            "title": "袁从道山庐三首",
            "content": "竹屋已三间，花迳旋一新。芳苞束碎锦，细草铺柔茵。曾悟顺动豫，岂叹云雷屯。个中足俛仰，世上谁经纶。",
            "comment": ""
        },
        {
            "title": "元直弟梧坡",
            "content": "东山山下碧梧坡，照映朝阳岁月多。好是凤凰栖泊处，一鸣天地起春和。",
            "comment": ""
        },
        {
            "title": "烟雨馆立冬前一日",
            "content": "已过重阳种菊花，留连秋色带霜华。休言明日朔风起，肠断天涯人怀家。",
            "comment": ""
        },
        {
            "title": "诸暨道中五首",
            "content": "寒雨路从岩涧出，晴天才见越山川。谁怜昨日经行地，回首苍茫起暮烟。",
            "comment": ""
        },
        {
            "title": "暑雨",
            "content": "连日霏霏湿夕阳，洒衣沾席碎声长。暑天不是苦多雨，爱与人间生晚凉。",
            "comment": ""
        },
        {
            "title": "晚出湖上",
            "content": "云树依稀自作行，烟波浩渺别为乡。渔人不识闲吟客，撒网鸣榔却斗花。",
            "comment": ""
        },
        {
            "title": "晚晴",
            "content": "风头雨歇静檐花，渡口人稀解钓蓑。零落断云无处着，满湖秋水夕阳多。",
            "comment": ""
        },
        {
            "title": "寄谢周西麓国博",
            "content": "三年涕血清槃蔬，蓬首春风未欲梳。客病屡惊几死去，母慈常念有生初。乞文西麓标铭墓，立石东山伴倚庐。恩到九原那可答，近来和泪看除书。",
            "comment": ""
        },
        {
            "title": "昌园",
            "content": "昌园梅树占山林，山浅村深烟日昏。薄暮东风几篱落，雪涛隐约万龙奔。",
            "comment": ""
        },
        {
            "title": "游本觉寺",
            "content": "招提俯秋水，画手借王维。清磬递风韵，晓霜翻露姿。茶烟邀客竚，帆影唤舟移。他日成归梦，来兴楚子辈。",
            "comment": ""
        },
        {
            "title": "袁从道山庐三首",
            "content": "人生尽驰骛，忙里换乌兔。白发忽相侵，红颜若何驻。岂如向丘壑，味此闲中趣。鶬鹒啼春风，鸤鸠唤时雨。因林上笋蕨，晴川下鸥鹭。好景满眼前，兴来可以赋。贫贱与富贵，愿言履其素。",
            "comment": ""
        },
        {
            "title": "送芋栗汤升伯教授",
            "content": "上柏山前擘翠红，半筐沿壁挂秋风。轻黄肉皱紫皮脱，细入微酣咀嚼中。",
            "comment": ""
        },
        {
            "title": "乐清道中二首",
            "content": "前浦归帆挂夕阳，傍船打鼓是渔乡。居人却惯鱼虾贱，茅店晚厨春荠香。",
            "comment": ""
        },
        {
            "title": "锦园晚雨",
            "content": "一围蜀锦万花枝，红绿相携傍酒卮。不必夜深来秉烛，满庭风雨湿臙脂。",
            "comment": ""
        },
        {
            "title": "次韵",
            "content": "吟边逡巡风雨催，秋空萧索声隐雷。老松相应发清响，疑伴吹箫仙子来。当年作楼远尘务，坊僧执筹工执锯。爱他栏槛看云山，不肯匆匆下楼去。",
            "comment": ""
        },
        {
            "title": "早发西城即景",
            "content": "天台今日去，步步紫云乡。麦浪涨新绿，花风吹旧香。屏开千嶂远，带绕一溪长。游冶谁家子，酣歌古道傍。",
            "comment": ""
        },
        {
            "title": "烟雨馆",
            "content": "红白桃花褪半梢，绿阴汪浅未全交。橹摇远岸日相射，扇落闲阶风自敲。",
            "comment": ""
        },
        {
            "title": "宣公泉歌",
            "content": "几年废井城东衙，甃石缺裂洿淖多，奈此宣公初凿何。宣公浩气辈孟轲，论谏仁义永不磨，炳炳丹衷史所夸。当时芟薙开藤萝，细穿地脉泉源过，暗引云气通天河。谁知荒芜日冥冥，泥舍不食羸其瓶，谷射翁漏汲莫升。旧迹契君怀古情，一朝渫治翻光晶，百太修绠辘轳声。乳泉溶溶早夜生，寒冽不改彻底清，静养日月印列星。君欲著亭泉之侧，味良高风梦想觌，酿泉为酒觞佳客。舂来香秫珠的皪，玉缸方糵化醇醳，蚁蜉槽床春滴滴。宣公在天酹可索，宣公之泉带神识，滨湖一啸暮天碧。",
            "comment": ""
        },
        {
            "title": "留别永嘉文友",
            "content": "归去是明朝，多应趁早朝。虽然邻邑近，亦似客程遥。村社酒三杓，山家水一瓢。吟边如得句，共语在元宵。",
            "comment": ""
        },
        {
            "title": "袁宫讲饮西湖",
            "content": "重吟坡老芳鲜句，饮客西湖半醉中。一段风光带秋色，瘦荷疎柳嫩芙蓉。",
            "comment": ""
        },
        {
            "title": "送余直卿廷对",
            "content": "吟卷闲晚窗，捷音閧春邮。推几舞影急，踏门步踪稠。黄册几载传，青衫今日酬。学舍丈人行，文场少年俦。倚天仰泰华，行地输骅骝。暑清庭阴阔，风香御烟浮。龙飞屈亲策，虎帅登先筹。力深一代源，声匝四海流。朝阳孤凤凰，曙阴群蜉蝣。端为砥柱基，非干稻粱谋。百炼要愈刚，万折空自柔。",
            "comment": ""
        },
        {
            "title": "诸暨道中五首",
            "content": "路分杭越号牌头，行客东西各自谋。总是春晴好天气，野花山鸟亦风流。",
            "comment": ""
        },
        {
            "title": "中秋后二夜对月",
            "content": "中秋竟夕佳月色，万里光芒霜雪白。人言阴晴一瞬易，不料清辉连永夕。有情傍我书几多，书中今古旧应识。玉华婵娟彻鬓眉，冰澌的皪莹肝膈。风流似与仙娥俱，缟衣练裳新洒涤。酒酣颠倒欲结交，灯火希微疑避席。出门露气已半销，轻风西来盪虚碧。中天镜悬见本真，一点灵明透八极。",
            "comment": ""
        },
        {
            "title": "赠休斋沈老丈",
            "content": "酒边风月是诗情，平淡精神最老成。每爱晋人标韵别，发挥天趣更渊明。",
            "comment": ""
        },
        {
            "title": "送高仲发赴铨",
            "content": "不记京华路，西行有几程。因君一言别，动我十年情。野水涵天碧，山花照眼明。春风马蹄急，得意向东城。",
            "comment": ""
        },
        {
            "title": "雨后到芙蓉村",
            "content": "又上篮舆去，西风暂放晴。雾深孤屿没，日薄片云明。诗思通山色，琴怀澹客情。悬知百里路，分作两三程。",
            "comment": ""
        },
        {
            "title": "浸碧即事",
            "content": "冰壶清浅酒杯深，雨闹风荷一阵阴。琴调半残看晋帖，更寻棋局伴秋吟。",
            "comment": ""
        },
        {
            "title": "过西斋",
            "content": "青灯一晕静相看，酒敌残秋夜半寒。却怕醒来人独自，西风索索荻声乾。",
            "comment": ""
        },
        {
            "title": "高文父隐居",
            "content": "岸西城郭岸南村，杨柳排空竹驻云。不必青山映门巷，芦花一带水平分。",
            "comment": ""
        },
        {
            "title": "西湖二首",
            "content": "年年春色客中看，不管今年行路难。行到西湖春正好，万重杨柳傍栏干。",
            "comment": ""
        },
        {
            "title": "遂初东园",
            "content": "晴日暖风浑欲醉，游蜂啼鸟累相关。闲来芳径步幽草，更上高楼看远山。",
            "comment": ""
        },
        {
            "title": "总题",
            "content": "车马不来山意朴，市廛都远土风淳。又无僧寺闲钟鼓，流水声中自有春。",
            "comment": ""
        },
        {
            "title": "晚泊三高亭",
            "content": "不钓鲈鱼只钓鳌，一丝弹压几风涛。城西山影蘸空碧，星斗逼人相与高。",
            "comment": ""
        },
        {
            "title": "送戴子安",
            "content": "北固峰前多景楼，江山第一占南州。单车六月海陵路，看了一番归去休。",
            "comment": ""
        },
        {
            "title": "寄三衢赵希远",
            "content": "同是他乡客，分携二月初。如何近流火，曾不寄来书。夜雨青灯暗，晨风黄卷舒。相思五字句，惠好莫相疎。",
            "comment": ""
        },
        {
            "title": "韩仲和南窗",
            "content": "一榻卧云长至日，半炉宿火欲明时。年年来此南窗下，不怕风霜容易欺。",
            "comment": ""
        },
        {
            "title": "总题",
            "content": "塘曲椒和桑共老，山头松与麦齐青。人家岁计村南北，似识豳风旧典刑。",
            "comment": ""
        },
        {
            "title": "东阳道中二首",
            "content": "溪头亭匾佳山水，水绕山围巷陌清。晚向酒旗向处泊，画楼更点亦春声。",
            "comment": ""
        },
        {
            "title": "江心长句",
            "content": "问津城西市，呼渡江南岸。棹稳当潮生，帆轻趁风便。龙翔古招提，鸟革今轮奂。回合列翠屏，周遭铺素练。邀行嫩篁竿，劝坐老木干。沿壁览新题，吹尘认旧篆。一隅看不足，两塔穷未见。阳光烁岗顶，飙阵凉披面。郛郭聚拱伏，烟云散呈献。俯拜肃御邸，仰瞻粲宸翰。皇帝南巡意，生灵北望眼。书千古清辉，为万世伟观。楼台明月讌，钟鼓朝暮饭。徒见一时近，孰念百年远。江涛常摏撞，帝泽共流转。游子感诗歌，居人思日勉。",
            "comment": ""
        },
        {
            "title": "送蔡贯之",
            "content": "君去江东几日程，我来东越漫云萍。客情自是难为别，何况乡情兼别情。",
            "comment": ""
        },
        {
            "title": "雪中月波即事",
            "content": "天地黯淡疑古初，远近依约垂冰壶。楼阁突兀撑蘧庐，林阜参差自萦纡。极目似接沧溟虚，流水迤逦随城隅。客舟飘飖帆影孤，紫幕半罩推蓬图。须臾四面云糢糊，舞风片片细和粗。带雨点点密更疎，阵复一阵低匀铺。梅腮破红笑卷舒，柳眼含赤窥荣枯。水鸭飞去投平芜，野雁鸣来落寒芦。巷妪追逐携双姝，巧花入时压鬓梳。艳歌逸响龡笙竽，酒酣意气高阳徒。莼盘快斫松江鲈，茶鼎渐融女墙酥。驾言旋返日已晡，马骄不羡灞桥驴。人言雪瑞庆农夫，况此连雪祥可符，黄土耕桑拱行都。",
            "comment": ""
        },
        {
            "title": "送胡五九丈",
            "content": "长记秋时病作魔，频来看我谢君多。只今未别先成梦，梦觉争如既别何。",
            "comment": ""
        },
        {
            "title": "春晓访客",
            "content": "述作当经纶，孤灯坐到晨。笑迎东海日，唤起北窗人。露滴烟梢静，鸟啼花迳春。自怜身是客，与客谩相亲。",
            "comment": ""
        },
        {
            "title": "送陈友",
            "content": "伤春那作送行诗，短棹轻帆驻片时。烟雨满村桑柘绿，杜鹃声里忆归期。",
            "comment": ""
        },
        {
            "title": "仲和时斋即事",
            "content": "夹径花开一丈红，傍池新竹万枝风。闲来笑语忘为客，杯酒淡烟明月中。",
            "comment": ""
        },
        {
            "title": "太师汪焕章社日劝农余出湖曲",
            "content": "春劝老农夸岁岁，晚飞新燕贺年年。鉴湖一棹烟波客，燕舞农歌伴醉眠。",
            "comment": ""
        },
        {
            "title": "嘉兴尉府教阅即事",
            "content": "轻风盪宿氛，薄日笼晓晴。草嫩芟锄易，沙软蹙踏轻。军容壮而肃，兵器老以刚。震动击鼓鼙，节止鸣铙钙。前行萃白旗，后队随红旌。亲亲云雾披，閴閴烟尘凝。放箭羽鲜新，张弓角光晶。{沔氵换麦}丝搭饭玉，赭衫坐盈庭。犒激券楮叠，簇结巾带横。叉手最健武，骁势殊掀腾。跳梁勇投掷，呼喝骄凭陵。左旋忽右转，此伏俄彼升。路分寻丈斗，锋合毫厘争。目与手不谋，须臾悬死生。傥非教之素，何以所习精。豫章太史氏，家世冰雪清。早传师律严，遂识戎阵明。坐言二十年，不见此宪程。教场沮洳地，渍雨几浮倾。荒池倒枯荷，腐水飘乱萍。旧观喜再还，徒曰练弓兵。公宇昔零落，华屋今峥嵘。昔也一概废，今也百度兴。今昔同此时，人有能不能。萧萧忧危念，策策夙夜情。固将宣国威，非惟振家声。儿戏谁逍遥，老成尚典刑。嗟乎真将军，亚夫细柳营。",
            "comment": ""
        },
        {
            "title": "题韩伯直顺斋",
            "content": "路似直弦万古新，平吾方寸是经纶。一元静展凭何力，日月序行天地春。",
            "comment": ""
        },
        {
            "title": "韩吏部竹隐亭",
            "content": "秋浦星郎旧隐居，石巢长伴竹萧疎。寒窗细酌月来往，暑槛残编风卷舒。砚滴净涵天地秘，炉烟闲接水云虚。风流格调今犹在，有子挑灯读父书。",
            "comment": ""
        },
        {
            "title": "和水心先生寄越帅汪焕章得雨韵",
            "content": "步虚影里云璈举，精诚上对东皇语。蓬莱拂槛多飞云，西风吹作人间雨。田家谁不知公勤，千里欢声公亦闻。早禾登场晚禾实，公庭如水清无尘。",
            "comment": ""
        },
        {
            "title": "道中书所见",
            "content": "湖塘隔岸碧相鲜，田舍寒炊晚顿烟。塞路官军好身手，路中相唤卖鱼船。",
            "comment": ""
        },
        {
            "title": "偏门湖上",
            "content": "秦陆当年行乐地，依然耕钓水云乡。伤心寂寞东风里，露草烟花空自香。",
            "comment": ""
        },
        {
            "title": "嘲蛩",
            "content": "浮沙篱落乱鸣蛩，永夜相寻客梦中。尽是秋风借余力，声声却似怨秋风。",
            "comment": ""
        },
        {
            "title": "青坚即事",
            "content": "老桧依庭下，青坚自旧名。林深便静坐，径浅却幽深。逗日分松色，迎风和竹声。相韩亲匾字，相对有余清。",
            "comment": ""
        },
        {
            "title": "韩氏与闲即事",
            "content": "堂深暑不到，闲意一炉香。棋斗过河急，琴弹流水长。古瓶疎牖下，怪石小池旁。忠献画图在，英声不可忘。",
            "comment": ""
        },
        {
            "title": "怀元直弟",
            "content": "草色苔痕绿满庭，读书声向梦中听。湿云冷雨更愁绝，寂寞旅床思鹡鴒。",
            "comment": ""
        },
        {
            "title": "送李好谦县尉",
            "content": "东归行李一编书，谁料薰风驻鉴湖。夜月扁舟忆君处，藕塘红绿正相扶。",
            "comment": ""
        },
        {
            "title": "苍岭行三首",
            "content": "翠拥层崖一水分，括苍遥接赤城春。观音城上灵官庙，多少烧香行路人。",
            "comment": ""
        },
        {
            "title": "唐晦叔方壶",
            "content": "秋日吟边书传香，弟兄杯酒到虞唐。谁知静处工夫大，消得方壶岁月长。",
            "comment": ""
        },
        {
            "title": "秋日东湖",
            "content": "荻花风里桂花浮，万竹生云翠欲流。谁拂半湖新镜面，飞来烟雨暮天愁。",
            "comment": ""
        },
        {
            "title": "黄友载酒鉴湖",
            "content": "云细风柔雨后天，两三飞鹭点晴川。小舟稳泛疎帘静，着我闲身坐少年。",
            "comment": ""
        },
        {
            "title": "秋堂东轩",
            "content": "新糊窗纸旧胡床，铜鸭烟昏砚墨香。淡翠屏风小瓶亚，芙蓉红軃菊花黄。",
            "comment": ""
        },
        {
            "title": "卧病",
            "content": "欹枕小春雨，虚屏半夜风。病惊身是客，愁恐鬓成翁。窗曙逗微白，灯寒带浅红。归期倩谁卜，心挂浙江东。",
            "comment": ""
        },
        {
            "title": "荷渚即景",
            "content": "轩槛空明照野塘，闲看渔父濯沧浪。相忘一笑一杯酒，荷叶雨声生晚凉。",
            "comment": ""
        },
        {
            "title": "惜春二首",
            "content": "晴日无多雨日多，春藏花底暗消磨。一年尚有几春色，花若飘零春奈何。",
            "comment": ""
        },
        {
            "title": "春日即事二首",
            "content": "一带青烟护白溪，溪流横截路东西。早春晴日自风度，岭树数声春鸟啼。",
            "comment": ""
        },
        {
            "title": "水陆寺",
            "content": "松柏苍苍荫碧澜，碧澜深处有龙蟠。清闲日月长廊静，惨澹云烟画阁寒。林鸟忽鸣疑悟道，石矶危坐似逃禅。天台行客东嘉友，一笑春风共倚栏。",
            "comment": ""
        },
        {
            "title": "竹西午坐",
            "content": "桧树参差翠满庭，甜风爱日透疎棂。倦行静倚湘斑坐，高下书声得细听。",
            "comment": ""
        },
        {
            "title": "送槃斋叶敬叔丈",
            "content": "万里春风柳一堤，长条折与记分携。客行却入故乡去，禹洞龙丘认旧题。",
            "comment": ""
        },
        {
            "title": "送王伯逢泰兴令",
            "content": "扬子江头路，龟池草色新。细调弦上曲，闲拂马前尘。远塞秋风静，平畴夜雨匀。遥知报嘉政，笑我苦吟身。",
            "comment": ""
        },
        {
            "title": "送高文父上柏省坟",
            "content": "走骑引征鞍，鸣榔趁行舶。下唐三百里，棹稳波如席。霜晴天宇清，日暖带春色。髻梳粲新妆，罗襦照澄碧。怡怡兄弟情，亹亹仆驭力。岂为诧游观，肝肠孝思激。嵯峨上柏山，丞郎旧形魄。松台夜漫漫，竹坞风索索。声容弗云远，肃雝对巾帻。追惟起家难，饱适取笑剧。於昭万古魂，伊嘏愿无斁。嗟嗟天涯客，青灯延永夕。君有霜露感，我念云水隔。",
            "comment": ""
        },
        {
            "title": "题松竹梅画扇",
            "content": "扇招三友亦风骚，淡墨萧疎雨露梢。不止暑天凉意足，爱他曾耐岁寒交。",
            "comment": ""
        },
        {
            "title": "谢蒙斋王子文寄文卷",
            "content": "已闻挂风帆，宁知掣其肘。缄自春山云，吟转秋夜斗。文友有新录，笔之自吾手。惓言桂山君，到死意愈厚。夜半十一字，龙蛇尚惊走。悠悠浙东西，客路霜中柳。巍峨读书堂，珍重夫人寿。弟兄自答问，进学以虚受。所期蹑层霄，断金真皓首。楼崎归去来，相忘如此酒。",
            "comment": ""
        },
        {
            "title": "重阳前三日和叔愚县尉",
            "content": "年年客路即为家，多病谋生未有涯。料得重阳好风日，自无情绪对黄花。",
            "comment": ""
        },
        {
            "title": "姚江舟中",
            "content": "睡觉舟行长半潮，暖风晴日媚春郊。江边一带青林静，轻细莺声高柳梢。",
            "comment": ""
        },
        {
            "title": "见王兼叔上舍寿母",
            "content": "百单二岁尚簪梳，珍重酡颜映雪肤。天下丹青谁妙手，倩渠描作寿星图。",
            "comment": ""
        },
        {
            "title": "题戒珠寺竹阁",
            "content": "松雪半梢寒鹊语，风敲疎竹度斜阳。幽寻有客自来去，静对僧禅一缕香。",
            "comment": ""
        },
        {
            "title": "鹤",
            "content": "丹顶低回疑舞水，雪翎高展欲排云。也知尔得闲中趣，较得能闲更几分。",
            "comment": ""
        },
        {
            "title": "西湖二首",
            "content": "杨柳芙蓉旧日栽，近来堂宇更安排。湖光接得全天趣，莫遣游人鼓吹来。",
            "comment": ""
        },
        {
            "title": "义乌道中二首",
            "content": "溪头石佛泗洲身，半染鑪烟半路尘。儿女一盘清净供，苏溪茶点建溪春。",
            "comment": ""
        },
        {
            "title": "钟庆饮别",
            "content": "日添一线酒壶边，小阁连装胜去年。明夜月生何处有，短帆风定下塘船。",
            "comment": ""
        },
        {
            "title": "送戴子安",
            "content": "未到蓬莱阁上游，梧坡在越自应留。秋深灯火夜深话，又拟横飞一鹗秋。",
            "comment": ""
        },
        {
            "title": "吴友翠玉轩",
            "content": "嚣市尘中无此清，竹风声应读书声。一轩拥翠万玉瘦，正好着渠难弟兄。",
            "comment": ""
        },
        {
            "title": "诸暨道中五首",
            "content": "晓烟晴日过枫桥，桥面山尖春半娇。一簇谁家嫩杨柳，淡黄襟带学宫腰。",
            "comment": ""
        },
        {
            "title": "义乌道中二首",
            "content": "小雨山寒占麦秋，溪南溪北水交流。桃花又报东风急，云带雨来山欲浮。",
            "comment": ""
        },
        {
            "title": "送薛子舒华亭造船场",
            "content": "此日携家去，休言惜远离。江天虽雨意，客路正花时。击楫漫长啸，把书常自随。为官闲亦好，竹外鹤偏宜。",
            "comment": ""
        },
        {
            "title": "小憩梵安寺",
            "content": "浅绿深红映夕岚，子规声在虎溪南。明朝尘土又归去，长忆来时三月三。",
            "comment": ""
        },
        {
            "title": "洵上人房",
            "content": "自占一窗明，小炉春意生。茶分香味薄，梅插小枝横。有意探禅学，无心了世情。不知清夜坐，得知得若为清。",
            "comment": ""
        },
        {
            "title": "王深道别酒走笔秋韵",
            "content": "取友但闻道，不问年先后。西涧吾世交，岂在接杯酒。言归复言归，光怪愿袖手。楼崎灵泉山，松柏岁寒友。",
            "comment": ""
        },
        {
            "title": "赠黄友把酒东臯三首",
            "content": "风光依约上征帆，云影参差带远山。野岸水平耕钓足，镜湖消得一春闲。",
            "comment": ""
        },
        {
            "title": "分水岭",
            "content": "岐路东西分，闽浙自兹异。平波翼藂筱，荒丘带深隧。渐闻新蛮音，不见旧朋类。悽然独含情，谁与话幽意。满空霜气横，鸿影过一二。回首良不堪，归期数长至。茫茫宇宙大，人生本如寄。",
            "comment": ""
        },
        {
            "title": "四月八日永嘉卢子高醵西湖",
            "content": "远近山光浓淡中，晓云零乱越湖风。飞来几点浴佛雨，湿住杨花粘落红。",
            "comment": ""
        },
        {
            "title": "送高九万",
            "content": "诗名空满浙江东，身事长嗟似转蓬。正是梅天又离别，相思还在雨声中。",
            "comment": ""
        },
        {
            "title": "饭溪石",
            "content": "一石类古钟，范模昔谁制。开闢几岁月，萝蔓疑篆隶。老木上婆娑，清泉下溶{左氵右裔}。左右乱石列，拱若朝玉帝。惜在道路傍，倦客谩凝睇。倘立泰山巅，爰遇封禅代。万乘躬巡幸，想像羲皇际。铭德刻隽功，表里千万世。愿言勿轻凿，天意或有待。",
            "comment": ""
        },
        {
            "title": "九日",
            "content": "不管西风吹帽纱，出门闲步夕阳斜。平湖水落苍黄处，一段风烟芦荻花。",
            "comment": ""
        },
        {
            "title": "有感",
            "content": "过了青梅杏子红，担头和雨卖怱怱。催人节物如流水，流到东头更向东。",
            "comment": ""
        },
        {
            "title": "春晓散步",
            "content": "书满晓窗看不暇，推书起步略寻闲。春酣风日生光怪，不在烟村花柳间。",
            "comment": ""
        },
        {
            "title": "仲和亲迎慈溪",
            "content": "万卷何如一寸心，心涵万卷自知音。圣功不是寻常事，泰华高寒沧海深。",
            "comment": ""
        },
        {
            "title": "送松台老丈过黄岩",
            "content": "虽然相去百余里，亦是同栖一片云。君向黄山我孤屿，思乡时节定思君。",
            "comment": ""
        },
        {
            "title": "招鹤所词为澉浦监税赵潜夫作",
            "content": "君之来兮鹤自九皋，驾以去兮渺天地而逍遥。缟衣玄裳兮横大海之惊涛，云旗先驱兮霓旌旖旎。月皓皓兮风洒洒，青山之上兮黄湾之下。挹北斗兮椒浆，羽扇纶巾兮佩璆锵，盼而笑兮玉洁水光。鸣鸾凤兮舞鼋鼍，冯夷鼓兮虞妃歌，鱼咏龙吟蛟螭护呵。眷言归兮南浦，颿飞兮过舶艪，春复秋兮终古。",
            "comment": ""
        },
        {
            "title": "遇秋塘陈老丈",
            "content": "水匝桥横处士家，东轩书册旧生涯。秋风满径一筇晚，柳未全疎桂欲花。",
            "comment": ""
        },
        {
            "title": "三日雪后饮烟雨馆",
            "content": "傍湖千树玉参差，湖面轻风落钓丝。晚色晴阴正商略，断云来去半犹痴。",
            "comment": ""
        },
        {
            "title": "睡起",
            "content": "西风搅雨十分秋，谁驾秋涛汗漫游。日午小窗初睡起，一回魂梦到沧州。",
            "comment": ""
        },
        {
            "title": "送上蔡谢梅斋赴召",
            "content": "诏趣朝天去，春风半月程。西湖花锦重，东越柳绵轻。趋走输年少，谋猷让老成。边烽半明灭，亩亩一关情。",
            "comment": ""
        },
        {
            "title": "头陀岭",
            "content": "峭绝不可步，肩舆屡颠覆。南北三十里，上下九回曲。两畔沿古松，虬枝乱相续。根迸石齿裂，叶密云气宿。或一盖高张，或万蛇奔促。或魑魅隐见，或虎豹踯躅。纵无游子悲，遇此亦惨目。鼠梯侧将崩，鸟迳深更蹙。吾道岂终穷，朅来意何欲。",
            "comment": ""
        },
        {
            "title": "乐清道中二首",
            "content": "雅淡风光近上元，迎神箫鼓自年年。客行不趁花灯市，月满寒江水拍天。",
            "comment": ""
        },
        {
            "title": "烟雨馆",
            "content": "湖接青林一带回，光浮玉镜半奁开。塔峰对起飞云泊，时有断烟残雨来。",
            "comment": ""
        },
        {
            "title": "赠黄友把酒东臯三首",
            "content": "野水平流一带斜，去来征棹几年华。东风又染山光绿，好拂丝纶钓浪花。",
            "comment": ""
        },
        {
            "title": "题秋风亭",
            "content": "稻镰影尽云垂野，衣杵声高月满空。春在万家歌笑里，不知亭上有秋风。",
            "comment": ""
        },
        {
            "title": "献可造朝",
            "content": "步步青云肯忆家，西湖春讯到梅花。除书一纸飞来日，柳色莺声满后衙。",
            "comment": ""
        },
        {
            "title": "题丽句亭",
            "content": "玉谢风流盟未寒，枝藤杯酒翠微间。松花半落春山暮，云满一溪春水闲。",
            "comment": ""
        },
        {
            "title": "九日登真如阁",
            "content": "云阁凭高起暮愁，西风吹作帽檐秋。烟林回薄地欲转，水国苍茫天共浮。富贵从来联后乘，行藏何处借前筹。东离又负黄花约，新月光中一献酬。",
            "comment": ""
        },
        {
            "title": "和袁抱瓮",
            "content": "雨滴残更不忍听，欲寻归梦梦难成。西风起处雁声急，多少悲秋行客情。",
            "comment": ""
        },
        {
            "title": "三日雪后饮烟雨馆",
            "content": "旅融残雪点团茶，碧净红鲜朵上花。客散亭闲半湖水，月梳斜掠晚晴霞。",
            "comment": ""
        },
        {
            "title": "道傍酒家",
            "content": "门当海峤开，篱脚破新苔。梅影落寒井，渔歌近酒杯。客帆云外过，沙鸟雨中回。多少风烟趣，从今入梦来。",
            "comment": ""
        },
        {
            "title": "仲和亲迎慈溪",
            "content": "灯火宗盟旧日寻，宜家宜室正如今。春风苹藻慈湖上，琴瑟新调太古音。",
            "comment": ""
        },
        {
            "title": "惜春二首",
            "content": "桐角声中春欲归，一番桃李又空枝。杨花好与春将息，莫被东风容易吹。",
            "comment": ""
        },
        {
            "title": "遂初晚饮",
            "content": "书叶翻风傍酒樽，庭槐清影荫黄昏。新萤一点南窗下，来约灯花伴梦魂。",
            "comment": ""
        },
        {
            "title": "题天庆观",
            "content": "淡云疎雨嫩凉天，老柏梢头挂瘦猿。仙殿崔嵬钟磬响，纸钱灰起祭中元。",
            "comment": ""
        },
        {
            "title": "猗澜池上",
            "content": "蒲芽长短草浮沉，地傍官河带竹林。风约萍开晓天静，蜻蜓聚立紫荷簪。",
            "comment": ""
        },
        {
            "title": "树影",
            "content": "树影参差落晚窗，疎疎密密自分张。偶然一阵狂风急，颠倒随风上下狂。",
            "comment": ""
        },
        {
            "title": "送陈平父",
            "content": "长忆杨花归路春，最怜雪玉苦吟身。蓬莱风日想依旧，为问细纶谁可人。",
            "comment": ""
        },
        {
            "title": "送高仲发赴铨",
            "content": "多应无旅思，天气正春暄。柳送行时路，花迎到处村。捷书新得意，诗句旧曾论。独坐相思日，东风静扫门。",
            "comment": ""
        },
        {
            "title": "送王秀才同谢德庆行",
            "content": "三千八百里，何自遽成行。只重新知己，都忘逆旅情。瘴烟随处合，庾岭际天横。应有相思泪，清宵梦里惊。",
            "comment": ""
        },
        {
            "title": "夜行浸碧",
            "content": "空明不碍醉中行，月晕风生夜几更。篱落无声水天阔，露荷相倚钓舟横。",
            "comment": ""
        },
        {
            "title": "过江心寺",
            "content": "寺带长江山作围，塔峰相对立涟漪。好风吹浪舟行急，正是午潮初长时。",
            "comment": ""
        },
        {
            "title": "苍岭行三首",
            "content": "只将客路当山行，自觉春光步步生。几许花开到桃李，东风又趣陇头耕。",
            "comment": ""
        },
        {
            "title": "五部岭",
            "content": "岭上烟云作伴行，远山凝绿向谁横。醉来睡足茅檐雨，三十六滩春水生。",
            "comment": ""
        },
        {
            "title": "晨兴书所见",
            "content": "等閒日月任西东，不管霜风著鬓蓬。满地翻黄银杏叶，忽惊天地告成功。",
            "comment": ""
        },
        {
            "title": "春怀",
            "content": "春衫曾着泪痕斑，才到年时怕倚栏。何处飞来双燕子，傍人还欲诉春寒。",
            "comment": ""
        },
        {
            "title": "题韩季默春山图",
            "content": "春山一簇带春云，楼阁高低日欲曛。骑马棹船游冶客，一天风月自平分。",
            "comment": ""
        },
        {
            "title": "重阳后五日再和叔愚",
            "content": "不对黄花酒，还添白苧衣。沼鳞空细咏，林翼奋高飞。气概今谁是，才华昔已非。最怜多病后，衣带褪重围。",
            "comment": ""
        },
        {
            "title": "烟雨馆",
            "content": "轻暑著人疑酒困，卖花声转卖樱桃。湖光静漾半帘影，燕子日长风絮高。",
            "comment": ""
        },
        {
            "title": "新昌道中",
            "content": "归路忘羁思，邛枝第共携。江湖闲载鹤，山店静闻鸡。晚稻新收敛，秋花旧品题。明朝行几里，应近赤城西。",
            "comment": ""
        },
        {
            "title": "槐",
            "content": "槐幄成阴绿正宜，青虫为蠹只空枝。花神巧与换新绿，恰似春风三月时。",
            "comment": ""
        },
        {
            "title": "送芋栗汤升伯教授",
            "content": "紫芋霜天到客居，秋风应倩野人锄。竹炉细拨轻红火，暖襯寒窗夜读书。",
            "comment": ""
        },
        {
            "title": "送尹惟晓县尉",
            "content": "三千里外潜江县，马首东风得意行。应买扁舟过庐阜，一江春绿万山横。",
            "comment": ""
        },
        {
            "title": "送竹洲叶成之归省后参学",
            "content": "禾兴望金华，东西渺天涯。西园堂上翁，鬓影霜欲欺。如何二十年，书夜梦见之。归荣岂不乐，旅琐宁频归。我来惠而好，鸥浪相追随。青灯几言话，白云每翻思。昊天鉴中扃，少惬平生期。贡帏秋扬舲，监学春舞旗。趋庭问先及，喜色开霜眉。寿日长至初，百拜迎春祺。香罍金翠行，画烛舞绣围。桂枝茂纷纷，椿树阴迟迟。君才天下选，一百千里驰。八咏赋平远，双溪照清漪。来来快着鞭，了此一段奇。",
            "comment": ""
        },
        {
            "title": "东园池上",
            "content": "急雨斜风颤晓荷，娇羞花面泪痕多。向人欲语竟不语，风雨无情花奈何。",
            "comment": ""
        },
        {
            "title": "送友人",
            "content": "曾嗟别去作西东，今喜重来笑语同。来日未多今又去，相思无奈立东风。",
            "comment": ""
        },
        {
            "title": "隐几",
            "content": "分明归去赤城东，依约醒来客梦中。人静灯昏卷书坐，一窗明月一帘风。",
            "comment": ""
        },
        {
            "title": "送黄尉制司禀议",
            "content": "四海指掌上，西浙复制置。机张要省括，万里发中秘。制劄天边来，夺我嘉兴尉。风流谁后人，太史山谷氏。老成负大才，初筮仅小试。雷行换风采，鼓作起憔悴。游刃绰有余，走笔浩无愧。青青岁寒姿，松柏森劲气。层冰几重重，坚可敌阳熂。置之筹幄中，秉心端不二。讨贼先正名，逆顺有大义。昼夜运日月，东生定西坠。终古大明照，不照此丑类。送死须臾尔，清宁一天地。公在谁相知，郡守股肱寄。公去谁相思，邦民共相企。白发我独悲，青云公自喜。顾此金兰心，终始永同味。去住路两岐，别酒重三喟。江湖年华晚，万物回春意。吟边一筹先，寄我空中字。",
            "comment": ""
        },
        {
            "title": "题新安汪氏心远亭",
            "content": "来傍蓬莱夜读书，盂山相对是吾庐。不妨车马自来去，一片闲心泊太虚。",
            "comment": ""
        },
        {
            "title": "次韵杜十三丈",
            "content": "双溪风月只当年，客梦寻君屡慨然。万里青云谁览镜，一窗黄卷自鸣鞭。病余念此怀忧乐，醉里从其号圣贤。多少离情那写似，排空烟柳绿无边。",
            "comment": ""
        },
        {
            "title": "太湖吟",
            "content": "只饮太湖水，不脍松江鲈。鲈杂鱼虾腥，水涵天地初。千里开镜奁，一色包冰壶。日月递吐吞，蛟龙相蛰舒。上接河汉高，下连溟渤虚。中有洞庭山，云气相萦纡。我来风雪天，修绠汲自如。一饮尘涴清，再饮浇诗书。三饮毛发寒，胸次包寰区。大禹果至神，仿佛来前除。万古不尽流，禹功常与俱。",
            "comment": ""
        },
        {
            "title": "东阳道中二首",
            "content": "麦陇东风半展须，桃红柳绿自相於。耕犂歇午炊烟起，断岸溪头人钓鱼。",
            "comment": ""
        },
        {
            "title": "烟雨馆晚对",
            "content": "一片斜阳天北角，半痕初月水东湾。浮烟更拥云峰起，全似西湖远近山。",
            "comment": ""
        },
        {
            "title": "送赵献可福州抚干",
            "content": "往岁南闽路，曾知幕府崇。已先多士列，不与众人同。红透荔枝日，香传茉莉风。还应飞诏急，催向道山中。",
            "comment": ""
        },
        {
            "title": "送赵紫芝入金陵幕",
            "content": "会面难如此，人生只自怜。笑言无一日，离别有三年。故国带秋色，长淮起暮烟。民闲足登眺，吟满菊花天。",
            "comment": ""
        },
        {
            "title": "曹氏寒碧即事",
            "content": "小窗棋静一枰空，多事蝉声断续中。过雨凉生醉归去，不知明日又秋风。",
            "comment": ""
        },
        {
            "title": "梅花对饮",
            "content": "半痕霜月晓窗低，三两梅花作伴栖。盂饮花边更风度，石泉汤泼嫩盐虀。",
            "comment": ""
        },
        {
            "title": "夜步垂虹",
            "content": "酒市渔村傍太湖，卧虹横跨接东吴。风云惊趁鱼龙夜，月色天光半有无。",
            "comment": ""
        },
        {
            "title": "烟雨馆",
            "content": "酒杯光动柳梢月，衣袖凉生芦叶风。露坐夜深醒似困，钓船人语过湖东。",
            "comment": ""
        },
        {
            "title": "春日即事二首",
            "content": "地僻人稀春日长，小池波暖浴鸳鸯。闲拈藜杖归来晚，帘幙风微花气香。",
            "comment": ""
        },
        {
            "title": "十五夜听雨",
            "content": "断续寒声落晚红，拥炉闲对逗香风。醉迷客思醒依旧，不在芭蕉点滴中。",
            "comment": ""
        },
        {
            "title": "午坐",
            "content": "疎竹墙头半粉青，盆池荷小欠浮萍。虚檐槐影日亭午，醉倚栏干莺唤醒。",
            "comment": ""
        },
        {
            "title": "赠休斋沈老丈",
            "content": "澉浦东南海面横，惯看潮落又潮生。嫌渠万里风波险，心地一生平处行。",
            "comment": ""
        },
        {
            "title": "谢韩次公赵献可践西湖约",
            "content": "渺渺钱塘路，相携秋色新。马蹄沙尾雨，舟楫渡头云。世道已非古，交情此是真。羁栖正愁绝，得尔张吾军。",
            "comment": ""
        },
        {
            "title": "对月简松庐",
            "content": "但爱秋月明，不厌秋夜永。掀髯立长风，舞手弄孤影。天净神宇清，露重衣袂冷。隐约辨山河，分明认奎井。一笑震九霄，唤起迷者省。",
            "comment": ""
        },
        {
            "title": "夜读",
            "content": "满床书籍夜从容，静里关心旧卧龙。灯烬落红烟缕碧，五更风雨咽疎钟。",
            "comment": ""
        },
        {
            "title": "观雪",
            "content": "只是寻常云雨晓，岁寒然后见天真。人间莫作寒愁想，一片飞来一片春。",
            "comment": ""
        },
        {
            "title": "九日寄渭南文友",
            "content": "自古吴兴山水窟，只今杖屦几人闲。怀君九日登临处，知向何山向道山。",
            "comment": ""
        },
        {
            "title": "送仙居令",
            "content": "邑称仙之居，山水开画图。着我老仙子，少试胸中书。视印秋风前，观化冬日初。琴调待平弦，发稠借轻梳。岂必三年期，朞月亦可乎。赤城势连越，朱溪流通吴。人限地百里，而滞天一隅。俄然乘云翔，邑人空叹吁。",
            "comment": ""
        },
        {
            "title": "大丘至黎坑口",
            "content": "重岚浮动光相射，峭壁横斜罅欲开。比似雁山多秀发，丰稜那复让天台。",
            "comment": ""
        },
        {
            "title": "惜春长句",
            "content": "去年花开春日和，行嗅香蕊攀柔柯。今年花开烟雨愁，坐见落英填污沟。世事翻覆故应尔，天工卷舒亦如此。曷不长教四时好，却令二月春草草。墙头锦红一花梢，人间雪白几鬓毛。东家儿女喜斗妍，西邻老妇羞頺颜。亦有对酒高阳徒，零落山丘空画图。悲来乎，悲来乎，花开花落胡为乎。把住东风聊自娱，明年晴雨知何如。",
            "comment": ""
        },
        {
            "title": "题赵献可抚干池亭",
            "content": "浸碧虚亭烟水中，参差荷渚小桥东。露花相对立清晓，闲里丝桐歌舜风。",
            "comment": ""
        },
        {
            "title": "袁从道山庐三首",
            "content": "日月久栖迟，姓名谁得知。头戴世儒冠，身著山人衣。峻颔带薄髭，瘦骨撑疎眉。青编口能诵，白饭手自炊。苦茗一两碗，濁醪三两卮。琴弹多旧曲，窗题少新诗。别去动经年，坐来愁语离。幽斋早葺罢，借榻重归时。",
            "comment": ""
        },
        {
            "title": "入竹西道院",
            "content": "双桧老虬干，万竹苍龙枝。道院傍西筑，书窗下南帷。笑谈清灯晕，坐起白麈挥。天低月初挂，河澹星欲垂。醉生笔砚妍，卧筹民勿规。蟋蟀唤乡梦，莎鸡引秋思。客身休自疑，古人以为期。",
            "comment": ""
        },
        {
            "title": "西湖即景",
            "content": "笑倚东风看画船，晴天如水水如天。酒旗高处玉骢急，万树垂杨一抹烟。",
            "comment": ""
        },
        {
            "title": "病中",
            "content": "病骨稜层阅岁华，新凉还入旧窗纱。晓来晚觉听人语，一夜西风折桂花。",
            "comment": ""
        },
        {
            "title": "宿磻溪",
            "content": "柟岸祖居今寂寞，旧门还向赤山头。梦回泪湿春衫袖，人与赤山相对愁。",
            "comment": ""
        },
        {
            "title": "题越人贺韩司户令子得举诗卷",
            "content": "一鹗秋风东越初，龙门春浪少踌躇。客来多说新河过，古柳阴中闻读书。",
            "comment": ""
        },
        {
            "title": "送翁灵舒",
            "content": "寻常居异所，客路得同行。别久话难尽，路长愁易生。湘江春自绿，衡岳古来青。何似归休好，西岩深处耕。",
            "comment": ""
        },
        {
            "title": "过曹娥江",
            "content": "依旧临江镇庙门，参差江树带春云。男儿愧死知多少，我欲重招孝女魂。",
            "comment": ""
        },
        {
            "title": "寄越中文友",
            "content": "客情无处着，身事安何如。秀水且停棹，蕺山终结庐。秋风一杯酒，夜雨半床书。把手蓬莱顶，梅花腊月初。",
            "comment": ""
        },
        {
            "title": "曹氏寒碧即事",
            "content": "屋头杨柳绿参差，小竹疎花此更宜。帘漾水纹闲昼日，早秋风物似春时。",
            "comment": ""
        },
        {
            "title": "送林子柄缙云令",
            "content": "交情苦疎阔，君复是行人。灯火谁同坐，诗书只自亲。丹枫苍岭晓，黄菊好溪春。一别三年远，相思入梦频。",
            "comment": ""
        },
        {
            "title": "送李好谦县尉",
            "content": "闻得官期寄短歌，官期犹有一年赊。如今东越都夸道，花烛重新吏报衙。",
            "comment": ""
        },
        {
            "title": "寄仲彝县尉",
            "content": "别后平安未有书，秋风客里定何如。西湖纵是芙蓉好，不似山家橙橘初。",
            "comment": ""
        },
        {
            "title": "晚春",
            "content": "过了红芳又绿阴，绿阴多处觉春深。东皇自是成功早，取次南风入舜琴。",
            "comment": ""
        },
        {
            "title": "夜出湖口",
            "content": "云连天远水连云，一片天光欲半昏。新月似怜新雁过，伴他孤影落前村。",
            "comment": ""
        },
        {
            "title": "山台",
            "content": "春晓栏干无数山，山云浓淡去来间。湖光一片东城外，鸥鹭相亲风日寒。",
            "comment": ""
        },
        {
            "title": "树影",
            "content": "莫要随风上下狂，空将闲影傍斜阳。斜阳西去还催去，自在虚明一带窗。",
            "comment": ""
        },
        {
            "title": "烟雨馆",
            "content": "湖波漾日乱檐花，人影天光带落霞。衣岫浅寒杨柳陌，醉归闲数欲栖鸦。",
            "comment": ""
        },
        {
            "title": "望家信未至",
            "content": "一封寄去当人日，只是元宵近到家。何事春分犹未报，夜窗几度卜灯花。",
            "comment": ""
        },
        {
            "title": "永嘉王孟同适安堂",
            "content": "茂林修竹更清泉，笑里相逢到酒边。一片闲云了无着，共他风月自今年。",
            "comment": ""
        },
        {
            "title": "太师汪焕章社日劝农余出湖曲",
            "content": "飞旆行春沐雨天，风光一阵杂晴烟。麦苗绿润秧芽嫩，鼓吹声中卜有年。",
            "comment": ""
        },
        {
            "title": "新斋即事",
            "content": "炉烟虚匝上寒屏，窗纸吟风带雨听。欹枕夜深偷酒力，一声啼鸟梦初醒。",
            "comment": ""
        },
        {
            "title": "喜闻韩时斋捷书",
            "content": "焦桐有良材，函彼太古音。良工巧斲之，可歌南风琴。隐居挂空壁，不受埃尘侵。虚中閟清响，静参万籁吟。一朝弦素丝，徽星粲黄金。玉轸圆更齐，鼓之大廷阴。斡回天地春，山水自高深。匪藉伯牙手，能开子期心。",
            "comment": ""
        },
        {
            "title": "送陈良卿",
            "content": "持我五字句，送子千里别。芜菁满地花，柳絮漫天雪。去去当何之，苕川賸风月。风月还相思，江山岂相越。",
            "comment": ""
        },
        {
            "title": "卢子高梅岩",
            "content": "倚岩好竹已清绝，竹里梅梢更绝清。要看萧疎影来去，最宜天气半阴晴。",
            "comment": ""
        },
        {
            "title": "韩季默主簿听雨斋",
            "content": "一片云阴带日长，落花飞处燕泥香。耕畦桑坞年年事，万点春声夜对床。",
            "comment": ""
        },
        {
            "title": "雨夜",
            "content": "风雨无情断送春，牡丹谁与伴黄昏。枕书睡去觉来晚，庭鹤一声惊旅魂。",
            "comment": ""
        },
        {
            "title": "早起",
            "content": "竹声枕上报平安，曙色依逢隔幌窗。风雨满庭人未起，蛛丝斜挂碎珠团。",
            "comment": ""
        }
    ]
}