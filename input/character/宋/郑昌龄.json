{
    "dynasty": "宋",
    "author": "郑昌龄",
    "poems": [
        {
            "title": "挽李忠定公",
            "content": "炎图第一相萧公，王谢风流愧下风。力正君臣先伪楚，不将金锦问和戎。输忠自昔忘夷险，注意如今见始终。驻马佳城天莫问，寒空惨淡没孤鸿。",
            "comment": ""
        },
        {
            "title": "谢秦桧",
            "content": "先生傲睨醉觞旁，不觉滂沱入醉乡。来诗恐是醉中语，使我大笑讥荒唐。",
            "comment": ""
        },
        {
            "title": "寄李忠定公",
            "content": "雅望三朝第一流，端如砥柱屹清秋。爱君炯炯无他志，许国堂堂不自谋。梦绕苍龙新阙角，凉生黄鹤旧楼头。中兴真主须真相，未雪双鸾耻未休。",
            "comment": ""
        },
        {
            "title": "题说法台",
            "content": "四十高峰绕法台，峰峰嶙峋玉莲开。岚光拥翠猿啼遍，松盖移阴鹤唳回。贝叶乍翻钟磬暝，金沙犹伏地炉灰。天冠隐处多奇绝，时见弥空花雨来。",
            "comment": ""
        }
    ]
}