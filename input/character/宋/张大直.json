{
    "dynasty": "宋",
    "author": "张大直",
    "poems": [
        {
            "title": "题三洞",
            "content": "雨过薰风吹面凉，芒鞋终日水云乡。可怜尘绪萦人久，赖有仙源引兴长。山鸟无心时自语，林花有意解留香。村醪不惜杖头费，渴似虹霓饮练光。",
            "comment": ""
        },
        {
            "title": "题含虚南洞",
            "content": "云岭嵯峨挂夕阳，含虚南洞更徜徉。书堂犹觉宝薰在，石铫微闻仙茗香。遥想钓鱼台上客，飘然驾鹤白云乡。洪崖有路通仙岛，当日无人报始皇。",
            "comment": ""
        },
        {
            "title": "题莲华西洞",
            "content": "岩洞嵌空路险巇，神仙窟宅故应奇。涌云巧作莲幢仰，滴乳翻成石笋垂。琼树千年生异果，玉田四季产灵芝。真人隐壁君休问，驾鹤骖鸾自有时。",
            "comment": ""
        },
        {
            "title": "题庆云东洞",
            "content": "个中别是一乾坤，蔼蔼祥云拥洞门。天柱遥知锁金阙，绛桥仍想接崑崙。仙人幻出珊瑚木，玉女妆成锦绣墩。石室霜台更奇绝，桃源从此不须论。",
            "comment": ""
        },
        {
            "title": "题莲华西洞",
            "content": "先生自是大罗仙，一去尘寰不记年。道室只今丹灶在，石窗依旧碧萝缠。空来莲洞闻仙乐，那得桃源驾铁船。欲觅当年天井路，云蒸雾罩水潺湲。",
            "comment": ""
        }
    ]
}