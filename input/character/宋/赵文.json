{
    "dynasty": "宋",
    "author": "赵文",
    "poems": [
        {
            "title": "睡起",
            "content": "小窗午热倦如柳，睡起雨来江浪声。快意百年浑似此，不须浮海觅长生。",
            "comment": ""
        },
        {
            "title": "次韵郭梅边汤孤松见寄",
            "content": "杜门却扫冯敬通，何人载酒暖此翁。昼长书罢啼鸟寂，山水似我清而穷。山僧携来两诗卷，笔势迅疾如追锋。渔歌风断郭功父，碧云暮合汤休公。寒梅自照太古雪，孤松压倒妖春红。一时见此光怪物，丈室忽换化人宫。近者重游宝林寺，山行小辟炎毒攻。唱酬坐觉山鬼泣，谈笑不知酒海空。当时分韵十五客，冠童亦有童非童。惜哉梅松不在眼，自与修竹为吾宗。传闻净觉更殊胜，极欲往求三日聋。补天久已付昨梦，面壁更欲收奇功。百年金碧亦尘土，须有好语留山中。山中道人许我否，饱饭摩腹听松风。",
            "comment": ""
        },
        {
            "title": "远如期",
            "content": "远如期，近可知。如何咫尺间，朝之所约夕背之。千言万语托死生，转眼已若行路人。问之何遽至如许，往往或起秋毫争。财利诚已重，仁义诚已轻。昨日弟与兄，今日胡与秦。远如期，古来惟是山阳范巨卿。",
            "comment": ""
        },
        {
            "title": "次韵赵韫玉",
            "content": "坐拥寒炉酒入肌，偶然谈笑胜于诗。空斋着雨更愁绝，往事如云劳梦思。岁月只供吾辈老，经纶不了古人痴。狂来欲碎琼壶起，忽忆残钟禁夜时。",
            "comment": ""
        },
        {
            "title": "木兰花慢",
            "content": "鹭州江上水，望南浦、送将归。想陌上儿童，尊前父老，口口能碑。家声一琴一鹤，甚和他、琴鹤也无之。城市貔貅昼静，泮宫芹藻春迟。与公南北两天涯，渺再见何时。记楼月歌残，碧云句好，尽是相思。江南烧痕未补，倩春归、说与上天知。早晚洪钧一转，东风先到寒枝。",
            "comment": ""
        },
        {
            "title": "雪",
            "content": "三更星月寒炯炯，四更霜风吹断梗。晓来宇宙忽成空，万里天河堕无影。人间世界积滓秽，化作太清无色境。天上何人巧戏剧，笑我痴眠方怯冷。溪头梅花老于我，卧树生鳞欲谁省。饮羔金帐非我事，煎水何妨试双井。眼前清致不可辜，诸公白战续清颍。",
            "comment": ""
        },
        {
            "title": "猎户叹",
            "content": "江南冬前虫未蛰，猎师篝火熏穴急。山中玉面何处藏，供奉期程如束湿。茅檐十日无炊米，蓬鬓鹑衣瘠如鬼。但教得狸何顾尔，易牙奉君尚烹子。",
            "comment": ""
        },
        {
            "title": "听儿童歌船作竹枝助之",
            "content": "田舍儿童走似麞，踏歌椎鼓斗颠狂。元宵乞汝闲几日，元宵过后种田忙。",
            "comment": ""
        },
        {
            "title": "晨起三首",
            "content": "三人相对眠，眠中各自梦。觉起偶开门，老树绿不动。",
            "comment": ""
        },
        {
            "title": "咏梅",
            "content": "我与梅花别一期，停云倚树鬓成丝。偶于蹊路相逢处，正似故人初见时。清里有和夷惠圣，寒边带瘦岛郊诗。客中无酒能消得，共拨寒灰坐欲痴。",
            "comment": ""
        },
        {
            "title": "塞翁吟",
            "content": "坐对梅花笑，还记初度年时。名利事，总成非。漫老矣何为。吴山夜月闽山雾，回首鬓影如丝。懒更问，斗牛箕。强凭醉成诗。闲思。嗟飘泊，浮云飞絮，曾跌荡、春风柘枝。便万里、金台筑就，已长分采药庞公，誓墓羲之。百年正尔，一笑尊前，儿女牵衣。",
            "comment": ""
        },
        {
            "title": "别白水归大雪",
            "content": "冰枝压路不可行，健夫快斧声丁丁。南来未得过车道，北山复作发屋声。低枝丛薄亦可喜，但觉身过琉璃城。山高路滑凛欲跌，拄杖赖有青童君。平安度岭笑相贺，榾柮快暖胭脂春。夜投野店且熟睡，明日阴晴明日事。",
            "comment": ""
        },
        {
            "title": "早过历塘",
            "content": "细细清风吹月明，笋舆如泛夜舟行。草根带露有虫语，茅屋闭门唯犬声。鬼燐影寒惊远去，曜灵睡起亦东征。踏车田父莫嗟怨，如此早凉谁与争。",
            "comment": ""
        },
        {
            "title": "题米芾山水",
            "content": "远山浓淡几无影，远树高低略带行。不是模糊并纸败，无人知是米元章。",
            "comment": ""
        },
        {
            "title": "铜雀砚",
            "content": "老瞒智计笼天下，歌舞未终铜雀夜。可怜用破一生心，不及当时台上瓦。屑金作瓦费精神，那知身后旋成尘。流传千百僅一二，付与所不知何人。快阁仙人谀墓得，品题更费东坡墨。研磨辛苦政未休，怜尔何年返真宅。摩挲岁月白发生，建安七子俱雕零。安得春醪三万斛，醉来快写短歌行。",
            "comment": ""
        },
        {
            "title": "展亦周墓",
            "content": "竹刺藤梢未易攀，一杯红酒酹荒菅。携儿不敢高声哭，僧录新来住此山。",
            "comment": ""
        },
        {
            "title": "瑞鹤仙",
            "content": "绿杨深似雨。西湖上、旧日情丝恨缕。风流似张绪。羡春风依旧，年年眉妩。宫腰楚楚。倚画阑、曾斗妙舞。想而今似我，零落天涯，却悔相妒。痛绝长秋去後，杨白花飞，旧腔难谱。年年暗度。凄凉事，不堪诉。记菩提寺路，段家桥水，何时重到梦处。况柔条老去，争奈系春不住。",
            "comment": ""
        },
        {
            "title": "汶归舟中",
            "content": "咿咿轧轧橹声歇，凄凄切切寒蛩鸣，满空星斗不解语，时与渔火争晶荧。",
            "comment": ""
        },
        {
            "title": "皆山夜起",
            "content": "上田下田水哓哓，南岭北岭虫啁啁。如此月明谁管领，可怜满壁海棠梢。",
            "comment": ""
        },
        {
            "title": "元日",
            "content": "又见王正改旧年，此生此去几新元。自无宾客来看岁，不遣儿童苦闭门。雨带痴寒禁草色，雪吹残片上须根。小孙未省人间事，尚拟今宵守岁樽。",
            "comment": ""
        },
        {
            "title": "别朝祐",
            "content": "又与我友别，独与我子俱。念彼归舟疾，眠食今何如。愁怀不可遣，赖有床头书。曲江江上人，摇舟来卖鱼。亦有妻与子，一饱便有馀。我生不如子，我忧化其须。",
            "comment": ""
        },
        {
            "title": "次韵欧阳良有高山仰止四首",
            "content": "我携二三子，行此白玉湾。案头左章集，古语留人间。我昔识此士，风雨满空山。忧愁送日月，不复记容颜。自从一别来，乃此再见悭。为客使同邑，造物何其儇。岂无城府意，乘马忽复班。还能顾寂寞，山路披荒菅。",
            "comment": ""
        },
        {
            "title": "双雁吟",
            "content": "云间有双雁，弋者欲炙之。雁飞向南去，虽有矰{左矢右敫}将安施。山川悠远霜苦，可怜宿食不得时。一雁中道死，一雁忍痛鸣且飞。黄云落日天地瘦，惟有影与形相随。归来故巢亦已毁，朝吟夕怨欲诉谁。千古万古多别离，唯有死者何当归。呜呼物生有情盍俱死，莫令后死空鸣悲。",
            "comment": ""
        },
        {
            "title": "丁酉元日示儿",
            "content": "新春喜见甲子日，汝辈岂知丁酉科。酒少亦呼邻共饮，家寒敢问客能过。堆床万卷皆可饱，如此一贫吾已多。忽忆东坡戏赵叟，明年六十奈君何。",
            "comment": ""
        },
        {
            "title": "邯郸才人嫁为厮养卒归",
            "content": "鸳鸯异野鹜，凤凰非山鸡。物生各有偶，非偶不并栖。昔为丛台人，今为圉者妻。亦知久当弃，无乃太不齐。同时歌舞人，何异玉与泥。失身已至斯，违天将安归。挽首只自羞，有声不敢啼。何缘梦到君王侧，彻夜不眠闻马嘶。",
            "comment": ""
        },
        {
            "title": "铜雀瓦",
            "content": "曹公筑铜台，气力雄九有。咿嘤到香履，千古开笑口。犹馀当时瓦，作砚传不朽。涪翁所珍惜，又复落吾手。鬼夺与客偷，任运不汝守。可怜台上人，不如此瓦寿。",
            "comment": ""
        },
        {
            "title": "塞翁吟",
            "content": "又海棠开後，楼上倍觉春寒。绿叶润，雨初乾。爱远树团团。当时剩买名花种，那信付与谁看。十载事，土花漫。但青得阑干。悲欢。思人世、真如一梦，留不住、城头日残。看眼底、西湖过了，又还见、赵舞燕歌，抹粉涂丹。凭君更酌，後日重来，直是晴难。",
            "comment": ""
        },
        {
            "title": "阮郎归",
            "content": "冰肌玉骨淡裳衣。素云生翠枝。一生不晓谪仙诗。雪香应自知。微雨後，禁烟时。洗妆君莫迟。东风不解惜妍姿。吹成蝴蝶飞。",
            "comment": ""
        },
        {
            "title": "灯前咏诗",
            "content": "青春苦留不肯住，白发不招还自来。闲看灯前写诗手，百年端是窖中埃。",
            "comment": ""
        },
        {
            "title": "赠山人二首",
            "content": "水秀山明几百年，一朝城市化荒烟。朱门富贵已如此，犹有人争旧墓田。",
            "comment": ""
        },
        {
            "title": "正月十四日大雪上信国公冢",
            "content": "气概堂堂压九州，谁知零落此荒丘。却烦野老编松叶，怕有牛羊上冢头。",
            "comment": ""
        },
        {
            "title": "相扑儿",
            "content": "一儿攀肩猿上枝，一儿接臂倒立之。立者忽作踞地伏，攀者引头立其足。飞跳倏忽何轻翾，怜尔骨节柔如绵。少年屈折支体软，红锦缠头酒论碗。此儿巧捷未足称，江南何限无骨人。",
            "comment": ""
        },
        {
            "title": "寄欧阳振仲",
            "content": "晚客他州只为饥，无人可与话心期。前生一念有今日，投老相逢复几时。头白可知天下事，秋深定有客中诗。何当细语梅花下，眼底故人今在谁。",
            "comment": ""
        },
        {
            "title": "莺啼序",
            "content": "初荷一番濯雨，锦云红尚卷。隘华屋、赋客吟仙，候望南极天远。还报道、飘然紫气，山奇水胜都行遍。却归来领客，水晶庭院开宴。窗户青红，正似京洛，按笙歌一片。似别有、金屋佳人，桃根桃叶清婉。倚薰风、虬须正绿，人似玉手挼纨扇。算风流，只有蓬瀛，画图曾见。谁知老子，正自萧然，於此兴颇浅。只拟问、金砂玉蕊，兔髓乌肝，偃月炉中，七还九转。今来古往，悠悠史传，神仙本是英雄做，笑英雄、到此多留恋。看看破晓耕龙，跨海骑鲸，千年依旧丹脸。便教乞与，万里封侯，奈朔风如箭。又何似、广山一任，种竹栽花，棋局思量，墨池挥染。天还记得，生贤初意，乾坤正要人撑拄，便公能安稳天宁肯。待看佐汉功成，伴赤松游，恁时未晚。",
            "comment": ""
        },
        {
            "title": "疏影",
            "content": "寒泉溅雪，有环佩隐隐，飞度霜月。易水风寒，壮士悲歌，关山万里离别。杨花浩荡晴空转，又化作、云鸿霜鹘。耿石壕，夜久无言寂历，如闻幽咽。云谷山人老矣，江空又岁晚，相对愁绝。玉立长身，自是胎仙，舞我黄庭三叠。人间只惯丁当字，妙处在、一声清拙。待明朝、试拂菱花，老我一簪华发。",
            "comment": ""
        },
        {
            "title": "喜晴",
            "content": "行行复行行，晴日端可爱。全胜墙隈老，僅得暖肩背。欣欣田间麦，亦与人意会。乃知天地间，生意浩如海。",
            "comment": ""
        },
        {
            "title": "花犯",
            "content": "绣帘深，刘郎一笑，风流胜前度。戟香门户。还别有祥云，檐外飞舞。洞底烛下应低语。晨妆须带曙。待献了、堂前罗袜，双双交祝付。从前茜桃与杨枝，如今便、合逊梅花为主。行乐处。西溪上、柳汀花屿。封侯事、看人漫苦。谁能向、黄河风雪路。且对取、锦屏金幕，双蛾新样妩。",
            "comment": ""
        },
        {
            "title": "临江仙",
            "content": "恰好菊花前二日，寿星高照秋天。堂前王母鬓方玄。怀中娇凤小，已解祝公年。如此生涯如此屋，看看海亦成田。闲中多把酒杯传。长生无别诀，放下有神仙。",
            "comment": ""
        },
        {
            "title": "李士宏得芗林五老石地野人",
            "content": "芗林丑石何曾丑，化为五老如此寿。高低俯仰各有意，清润坚贞皆可友。剜劖刻削巧戏剧，谁为此者鸿蒙叟。铜盆古雅出高丽，玉筹清奇原史籀。向翁神游渺何许，此物亦落何人手。野人得之安所用，光怪出屋惊田妇。天生尤物必有属，诗老得之端不偶。不须拄杖穿寒云，几案之间有庐阜。先生自是五山一，视真庐阜犹培塿。如何得此亦惊喜，便欲赋诗为不朽。醉僧痴望作怪供，持此或可博升斗。壶中九华竟不得，坡老叹息不离口。仇池不借王驸马，诗卷纷纷愁逆取。达人着想亦未免，何异儿童贪饼糗。蛾眉山高隔云雾，此物今知属谁某。世间奇宝虽可玩，鬼夺客偷谁使守。先生一笑付偶然，吾欲藏之无何有。",
            "comment": ""
        },
        {
            "title": "昔年二首",
            "content": "昔年携洱赴闽京，此日深儿尚未生。今日携儿收叔骨，一如当日共伊行。",
            "comment": ""
        },
        {
            "title": "彭海月北游",
            "content": "梦跨海风出埃{左去右盍}，万顷琼瑶双履踏。四无畔岸水连天，两碗琉璃自相合。当时我外更无人，仙圣往来班杂沓。恍然梦觉失清游，正似明珠埋蚌蛤。十年对月心自拜，江南沙土老额塌。羡君持月海天淳，万里乾坤云一匝。乘槎径到斗牛间，细语星辰相问答。知君此行有奇遇，直挟星书扣阊阖。群仙若问青山人，白发秋深坐萧飒。",
            "comment": ""
        },
        {
            "title": "玉烛新",
            "content": "梅花新霁後。正锦样华堂，一时装就。洞房花烛深深处，慢转铜壶银漏。新妆未了。奈浩荡、春心相侯。香篆里、簇簇笙歌，微寒半侵罗袖。侵晨浅捧兰汤，问堂上萱花，夜来安否。功名漫斗。漫赢得、万里相思清瘦。蓝袍俊秀。便胜却、登科龙首。春昼永、帘幕重重，箫声缓奏。",
            "comment": ""
        },
        {
            "title": "赠山人二首",
            "content": "谷陵岸谷本何常，尽是盘龙梦里冈。欲买一丘埋浑沌，却教世上再曦黄。",
            "comment": ""
        },
        {
            "title": "上之回",
            "content": "动皇舆，回中道。龙为驱，虎为导。乐蕃厘，祠雍后。息甘泉，饫天酒。澹穆清，冰热恼。四夷服，咸稽首。臣三祝。皇万寿。",
            "comment": ""
        },
        {
            "title": "书扇二首",
            "content": "明月何时掇，秋风几日还。若教人不热，敢怨我长闲。",
            "comment": ""
        },
        {
            "title": "桓温",
            "content": "亦恶人言如处仲，爱闻伎说似司空。假饶眼耳浑相似，正恐肝肠自不同。",
            "comment": ""
        },
        {
            "title": "次韵张天从",
            "content": "文字于吾身，有如病枝指。晚思逃天刑，日自参佛髓。近虽迫老病，颇已了生死。吾犹说故吾，我已觉今是。卿云从天来，五色光透纸。斯文亦厌老，此事尽逊子。好秋行当中，明月照白水。谁能访穷山，诗酒相料理。惟当吟君诗，永夜对明视。",
            "comment": ""
        },
        {
            "title": "行行江水边",
            "content": "朝行江水边，莫行江水边。乍与江水别，江水复在前。江水胜人心，相随何缠绵。相随何缠绵，幸勿鸣悲煎。我悲为我弟，君悲亦胡然。",
            "comment": ""
        },
        {
            "title": "次韵欧阳良有高山仰止四首",
            "content": "少年场屋心，富贵轻秋毫。如何此逼仄，晚作空山逃。世方驰逐好，我独儒书豪。宁甘往教远，不肯十上劳。尚持鹍鸡弦，自爱凤尾槽。纷然凉州曲，谁赏郁轮袍。取之众弃中，君眼亦已高。惜哉君更穷，相看两萧骚。",
            "comment": ""
        },
        {
            "title": "丁督护曲",
            "content": "丁督护，念我苦。未亡人，殇鬼妇。古若无衔冤，乾坤无风雨。",
            "comment": ""
        },
        {
            "title": "题郭索集",
            "content": "钩辀格磔李群玉，嵬眼澒耳樊宗师。人生歌哭贵适意，闲倚秋江听竹枝。",
            "comment": ""
        },
        {
            "title": "行雪",
            "content": "夜寒枕席跳霰珠，夜深我睡霰亦无。未晨仆起萦炊火，怪见满地琼瑶铺。我行至此不得止，但倚红酒为先驱。路逢十店九闭户，苦寒正自无薪刍。终然著地即化去，造物何用劳工夫。前山欲融未融处，玉龙浮动青珊瑚。藤梢竹刺时点缀，寒食野花栖路隅。小车行雪真有益，平生看画无此笔。",
            "comment": ""
        },
        {
            "title": "竹枝词",
            "content": "江南女儿善踏歌，桑落酒熟黄金波。洗壶日日望君至，君不来兮可奈何。",
            "comment": ""
        },
        {
            "title": "赠长沙谭存心",
            "content": "谭君酒狂，一笔笔了不可当。嗟哉胡为乎，不自贵重也而狂。我知君狂不得已，欲倚杯酒呵苍苍。苍苍不识君我识，知君胸有光怪物。问君今年其岁几，四十一矣无何仕。光阴诞谩不可恃，我昔行年亦如此。相逢一醉令公喜，解剑倾囷无壮士。一簦独行风雨里，老人夜醉谁汝止。丈夫得志行所为，穷即低头教童子。嗟哉乾坤如此而已矣，归来归来归来是。",
            "comment": ""
        },
        {
            "title": "法驾导引",
            "content": "云漠漠，云漠漠，云拥紫皇家。岩上神仙无一事，幅巾临水看桃花。点点是丹砂。",
            "comment": ""
        },
        {
            "title": "罗稚川善画作此赠之",
            "content": "吾观天地间，一一皆是画与诗。渝川有二罗，画得天地之英奇。大罗诗名撼湖海，小罗天机勃郁不得已而水墨之。摇毫造化已破碎，洒墨元气为淋漓。嗟余老眼得一见，以手扪摸心然疑。问君自古画有几，君今此画师者谁。君言我以眼为手，天地万物皆吾师。吾能得其意与理，貌取色相特其皮。画成正未知似否，人人有眼谁可欺。譬之禅宗要透脱，恋恋祖佛宁非痴。作诗点出未来眼，一扫徐熙与郭熙。",
            "comment": ""
        },
        {
            "title": "枕上闻大风",
            "content": "梦中颠风摇梦魂，老夫起坐心未平。树枝上下觉山动，窗户开阖疑鬼行。鱼龙翻空江海怒，虎豹入丛道路清。溪头梅花无恙否，为子展转难为情。",
            "comment": ""
        },
        {
            "title": "雨过",
            "content": "雨过山田物物穰，斋庖煮豆喜初尝。茸茸绿荚牛毛浅，戢戢明珠蚌蛤长。不直画堂擎玉腕，只宜吟客饱藜肠。食馀依旧堆盘在，贵贱同归何有乡。",
            "comment": ""
        },
        {
            "title": "生日客朱溪主人云今年乃青山真生日也感其语",
            "content": "人生难得真生日，正使百年才遇一。我今客里值斯时，况复主人相款密。连宵举酒为我寿，满眼鸡豚破梨栗。寿笺投赠盛宾友，寿觞拜舞罗弟侄。假今家居那有此，米盐纷纠费爬栉。去年闽山收弟骨，日夜悲啼吟蟋蟀。岁晚方能负骨归，此愿已偿甘似蜜。平生苦遭儿女累，十年求解如沐漆。今年二子各成婚，坐看明年婚嫁毕。云边太史相邂逅，许我行年七十七。盖棺以前日一诗，万首犹堪剑南匹。未知先生竟肯否，不肯便问天公乞。",
            "comment": "【注释】【原题】：生日客朱溪主人云今年乃青山真生日也感其语作诗自寿"
        },
        {
            "title": "苏幕遮",
            "content": "绿秧平，烟树远，村落声喧，凫雁归来晚。自倚阑干舒困眼。一架葡萄，青得池塘满。饮先愁，吟又懒。几许闲情，百计难消遣。客落不如归梦短。何况啼鹃，怎不教肠断。",
            "comment": ""
        },
        {
            "title": "次韵欧阳良有高山仰止四首",
            "content": "世变如江河，不知何时止。芸芸生其间，有如赴海水。乾坤一大甕，岁月等流矢。公言信可感，流辈乃尔耳。古来文章家，传者十数子。磨灭十八九，谁复知姓氏。要为不朽计，圣贤事在己。勗哉立其心，食鱼何必鲤。",
            "comment": ""
        },
        {
            "title": "太真入宫图二首",
            "content": "未舞霓裳宝髻斜，流苏帐里再盘鸦。君王细看春风面，终是香云减一些。",
            "comment": ""
        },
        {
            "title": "听请道人念佛",
            "content": "平生不喜佛，喜听念佛声。大都止六字，三诵有馀音。唱偈类哀切，和声等低平。蝉联未肯已，绵弱殆不胜。馁息僅相属，柔吭时一鸣。听兹颓阘韵，生我寂灭情。坐令喧竞中，便欲无所争。乃知象教意，妙觉在声闻。俗人不解此，梵教杂歌行。敲铿鼓笛奏，真与郑卫并。能令妇女悦，未必佛者听。",
            "comment": ""
        },
        {
            "title": "朱湖",
            "content": "高低榉柳绿如苔，三两柴门傍竹开。此处定无人挟弹，青青乳燕出溪来。",
            "comment": ""
        },
        {
            "title": "读史",
            "content": "夹寨功名节节奇，门高事起更堪悲。身亡家破英雄笑，恰似伶官戏罢时。",
            "comment": ""
        },
        {
            "title": "水石图赞",
            "content": "故园松菊，归步月明。萧然独往，百世之英。",
            "comment": ""
        },
        {
            "title": "二月十四夜梦中吟云隔溪啼鸟东风软满地落花",
            "content": "留得馀寒伴客衾，蓦然万感赴沉吟。隔溪啼鸟东风软，满地落花春雨深。草草一樽聊若下，匆匆千载亦山阴。月溪桥上凭栏久，应有游鯈识此心。",
            "comment": "【注释】【原题】：二月十四夜梦中吟云隔溪啼鸟东风软满地落花春雨深次日陪谢少府饮章圣寺足成之"
        },
        {
            "title": "太真入宫图二首",
            "content": "夹道千花护彩云，三郎马上不胜情。谁知绣幰深深许，中有渔阳百万兵。",
            "comment": ""
        },
        {
            "title": "抵豫章",
            "content": "泊舟豫章城，黑潦满道周。街衢未改昔，故旧罕所留。行投学子庐，假榻得小休。灯前作家书，岂为儿女谋。戒之筑土室，弟骨至则收。茫茫念三年，此骨知在不。置书就我寝，泫然泪双流。",
            "comment": ""
        },
        {
            "title": "秋雨",
            "content": "秋雨沉沉酒醒迟，小窗灯火对唐诗。是谁隔屋鸣弦管，恰似吴山梦觉时。",
            "comment": ""
        },
        {
            "title": "刘阳卜氏耕乐堂",
            "content": "君当学君家君子儒，西河之上可以老，诸侯端拜为师模。君莫学君家老中郎，河南田畜岂不好，上林要牧天子羊。只今乐莫如耕乐，梅我从初不曾学。作劳自可操豚蹄，旧读何妨挂牛角。慎勿思成汤聘币起幡然，伊尹当年已大错。",
            "comment": ""
        },
        {
            "title": "次韵欧阳良有高山仰止四首",
            "content": "新诗日以多，古意日以往。我欲求玄珠，未易觅象罔。中道良独难，执玉迷俯仰。索居无谁语，掩卷起遐想。当求古人知，何用世俗赏。意到亦偶然，深刻戒斯鞅。惟堪自娱戏，非欲互标榜。唐公谬见推，薛侯讵宜长。",
            "comment": ""
        },
        {
            "title": "伏虎岭残雪",
            "content": "晴得一霜晴更稳，饱饭不怕伏虎岭。山高积雪冻犹在，昨日空惊雪画本。日烘高树玉槎牙，时有冰花堕无影。纷纷垂丝白海棠，得冷时能略苏醒。可怪此君大曲折，向人雅拜欲求拯。拥袍公子亦吟雪，岂识山中有些景。笪桥烛下写诗成，一尊独酌谁能省。",
            "comment": ""
        },
        {
            "title": "丁督护曲",
            "content": "丁督护，听我语。欲从君，臂不羽。嫁时所结发，剪之随君去。",
            "comment": ""
        },
        {
            "title": "富水曾教授夜饮有作",
            "content": "心斋听讲趁诸生，何意相逢曲豆城。急雨狂风十年梦，青灯白酒故人情。形骸改化悲叹异，岁月销磨感慨平。却恐斗牛惊紫气，寒炉今夜聚文星。",
            "comment": ""
        },
        {
            "title": "禾川归途",
            "content": "天亦寒痴日易曛，客情暗暗似春云。不知细雨止还作，自倚篮舆看水纹。",
            "comment": ""
        },
        {
            "title": "香迳分韵得江字",
            "content": "一亭寒碧中，四面空无窗。种荷未有花，清意已满腔。小坐梅树下，我亦青油幢。晚来蝉声歇，静境热自降。清风与明月，造物无对椿。闲者恣吟取，如瓢分大江。欲归尚未肯，雨湿烟钟撞。",
            "comment": ""
        },
        {
            "title": "题画",
            "content": "云巢草虫十有七，我言蜂蚁非虫匹。我见二虫常敬之，为有君臣天所秩。江南此虫久已无，烦君翦取赠老夫。",
            "comment": ""
        },
        {
            "title": "昭君词",
            "content": "蜀江洗妍姿，万里献君王。君王不我幸，弃置何怨伤。君王要宁胡，借问谁能行。女伴各惧怯，畏此道路长。慨然欲自往，讵忍别恩光。倘于国有益，尚胜死空房。行行涉沙漠，风霜落红妆。得为胡阏氏，揣分已过当。单于感汉恩，边境得安康。一朝所天死，掩泣涕沾裳。胡俗或妻母，何异豺与狼。仰天自引决，爱此夫妇网。大忠与大义，二者俱堂堂。可怜千古无人说，只道琵琶能断肠。",
            "comment": ""
        },
        {
            "title": "陈清叔晚菊",
            "content": "物生何用出世早，春风红紫今枯槁。东篱潇洒一枝秋，向来埋没不如草。人生涉世亦如此，风雪林中要耐老。陈君臞然一寒素，清绝谁如叔也好。十年竟被先畴役，大袖高冠反颠倒。黄金白璧尽辞去，独与寒花澹相保。问君对菊何所得，租藉半空诗富藁。百年芳臭终不歇，一时泯灭岂足道。君不见渊明对菊无一钱，千古诗名塞穹昊。",
            "comment": ""
        },
        {
            "title": "晓行",
            "content": "篮舆拂清露，亦有山花香。平生懒早起，催盥方倒裳。不知九州晓，有此清风凉。",
            "comment": ""
        },
        {
            "title": "榕村田家",
            "content": "门外萧疏竹数行，小池聊可浴沧浪。木床留向竹阴下，儿踏田归话晚凉。",
            "comment": ""
        },
        {
            "title": "石州慢",
            "content": "京浙尘埃，闽峤风霜，不觉催老。封侯事付儿曹，懒把菱花频照。明光赋笔，那知白首山中，年年管领闲花草。叩角夜漫漫，问何时能晓。堪笑。空有传世千篇，正似病呻饥啸。欲傲王侯，早被王侯相傲。盖棺事定，即今老子犹龙，荣枯得丧浑难料。无酒不须愁，问黄花知道。",
            "comment": ""
        },
        {
            "title": "雷震渔所之柱",
            "content": "瞥然满屋飞金蛇，楼东楼西号火鸦。天鼓百面一手挝，百年老柱神斧加。妇女惊倒儿童哇，知君把钓江头沙。明珠赤手龙颔拿，天翁发怒为此耶。向来五鬼千夜叉，寒我饥我生眼花。捧头惊竄如麏麚，从此不作穷诗家。",
            "comment": ""
        },
        {
            "title": "愁坐",
            "content": "草色青青有底忙，空斋愁坐日偏长。一春不作看花梦，满地苔痕煮药香。",
            "comment": ""
        },
        {
            "title": "诗九首托南剑刘教寻亦周墓焚之",
            "content": "平生二老最怜君，今日相随在九京。汝得从亲吾孑立，不知谁死复谁生。",
            "comment": ""
        },
        {
            "title": "雨行五岭下",
            "content": "天地忽昼晦，四山泼墨浓。而我行其间，宛如所翁龙。大风吹倒人，欲避无所容。有翼不得张，狂走急雨中。数里乃一息，如出鲛人宫。老树道边拜，疑我行雨工。过午上五岭，攀缘入青空。仰视万山巅，有气如炊笼。下视田间白，云此锄田农。兹行岂不苦，奇观亦已雄。惜哉如此山，不与晓景逢。不晓韩吏部，登华哭途穷。",
            "comment": ""
        },
        {
            "title": "倦极",
            "content": "倦极得凉意自适，芒席何必殊桃笙。啼鸟一声扇堕地，我睡已足非渠惊。",
            "comment": ""
        },
        {
            "title": "坐睡",
            "content": "非痴非梦小瞢腾，瞑坐还同入定僧。口似汝阳狂见曲，头疑季子困悬绳。儿来问字几三退，客苦多言彊一应。日日如期不相贷，世情谁似尔堪凭。",
            "comment": ""
        },
        {
            "title": "次韵文以正",
            "content": "家住荒寒野水滨，老来无处避风尘。裸人至境有不裸，臣族幸然非乱臣。鬓影半因忧世白，眉端时为得诗伸。盛衰物理烦君看，旧日钱神今更神。",
            "comment": ""
        },
        {
            "title": "八声甘州",
            "content": "记年时、快马上青云，而今衮衣还。问公归何有，春风万斛，散满人间。闻道金銮召对，风采动朝班。宰相从来有，几个朱颜。梅雨槐风清润，正台星一点，光照龙湾。赴经纶馀暇，按行紫芝山。念江南、民生何似，把囊封、奏上九重关。须信道，济时功行，便是仙丹。",
            "comment": ""
        },
        {
            "title": "凤凰台上忆吹箫",
            "content": "白玉磋成，香罗捻就，为谁特地团团。羡司花神女，有此清闲。疑是弓靴蹴鞠，刚一踢、误挂花间。方信道，酴醿失色，玉蕊无言。凭阑。几回淡月，怪天上冰轮，移下尘寰。奈堪同玉手，难插云鬟。人道转官球也，春去也，欲转何官。聊寄与、诗人案头，冰雪相看。",
            "comment": ""
        },
        {
            "title": "哭亦周",
            "content": "堂上华颠泣欲枯，哭声那解到黄垆。千般欲解郄公意，难得嘉宾一箧书。",
            "comment": ""
        },
        {
            "title": "倚树三叹息",
            "content": "煌煌天上星，堕地化为石。回思天宫胜，再上那可得。台郁将谁言，犹能事文墨。一落秦王手，已是不完璧。秋风吹我衣，倚树三叹息。",
            "comment": ""
        },
        {
            "title": "去者日以疏",
            "content": "去者日以疏，留者日以老。沉忧能伤人，玄发坐成皓。人生固应尔，要亦何太早。携持玉雪姿，故敢弃远道。苍天行悠悠，白日照杲杲。安得以妾肠，化作君墓草。",
            "comment": ""
        },
        {
            "title": "和简斋十月",
            "content": "已惯禁秋不用悲，无情日月去如飞。霜晚起风鸦自宿，江南欲雪雁安归。小园梅花照眼在，老子鬓毛如昔非。败絮与官供战卒，遥怜老妇泣牛衣。",
            "comment": ""
        },
        {
            "title": "越妇采葛苦",
            "content": "采采山上葛，攀藤步岩幽。上山逢虎狼，下山逢猕猴。归来絺綌之，藕丝香且柔。织成一片云，精绝鬼工愁。入笥献君王，贡职民当修。君王不自惜，持以奉仇雠。西施被服之，俱是越国尤。吴王抵掌笑，于越吾优忧。飞书益封地，谓越吾诸侯。嗟尔采葛伴，辛苦勿叹愁。天道有乘除，苦极行当休。吴王沉醉姑苏上，半夜不知吴国秋。",
            "comment": ""
        },
        {
            "title": "哭亦周",
            "content": "擢第君王与袍笏，盖棺丞相办深衣。江南仕宦堪车载，如此全归似汝稀。",
            "comment": ""
        },
        {
            "title": "诗九首托南剑刘教寻亦周墓焚之",
            "content": "自出延平十八年，年年谁与酹荒阡。若为化得衰翁骨，去作圹中三百砖。",
            "comment": ""
        },
        {
            "title": "黄西有以清江李侯书来袁见招不果就既去西有",
            "content": "地僻谷自淳，此世有羲轩。行携二三子，读书秋树根。不拟山水窟，忽枉君侯轓。携持贵人意，仆口不惮烦。居然寒谷底，暖以扶桑暾。是时花正浓，主客共清樽。欣闻结驷盛，下贲穷巷原。恍如神仙人，谒入晋贺元。旧谷虽可记，白发各已拚。细论别来事，感怆将何言。愁予守破研，石田疲老犍。羡君行万里，天宇横孤鶱。唯思山林寂，颇厌朝市喧。夔州华发女，欲嫁谁能昏。堂堂李元礼，今代真龙门。胸中有人物，荦然剖篱藩。好春播伊耆，神火惊陆浑。词章轶唐人，天马出大宛。翰墨掩晋代，凤翥龙蛇奔。如何肯下顾，草间麞与猿。殷勤远赠我，一纸春风痕。空中实自愧，在上安敢援。坐对大将军，有虱不得扪。岂不念长饥，终恐成素飱。故人有宿诺，未敢覆手翻。泫然还明珠，甘此烟雨村。寄谢河阳公，敢当石与温。愿公茂功业，南国资于蕃。行当从公归，衮绣相府尊。嗟我与夫子，结契在仍昆。新知犹可乐，宿好况弥敦。中肠未抒写，别涕已潺湲。行行一尊酒，相送玉溪源。自从别君来，夜瞻太微垣。可怜一寸心，摇摇风中幡。采采涧边蒲，欲扣黄堂阍。行窥溟渤大，讵止云梦吞。省穑不堪用，愧我小国蘩。奈何疲津梁，卧病守一墩。欲往未可必，叹息谁与论。大哉天地德，六合回春暄。向来作诗祸，荡涤从此番。永言结我舌，有如啖铅礬。高居远俗氛，静坐收惊魂。皇皇仁义涂，自兹改乘辕。愿君笃久要，好语时温存。借君千顷波，清我泛滥袁。饱读古人书，仰酬明主恩。诸公尽萧曹，二皓自绮园。来诗岂可和，什袭传儿孙。",
            "comment": "【注释】【原题】：黄西有以清江李侯书来袁见招不果就既去西有五十韵见寄次其韵"
        },
        {
            "title": "诗九首托南剑刘教寻亦周墓焚之",
            "content": "怕看杜老怀观颖，厌见东坡说子由。每读渠诗先掩卷，旁人怪我泪双流。",
            "comment": ""
        },
        {
            "title": "侧犯",
            "content": "恨花开尽，夜深自敛胭脂颗。雨过。绕曲曲花篷锦围裹。浮空烧蜜矩，香雾霏霏堕。无那。倚滴滴娇红笑相亸。歌俦饮伴，花底围春坐。念满眼、少年人，谁更老於我。岁岁花时，洞门无锁。莫负东君，酒盟诗课。",
            "comment": ""
        },
        {
            "title": "食鱼江水边",
            "content": "食鱼江水边，投骨江水中。众鱼逐其腴，踊跃以相从。所得僅濡沫，满意如游龙。焉知此弃骨，与尔类本同。人间网罗多，江海不得容。小鱼得骨莫浪喜。且可慎汝出入踪。",
            "comment": ""
        },
        {
            "title": "绮寮怨",
            "content": "绛阙珠宫何处，碧梧双凤吟。为底事、一落人间，轻题破、隐韵天音。当时点云滴雨，匆匆处、误墨沾素襟。算人间、最苦多情，争知道、天上情更深。世事似晴又阴。罗褥甲帐，回头一梦难寻。虎啸ㄛ嶔，护遗迹、尚如今。斜阳落花流水，吹紫宇、澹成林。霜空月明，天风响、环佩飞翠禽。",
            "comment": ""
        },
        {
            "title": "哭张文翁同舍",
            "content": "岂意渴相如，俄为化子舆。平生一杯酒，活计百篇书。同舍遂欲尽，吾生不愿馀。如今念夫子，痛饮未全疏。扶上竹车去，知无再见期。谁能逃数定，不必恨归迟。白发扶棺母，青年上学儿。乱来朋友少，洒血一题诗。",
            "comment": ""
        },
        {
            "title": "石留",
            "content": "江流汤汤，日夜不休。瞿塘滟澦，屹然不流。人心人心，反覆难任。昨日朱丝琴，今日白头吟。",
            "comment": ""
        },
        {
            "title": "张南溟山长相邀紫极宫西雪楼登高姚南桤言北",
            "content": "写韵亭高楼更高，百年登览著吾曹。客和月日成三九，我与鲲鹏共一毫。山吐南云飞砲石，江横西雪涌波涛。黄花到眼应多感，不欠黄花插鬓毛。",
            "comment": "【注释】【原题】：张南溟山长相邀紫极宫西雪楼登高姚南桤言北方异书载大鹏事"
        },
        {
            "title": "团扇歌",
            "content": "私夜必见污，葛屦必遭践。生世不为男，托身况微贱。悲痛只在心，憔悴更障面。出入怀袖中，羡郎白团扇。",
            "comment": ""
        },
        {
            "title": "正月十四日大雪上信国公冢",
            "content": "哭得愁云转不晴，山风吹泪欲成冰。两年不过西州路，今日来登下马陵。",
            "comment": ""
        },
        {
            "title": "饮袁国宗",
            "content": "一丈明窗便有馀，四人燕坐小蓬壶。可怜一月半晴雨，未省百花今在无。眼底是诗皆可赋，樽中有酒不须沽。更阑醉后便归去，赖有门生稚子扶。",
            "comment": ""
        },
        {
            "title": "三香图",
            "content": "梅花瘦而贞，霜磨雪折骨愈奇。山礬清而野，桃李场中不肯移。梅也似伯夷，礬也似叔齐。水仙大似孤竹之中子，不瘦不野含仙姿。人生但愿水仙福，梅兄礬弟真难为。",
            "comment": ""
        },
        {
            "title": "昔年二首",
            "content": "少年如此已成枯，我亦重来白鬓须。正使冥冥有知识，不知还认阿兄无。",
            "comment": ""
        },
        {
            "title": "网户叹",
            "content": "江南西风粳稻熟，网夫出门网妇哭。天晴黄雀飞苦高，县吏椎门怒震屋。哨声飞空健鹘过，迟速小误成嗟跎，君庖不充将奈何。",
            "comment": ""
        },
        {
            "title": "海山图二首",
            "content": "嵯峨石壁不可梯，列仙之癯实居之。下视茫茫渺何许，风帆浪舶多积贮。舟中贾客莫浪喜，山上高人解笑汝。",
            "comment": ""
        },
        {
            "title": "晨起三首",
            "content": "晨起出门去，江声自悲咽。满目无行人，前山雾如雨。",
            "comment": ""
        },
        {
            "title": "入分宜界",
            "content": "上岭或如兴，下岭复如拜。是程多泥涂，拄杖端足赖。脱屦去泥淖，停车观水械。偶然得一笑，更以苦为快。田水终夜鸣，江浪怒澎湃。听之不能睡，摩足了诗债。",
            "comment": ""
        },
        {
            "title": "次韵刘耘庐",
            "content": "江南有故事，极热介秋夏。空斋得幽景，众绿天所画。对景惬余情。谈文及兹暇。山风吹池月，不似城中夜。百年易过花，万事庶生蔗。羲和如走马，疾急不可靶。何妨奴严光，讵肯吏侯霸。一笑且披襟，新凉自无价。",
            "comment": ""
        },
        {
            "title": "伤逝三首",
            "content": "昨日相扶尚自存，今朝痛哭奠清尊。如何一夜音容隔，便有纷纷说梦魂。",
            "comment": ""
        },
        {
            "title": "寄彭宏济",
            "content": "夜枕苦展转，午睡清且安。万事有乘除，满意良独难。贫居鲜来客，儿女自团圞。书声杂纺响，聒耳亦足叹。念我素心友，诗盟久已寒。向来适邂逅，杯酒语夜阑。如何同所舍，聚散如沙抟。百年尽偶尔，弃置何足叹。",
            "comment": ""
        },
        {
            "title": "铜雀台",
            "content": "朝望西陵墓，夕望西陵墓。望望不复归，月朔又十五。又朔十五可奈何，更对空帷作歌舞。铜雀昂然飞不去，当时美人发垂素。我生不如陵上树，年年树根穿入土。",
            "comment": ""
        },
        {
            "title": "晨起三首",
            "content": "山寒日不光，举目断人肠。儿童莫问路，怕是小筼筜。",
            "comment": ""
        },
        {
            "title": "伤逝三首",
            "content": "老去真无泪可挥，断肠三十八年非。忍看乳者携孙揖，怕见亲情别柩归。",
            "comment": ""
        },
        {
            "title": "洞仙歌",
            "content": "千年鹭渚，持作须翁酒。剩有儿孙上翁寿。向玉和堂前，樽俎从容，笑此处，惯著丝纶大手。金丹曾熟未，熟得金丹，头上安头甚时了。便踢翻炉鼎，抛却蒲团，直恁俊鹘梢空时候。但唤取、心斋老门生，向城北城南，傍花随柳。",
            "comment": ""
        },
        {
            "title": "张司空庙",
            "content": "式乾殿久化烟埃，忠壮祠犹立水隈。当日早如龙剑逝，免将分拆累三台。",
            "comment": ""
        },
        {
            "title": "西江柳氏月江诗",
            "content": "何人种此玻璃橘，挂在空高寒露湿。秋风吹堕清泠中，惊杀神髯夜深蛰。钴鉧潭中岂无月，冷光长照衰羁泣。何如阿孙屋头月，时时投取杯中吸。吸馀吐向笔墨间，纸上淋漓流月汁。前年劫火到诗屋，月走江寒烧不及。青山夜起绕皆山，满地芦花不堪拾。何时短棹钓西江，雪寒一夜无簑笠。",
            "comment": ""
        },
        {
            "title": "海棠",
            "content": "纖纖光润态偏浓，曲曲花蓬暖自融。娇泪恼公初着雨，丰肌病酒不宜风。人疑欲睡高烧烛，天悔无香剩与红。正使吹残亦何恨，向来艳艳本空空。",
            "comment": ""
        },
        {
            "title": "至白水主人饮至海棠下花已离披",
            "content": "昨日泥中人，今日花下客。即时一杯酒，已胜风雨黑。我来后花时，不及秾艳色。生与天作花，已是花命厄。沾茵与堕溷，要亦随所适。谁能长腴红，而不变衰白。惟应感流光，有酒日鼓瑟。",
            "comment": ""
        },
        {
            "title": "意行",
            "content": "午坐如痴懶唤茶，意行因到野人家。千红万紫随春去，独立溪头看荔花。",
            "comment": ""
        },
        {
            "title": "题画虫鸟",
            "content": "泥行郭索其神全，枯枝独抱吟风仙。细腰追逐相后先，画眉双栖斗婵娟。一鸣一止俱自然，老猴如鬼踞石边。游蜂何为过其前，水禽伺鱼双眼穿。久而无得倦欲眠，鸜之鹆之高树巅。俯视螳臂为垂涎，之虫不作名利牵。饮啄之外何所便，人生扰扰真可怜。笑谈对面森戈鋋，王侯蝼蚁俱埃烟。大年未可笑小年，世间唯有虫能天。",
            "comment": ""
        },
        {
            "title": "村行所见",
            "content": "良苗未成实，绿色相交加。南风嘘拂之，奔走如惊蛇。",
            "comment": ""
        },
        {
            "title": "酬郭书记",
            "content": "天将才调累君闲，新领仙除记室间。半夜月寒眠未得，灯前草奏玉京山。",
            "comment": ""
        },
        {
            "title": "哭亦周",
            "content": "去日相携涉畏涂，归来形影自相扶。倦行小憩荒山道，怕听深丛叫鹧鸪。",
            "comment": ""
        },
        {
            "title": "捕守宫",
            "content": "向来上阳人，尽属沙叱利。长门不用守，蜥蜴草间戏。",
            "comment": ""
        },
        {
            "title": "前有一尊酒",
            "content": "前有一尊酒，有酒即无愁。吾评仪狄功，端与神禹侔。微禹吾其鱼，微狄吾其囚。人生十九不如意，一醉之外安所求。古来何国非亡社，古来何人不荒丘。沉思痛至骨，赖尔可销忧。尊中有酒，无酒乃休。饮多作病，酒不可雠。",
            "comment": ""
        },
        {
            "title": "大��",
            "content": "正宝香残，重帘静，飞鸟时惊花铎。沈思前梦去，有当时老泪，欲弹还阁。太一宫墙，菩提寺路，谁管纷纷开落。心情浑何似，似琵琶马上，晓寒沙漠。想筝雁频移，钏金度瘦，素肌清削。相思无奈著。重访旧、谁遣车生角。暗记省、刘郎前度，杜枚三生，为何人、顿乖芳约。试把菱花拭，愁来处、鬓丝先觉。念幽独、成荒索。何日重见，错拟扬州骑鹤，绿阴不妨细酌。",
            "comment": ""
        },
        {
            "title": "哭萧渔所",
            "content": "于佛曾闻法，因诗遂得贫。若为三尺喙，不了百年身。在昔玄真子，如今主水神。饭馀茶又孰，不学泪沾巾。",
            "comment": ""
        },
        {
            "title": "上陵",
            "content": "上古陵，古陵无可上。苔雨绣涩，草烟栖怆。鸱鸮鸣荒林，狐狸穴空圹。丰碑去梁何处津，堲周作灶谁家炀。不如东邻一抔土，樵牧侵陵白官府。",
            "comment": ""
        },
        {
            "title": "明皇游月宫歌",
            "content": "铁龙一掷九万里，银桥冉冉行秋水。霓裳不是世间音，只有嫦娥似妃子。恍然一梦酒初醒，依然玉座云丹屏。明朝写出天上曲，却笑羯鼓羊皮腥。人间万事如秋草，离别苦多欢乐少。崎岖万里锦官城，此身曾作银桥行。",
            "comment": ""
        },
        {
            "title": "河之水",
            "content": "河之水，深复深。舟以济，犹难谌。被发之叟，狂不可鍼。岂无一壶，水力难任。与公同匡床，恨不挽公襟。乱流欲渡，直下千寻。我泣眼为枯，我哭声为瘖。投身以从公，岂不畏胥沉。同归尚可忍，独生亦难禁。公死狂，妾死心。蛟龙食骨有时尽，惟有妾心无古今。河之水，深复深。",
            "comment": ""
        },
        {
            "title": "法寿乐歌",
            "content": "西云垂天飞流黄，宝鬘百万随风扬，帝居摩醯首罗乡。采女如花侍帝旁，珠啼玉唾天花香，澹然神情无世妆。下视邢尹纷醒狂，梵呗琅琅出清吭，天疱供馔荐豆觞。帝饮食之寿以康，恒沙世界俱来王，天王神圣臣忠良。春风万里酣耕桑，雨滴可数海可量，无有能知法寿长。梵天释帝万亿岁，岁岁寿杯天下醉。",
            "comment": ""
        },
        {
            "title": "扬州后土庙琼花香如莲花落不著地丙子一夕大",
            "content": "朔风吹沙淮浪白，二十四桥沉冷月。颠雷夜半撼芜城，雪萼琼丝破空碧。金瓶岁岁献君王，玉罂泛酒莲花香。明光殿闭沙漠远，人自无情花断肠。落蕊飞天识天路，何如拔树飞升去。唐昌游女再归来，城中只卖琼花露。江南俘客吟如叫，想像裁词不成调。天宫夜宴按霓裳，玉女擎花紫皇笑。",
            "comment": "【注释】【原题】：扬州后土庙琼花香如莲花落不著地丙子一夕大雷雨失花所在相传以为上天云"
        },
        {
            "title": "次韵孙小隐九日",
            "content": "壮老相催已久知，逢秋正自不须悲。向来蚁国一场梦，此去牛山几首诗。且共黄花嬉晋晚，懶携白发过燕垂。江南风景何堪说，却爱新来眼着篱。",
            "comment": ""
        },
        {
            "title": "雨后",
            "content": "雨后临池草色浮，小楼欲上又还休。儿童问我悲何事，忽见山茶长一头。",
            "comment": ""
        },
        {
            "title": "纪梦",
            "content": "既不梦于我，胡然无一言。形容那可认，骨发想俱存。泪尽血犹滴，雾开山尚昏。相看怜稚子，老病莫销魂。",
            "comment": ""
        },
        {
            "title": "诗九首托南剑刘教寻亦周墓焚之",
            "content": "如此情钟少梦君，绝疑魂断已无魂。新兴道士传消息，知共乘云玉帝门。",
            "comment": ""
        },
        {
            "title": "丁督护曲",
            "content": "丁督护，为我行。去时马上郎，今作野外殇。男儿肯断头，归女肯断肠。",
            "comment": ""
        },
        {
            "title": "勾践夫人歌",
            "content": "君为王，我为后，结发相从期白首。君为奴，我为婢，人间反覆何容易。为婢不离家，为奴去适吴。死生未可测，离别在斯须。君谓妾勿悲，忍耻乃良图。自怜儿女情，能不啼乌乌。仰盾庭前树，一岁一荣枯。与君若有重荣日，匆匆未可弃褕翟。",
            "comment": ""
        },
        {
            "title": "法驾导引",
            "content": "公度我，公度我，我是汉铜仙。惜我玉龙为觳觫，为公锄雨种芝田。留眼看千年。",
            "comment": ""
        },
        {
            "title": "阮郎归",
            "content": "舞红一架欲生衣。残英辞旧枝。雨生自唱惜春词。行人应未知。新火後，薄罗时。君归何太迟。镜中失却少年姿。年随花共飞。",
            "comment": ""
        },
        {
            "title": "得莲子",
            "content": "休休得一闲，杯酒聊从容。晚凉过池亭，受用水上风。默存即实境，身在莲花中。何况青青盘，磊落堆莲蓬。乍休吟风蝉，又起聒夜虫。乃知天机动，衮衮无终穷。如何二三子，不肯勤其躬。无已思太康，明当励新功。",
            "comment": ""
        },
        {
            "title": "哭亦周",
            "content": "二十年来黍一炊，英风惟有塚累累。儿童踯躅牛羊戏，陌上行人谓此谁。",
            "comment": ""
        },
        {
            "title": "麦熟",
            "content": "今年麦熟亦可喜，紫石霏霏落钟乳。我从田家惯饼饵，梦想风味今未已。箬叶浮浮卷牛舌，甆瓯泛泛割龙耳。一丸萝卜吾岂无，悲歌不怕红娘子。诗成不满贵公笑，书生岂识饼十字。",
            "comment": ""
        },
        {
            "title": "春风高",
            "content": "报楚彊吴一世豪，属镂夜赐竟徒劳。繁华极处能回首，惟有春风第一高。",
            "comment": ""
        },
        {
            "title": "正月十四日大雪上信国公冢",
            "content": "共出长汀恰此朝，荒山露宿草萧萧。如今踏雪来看冢，回首当时未寂寥。",
            "comment": ""
        },
        {
            "title": "戴嵩牛",
            "content": "荒草茫茫一笛风，{磨石换牛}鸣未必牧人通。归鸦落日江南野，何限人间真戴嵩。",
            "comment": ""
        },
        {
            "title": "竹枝词",
            "content": "终日望君君不来，为谁犹住郁孤台。幸自一年无梦到，谁教昨日有书回。",
            "comment": ""
        },
        {
            "title": "皆山夜起",
            "content": "邻家闭门月色好，篱落参差残雪中。想见老农方鼾睡，不知门外有清风。",
            "comment": ""
        },
        {
            "title": "欧阳时可来访感而问之故临别赠送此",
            "content": "二十七年重合并，旧游回首绝堪惊。世间至竟寿多辱，造物不如君有情。白苎春风留古意，青灯夜雨话平生。子由无复连床日，赖有秦黄是弟兄。",
            "comment": ""
        },
        {
            "title": "东兴铺二首",
            "content": "老老堂前寿酒杯，乡人曾羡锦衣回。那知此日还乡处，剩有东轩长老来。",
            "comment": ""
        },
        {
            "title": "哭丁千崖教授",
            "content": "一览楼头笑拂衣，今朝何意此嘘欷。断无痛饮歌都护，那得重归见令威。太学废来同舍尽，清江好在故人非。我来岂是无情者，为哭妻儿无泪挥。",
            "comment": ""
        },
        {
            "title": "寄孙小隐",
            "content": "恰似东山不见时，我怀如此更能诗。传闻荐表虽无验，感激修涂独见思。渝水微茫蓬岛外，秋风浩荡菊花期。别来残锦何堪寄，羞示孙郎帐下儿。",
            "comment": ""
        },
        {
            "title": "早禾田",
            "content": "雨雨不肯止，倒泻春江涛。可怜龙公苦，甚我行路劳。长陂不可涉，攀岭如猿猱。忽然出夷旷，行人何滔滔。馆定访我友，醉我软脚醪。翻思昨暮秋，有酒安可逃。诸少森玉立，俊秀非儿曹。示我近所作，亦复吹其毛。人生有乘除，理不差秋毫。岂非昨者厄，故有今者遭。归来驰然卧，梦中亦陶陶。",
            "comment": ""
        },
        {
            "title": "百牛图",
            "content": "浮沉隐见各从容，不借山童尺箠功。一梨春雨吾事济，何用啧啧多牛翁。",
            "comment": ""
        },
        {
            "title": "贺一年年",
            "content": "总角坐成老，孤生自可怜。遂为众父父，又贺一年年。桃板无新语，屠苏妨早眠。柴门无可掩，来者自萧然。",
            "comment": ""
        },
        {
            "title": "寻郭道士不遇",
            "content": "问师云已出，杖履水东湾。世上方多事，山中亦小闲。竹光新雨后，禽语夕阳间。自出云关去，钟声送我还。",
            "comment": ""
        },
        {
            "title": "诗九首托南剑刘教寻亦周墓焚之",
            "content": "舜卿墓表屹东禅，却恐如今不得全。崇胜山中一堆土，故应汝骨尚依然。",
            "comment": ""
        },
        {
            "title": "诗九首托南剑刘教寻亦周墓焚之",
            "content": "妻子相宽亦偶然，老人何用许悲煎。沉忧若解令人死，何至相疏十八年。",
            "comment": ""
        },
        {
            "title": "哭文溪",
            "content": "忆得梅边载酒时，梅花依旧主君非。春如生客至谁省，人与残年去不归。铜雀帐存仙似梦，金台雁到客沾衣。清朝庶政须参决，却怕除书出帝畿。",
            "comment": ""
        },
        {
            "title": "书扇二首",
            "content": "墙外数茎新竹，楼西一抹斜阳。偶游蚁穴初觉，细听蝉声自凉。",
            "comment": ""
        },
        {
            "title": "野鹰来歌",
            "content": "野鹰来，高台下。天寒鸟死狐兔伏，枯梢啄雪何为者。宜城有酒煦尔寒，格高鞲暖肉不乾，终日臂尔夜宿安。野鹰来，山中忍饥良独难。天阴日落雪模糊，有虎有虎雄当涂，两猿不饱睨我雏。鹰不来，将奈何。",
            "comment": ""
        },
        {
            "title": "莺啼序",
            "content": "秋风又吹华发，怪流光暗度。最可恨、木落山空，故国芳草何处。看前古、兴亡堕泪，谁知历历今如古。听吴儿唱彻，庭花又翻新谱。肠断江南，庾信最苦，有何人共赋。天又远，云海茫茫，鳞鸿似梦无据。怨东风、不如人意，珠履散、宝钗何许。想故人、月下沈吟，此时难诉。吾生已矣，如此江山，又何怀故宇。不恨赋归迟，归计大误。当时只合云龙，飘飘平楚。男儿死耳，嘤嘤昵昵，丁宁卖履分香事，又何如、化作胥潮去。东君岂是无能，成败归来，手种瓜圃。膏残夜久，月落山寒，相对耿无语。恨前此、燕丹计早，荆庆才疏，易水衣冠，总成尘土。斗鸡走狗，呼卢蹴鞠，平生把臂江湖旧，约何时、共话连床雨。王孙招不归来，自采黄花，醉扶山路。",
            "comment": ""
        },
        {
            "title": "正月十四日大雪上信国公冢",
            "content": "十年目与肠俱断，不见延平病雁回。若不从公天上去，定应随我雪中来。",
            "comment": ""
        },
        {
            "title": "临江仙",
            "content": "如此中山如此酒，何须更觅蓬瀛。江湖历□记平生。诗囊都束起，只好说丹经。家事付他儿辈，功名留待诸孙。维摩法喜鬓青青。日长深院里，时听读书声。",
            "comment": ""
        },
        {
            "title": "次韵感旧",
            "content": "人间岁月如江波，欢乐苦少哀情多。千曲箜篌弹不尽，公无渡河公渡河。",
            "comment": ""
        },
        {
            "title": "望海潮",
            "content": "云外梅阴，雨馀苔晕，嫩寒初沁罗裳。书几凝尘，琴丝带润，小窗幽梦生凉。新水涨银塘。恨王孙去後，烟草茫茫。记得湖山胜处，相对拆封黄。情笺思墨犹香。奈当时两鬓，都是吴霜。兔颖吟苦，鸘裘解尽，何意此□游梁。旧话不堪长。便倩薰风吹去，本地看风光。惟有青山，伴我耕钓老村庄。",
            "comment": ""
        },
        {
            "title": "海山图二首",
            "content": "栈道萦纡如蜀路，我梦曾游定何处。金碧楼台缥纱里，员峤方壶如是尔。彼何人者欲问之，翩然抱琴过桥底。",
            "comment": ""
        },
        {
            "title": "元夕陪须溪野庙观灯",
            "content": "岂能狂落魄，只似醉瞢腾。媪拜儿看笑，蛮妆鬼见憎。客中犹有酒，乱后此看灯。携手沙河路，前身梦里曾。",
            "comment": ""
        },
        {
            "title": "秋胡行",
            "content": "五日伉俪情，五年离别肠。归舍不数武，少忍庸何伤。如何甘旨费，乃作犯礼偿。桑者不有躬，何以奉高堂。秽行诚已丑，宁复可同床。濯之清泠渊，死之留芬芳。念姑讵忍别，引决涕沾裳。寄言后来者，好事怀金郎。",
            "comment": ""
        },
        {
            "title": "次韵友人",
            "content": "相逢小坐芷花秋，绝胜扬鞭并与幽。世上十年尘转海，人生万事博悬投。当时对酒曾辞酒，今日言愁始欲愁。何不倒囊来一醉，旧题重访酒边楼。",
            "comment": ""
        },
        {
            "title": "次分宜",
            "content": "分得宜春地，东偏一画屏。洪阳仙洞古，龙姥故祠灵。雨过溪痕长，春回草意青。道傍聊下马，剔藓读碑铭。",
            "comment": ""
        },
        {
            "title": "莺啼序",
            "content": "东风何许红紫，又匆匆吹去。最堪惜、九十春光，一半情绪听雨。到昨日、看花去处，如今尽是相思树。倚斜阳脉脉，多情燕子能语。自怪情怀，近日顿懒，忆刘郎前度。断桥外、小院重帘，那人正柳边住。问章台、青青在否。芳信隔、□魂无据。想行人，折尽柔条，滚愁成絮。闲将杯酒，苦劝羲和，揽辔更少驻。怎忍把、芳菲容易委路。春还倒转归来，为君起舞。寸肠万恨，何人共说，十年暗洒铜仙泪，是当时、滴滴金盘露。思量万事成空，只有初心，英英未化为土。浮生似客，春不怜人，人更怜春暮。君不见、青楼朱阁，舞女歌童，零落山丘，便房幽户。长门词赋，沈香乐府，悠悠谁是知音者，且绿阴多处修花谱。殷勤更倩啼莺，传语风光，後期莫误。",
            "comment": ""
        },
        {
            "title": "伤逝三首",
            "content": "老人不哭自销魂，况复长号病眼昏。终日哭声那可听，一声声有一般言。",
            "comment": ""
        },
        {
            "title": "东兴铺二首",
            "content": "老人无泪与君啼，梦里相逢路竟迷。二十三年崇胜寺，对床今夜是江西。",
            "comment": ""
        },
        {
            "title": "陌上桑",
            "content": "采采陌上桑，采之不盈筐。云何不盈筐，欢子在中肠。车马从何来，云是大国王。呼妾欲共载，恐惕涕沾裳。君民分固严，敢乱夫妇网。有罪姜当诛，宁当荐匡床。夫君即我天，岂必侍中郎。再拜前致词，蚕饥采桑忙。王其早还宫，宫中多艳妆。",
            "comment": ""
        },
        {
            "title": "两峰睡觉",
            "content": "宿酒初醒唤梦回，起来诗句暗敲推。山童熟睡呼不应，枥马齕刍风雨来。",
            "comment": ""
        },
        {
            "title": "秋夜与空舟弄泉于北溪之上赋是诗",
            "content": "四更欲尽草露湿，万籁不鸣山月闲。往往虎蹄留道上，时时人语出林间。",
            "comment": ""
        },
        {
            "title": "诗九首托南剑刘教寻亦周墓焚之",
            "content": "十八年来老眼枯，只今白尽旧髭须。假饶梦里重相遇，知汝犹能认我无。",
            "comment": ""
        },
        {
            "title": "乌夜啼",
            "content": "院静槐阴似水，雨馀蝉语先秋。熟残梅子无人打，金弹满红沟。又送行人归去，谁怜倦客淹留。画船旗鼓江南岸，人倚夕阳楼。",
            "comment": ""
        },
        {
            "title": "哭文溪",
            "content": "满襟和气任天真，岂意俄成千载人。笃厚西都诸老传，宦游南海宰官身。竹君所幸存中子，荀氏何妨有二仁。早及相门今白发，传来哀讣倍酸辛。",
            "comment": ""
        },
        {
            "title": "白水初程",
            "content": "天公大恶处，妒我喜晴诗。当与妻子别，急雨纷交驰。小孙送我行，屡止不肯归。老夫骨肉情，能不酸且悲。日暮投历山，倦极不得栖。故人情义重，杯酒煦妪之。老友亦适至，良会非所期。人生孰非梦。此梦亦已奇。我倦欲先睡，径与主人辞。",
            "comment": ""
        },
        {
            "title": "采芝",
            "content": "晨登屋后山，采采山上芝。可怜松上雨，滴滴沾我衣。盈筐颇磊落，满意持之归。童子见我来，拍手共笑之。薄者实杀人，荡荡光陆离。厚者不能光，食之有馀滋。我感童子言，叹息成涟洏。古来用人者，或以簿见奇。一时误采取，后悔那可追。乃知古人智，不似童子痴。",
            "comment": ""
        },
        {
            "title": "江路闻松风",
            "content": "雪里云山玉作屏，松风入耳细泠泠。朝来醉著江亭酒，却被髯龙唤得醒。",
            "comment": ""
        },
        {
            "title": "诗九首托南剑刘教寻亦周墓焚之",
            "content": "刺血题诗寄阿侬，断肠五十五衰翁。此诗到是衰翁到，此血由来与汝同。",
            "comment": ""
        },
        {
            "title": "八声甘州",
            "content": "是去年、春草又凄凄，尘生缕金衣。怅朱颜为土，白杨堪柱，燕子谁依。谩说漫漫六合，无地著相思。辽鹤归来後，城亦全非。更有延平一剑，向风雷半夜，何处寻伊。怪天天何物，堪作玉弹棋。到年年、无肠堪断，向清明、独自掩荆扉。何况又、禽声杜宇，花事酴醿。",
            "comment": ""
        },
        {
            "title": "扫花游/扫地游",
            "content": "结庐胜境，似旧日曾游，玉莲佳处。万花织组。爱回廊宛转，楚腰束素。度密穿青，上有燕支万树。探梅去。正竹外一枝，春意如许。奇绝盘谷序。更碧皱沿堤，绮霏承宇。柳桥花坞。问何人解有，玉兰能赋。老子婆娑，长与春风作主。彩衣舞。看人间、落花飞絮。",
            "comment": ""
        },
        {
            "title": "诗九首托南剑刘教寻亦周墓焚之",
            "content": "说与辽东丁令威，天长海阔不须归。中郎便有重还日，肠断生妻已去帏。",
            "comment": ""
        },
        {
            "title": "题耆英图",
            "content": "耆英会上十三人，当时世道如初春。洛阳牡丹非昔比，妖怪百出年年新。我见此图泪如雨，诸老翩然过何许。何时梦见洛阳春，郑公插花潞公舞。",
            "comment": ""
        },
        {
            "title": "送春",
            "content": "晓起裁诗拟送春，临池把笔意殷勤。何人送得春曾去，只见春风解送君。",
            "comment": ""
        },
        {
            "title": "氐州第一",
            "content": "风雨山城，天意欲雪，梅花照影清峭。彩燕飞春，祥麟祓旦，当日文星高照。天地无情，向十载、风埃吹老。盖世科名，经邦事业，白衣苍狗。不是贪名求分表。漫猎较、逢场一笑。野外朝仪，城中马队，且暂淹才调。为斯文争一脉，斯文在、乾坤未了。烂醉金尊，夜何其，东方渐晓。",
            "comment": ""
        },
        {
            "title": "听雨",
            "content": "散发欹眠困郁蒸，谁推河汉落红尘。电光照雨不可尽，雾气满空疑有神。驾海怒潮新月夜，绕山腰鼓建溪春。此声此景谁能写，输与城中不寐人。",
            "comment": ""
        }
    ]
}