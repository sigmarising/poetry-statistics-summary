{
    "dynasty": "宋",
    "author": "张伯玉",
    "poems": [
        {
            "title": "寄睦州朱少卿",
            "content": "何幸乡枌托使麾，忆曾淮澨见风仪。泉分龙岫成新酿，庙锁琼蕤换旧枝。二水清涵潭月夜，千峰晴卷雪云时。向来萧洒称名郡，少缓龚黄次补期。",
            "comment": ""
        },
        {
            "title": "题玉泉",
            "content": "灵源曾记古篇章，飞入霜筠万丈长。六月林风吹宝瑟，九秋山翠坼银潢。试茶石鼎云含液，酿酒兵厨菊有香。到此欲知真玉性，不为圆折本来方。",
            "comment": ""
        },
        {
            "title": "明月泉",
            "content": "至今千丈松，犹伴数岩雪。不见纤尘飞，寒泉皓明月。",
            "comment": ""
        },
        {
            "title": "逍遥堂寓兴",
            "content": "疏竹閒花阴，了无尘土侵。旌麾千骑长，风月一堂深。海气生吟榻，烟香披醉襟。山翁方自得，莫问去留心。",
            "comment": ""
        },
        {
            "title": "之官新定却寄并州通判王几道",
            "content": "新定与并门，天南天北人。扁舟江处客，别乘塞垣身。朔马惊鸣橐，秋鲈上钓纶。何时叙离阔，把酒碧嵩春。",
            "comment": ""
        },
        {
            "title": "之官新定寓兴三首",
            "content": "溪山千古绝浮埃，时拂朝衣上钓台。却恐被它渔父笑，糟醨不啜又閒来。",
            "comment": ""
        },
        {
            "title": "新安江舟中奉酬孙观书记",
            "content": "十年塞外忆江山，今日扁舟纵眼看。匝岸野花红似簇，避人沙鸟起成团。放怀自古酒为得，老笔到今诗最难。君解高吟我方饮，几人能共此清欢。",
            "comment": ""
        },
        {
            "title": "监州新定却寄并旧僚",
            "content": "久从光禄长城戍，却到严陵旧钓滩。休问簿书边报急，且听宅舍水声寒。舟浮南渡云千里，睡起东窗日数竿。寄语晋溪溪上月，楚天虽远一般看。",
            "comment": ""
        },
        {
            "title": "初夏同孝叔游普光寺",
            "content": "鱼跳莲叶青钱小，雪压花枝玉燕参。细草使轓瞻鹿扰，微风池果落莺含。满瓯春苟浮仙露，一点尖峰滴翠岚。却逐归舟更多景，晚来雌霓挂寒潭。",
            "comment": ""
        },
        {
            "title": "春日登望海亭",
            "content": "望海亭前春色深，风光澹澹海沈沈。潮如世路来还去，山带城芜古到今。坐见微云生别岸，吟惊幽鸟起层阴。劝君莫苦凭高望，惊动子牟千里心。",
            "comment": ""
        },
        {
            "title": "至睦州泊新安江口",
            "content": "前岁过此州，手持七闽节。虽远更惮劳，揽辔迟明发。回瞻七里滩，何日榜舟歇。幸得满三年，解符下瓯粤。却到新安江，依然旧澄澈。敛巾照江水，无白可添发。州人多故吏，罗立皆磬折。问我此去心，复有何施设。兴方顾诸老，谢尔相慰说。此度归来心，可共严陵说。",
            "comment": ""
        },
        {
            "title": "郡斋閒步",
            "content": "花木方塘小，楼台宅院深。以何消俸禄，无事任山林。雨雪羁游路，风沙苦战心。若论当此景，不啻万黄金。",
            "comment": ""
        },
        {
            "title": "乌龙寺祈雨回马上口占",
            "content": "官曹苦羁束，祈灵得幽便。夹路松披纷，蹑石烟分练。迎轩玉泉响，鸣驺沙鸟散。晓日破霜阴，前峰蔼葱蒨。逶迤步高阁，窈窕出云汉。坐来清思生，语余疏磬缓。方将尘滓滌，还忧簿书乱。偃旆拂归鞯，回首青猿断。",
            "comment": ""
        },
        {
            "title": "出七里泷口望桐庐县",
            "content": "泷口波自平，沧洲分两溪。辛勤下百粤，乍出天一涯。近入桐庐市，潮水滥中泜。不闻湍濑声，沙鸟浩然飞。物我两俱适，吾亦浩然归。",
            "comment": ""
        },
        {
            "title": "西湖楼",
            "content": "积水照层峰，登临谁与同。望来生羽翼，醉欲上烟空。细细湿花雨，疏疏开袖风。新安江上景，尽属此楼中。",
            "comment": ""
        },
        {
            "title": "诗一首",
            "content": "令狐太守好权奇，画楼新建月波晖。风光似逐水仙去，物色如从云汉归。春澹瀛洲浮海曲，涛惊渤澥起天围。从今便作月波唱，醉折姮娥金缕衣。",
            "comment": ""
        },
        {
            "title": "会稽山",
            "content": "稽山何崔嵬，奠此东南区。群山状趋附，万壑流萦纡。畴昔大禹来，简计天下书。诸侯率麏至，万玉争凫趋。防风独强梁。后至行趦趄。天威不可舍，改骨盈高车。至今憔悴烟，惨澹藏封隅。遂令百世后，尊王无异图。乃知圣人心，赏罚尽贻谟。",
            "comment": ""
        },
        {
            "title": "宿桐庐县江口",
            "content": "桐庐江水碧，百丈见游鱼。元是新安水，流从下濑初。清风寒到底，明月静涵虚。尘土谁难濯，人心自不知。",
            "comment": ""
        },
        {
            "title": "清思堂晓雪初霁望飞来山",
            "content": "密雪晓初霁，朝阳霭融融。隐几高堂上，坐对飞来峰。梵塔倚天半，楼台出烟中。岧然金银阙，瑰碧交玲珑。渐转皎日高，杳杳闻疏钟。天和发秀彩，灏气如腾虹。况予世虑疏，久矣渟心胸。更临物外趣，愈觉万缘空。",
            "comment": ""
        },
        {
            "title": "鉴湖晚归",
            "content": "会稽太守无事时，缓带长作渔樵嬉。大航平榻引宾从，谈笑晚从湖上归。湖边居望而簇簇，湖岸花木情依依。环峰晻霭天四垂，渌水荡漾双红旗。城头叠角已平西，船上樽西含余辉。冷风徐引江鹄飞，白云回首清猿啼。渔讴菱棹烟火微，使人却厌千骑随。归来楼阁上灯后，时觉天风清满衣。",
            "comment": ""
        },
        {
            "title": "送交代倅车晏十一鲁望",
            "content": "鲁望江南客，风骚猎将坛。高吟得意处，清韵逼人寒。场屋声华旧，襟灵渤澥宽。闺门尽羔雁，庭野列芝兰。黾勉来新定，淹留就小官。酒论浩劫饮，山欲上天看。待月高峰寺，听猿七里滩。入云移翠簜，凿石引鸣湍。一日交符去，芳风善继难。红尘久离阔，白首此相欢。留方医鹤膝，贶别遗渔竿。虎杏宁知用，松筠幸未残。路长分骥騄，火烈辨琅玕。沙际多平仲，鴒原有谢安。卷舒知自得，不用苦弹冠。",
            "comment": ""
        },
        {
            "title": "清明日",
            "content": "每年每遇清明节，把酒寻花特地忙。今日江城衰病起，佛前新火一炉香。",
            "comment": ""
        },
        {
            "title": "送清溪郑中舍官满还京",
            "content": "郑宰金闺彦，年来解绂归。囊装轻剑在，场屋故人稀。水馆酒初罢，霜江颿欲飞，无烦重回首，行矣近天晖。",
            "comment": ""
        },
        {
            "title": "蓬莱阁醉归",
            "content": "蓬莱阁上醉归时，犹索芳樽步步随。啼鸟似来留翠佩，旁人笑为整花枝。腰閒半亸黄金印，头上斜欹白接{上罒下离}。拍手向他宾从道，使君未老莫扶持。",
            "comment": ""
        },
        {
            "title": "自新定沿牒三衢舟中寓兴寄所知",
            "content": "井落瓯闽近，乡亭百粤连。一{上艹下洴}游宦客，两浆上滩船。石壅千寻浪，山围几匝天。乱篙鸣远屿，群譟捧危舷。峡断疑无路，汀回复济川。林深羡沙鸟，村近喜人烟。岂昧垂堂诫，都由稍食牵。家山旧庐在，蚤晚赋归田。",
            "comment": ""
        },
        {
            "title": "七里滩",
            "content": "漱玉鸣珠七里滩，到今犹照客星寒。卢奴有水徒千顷。未得高贤一瞬看。",
            "comment": ""
        },
        {
            "title": "腊日喜雪",
            "content": "腊雪常闻百厉销，今年腊日雪飘飘。山公预喜明年熟，擘画开春买酒瓢。",
            "comment": ""
        },
        {
            "title": "寄会稽刁景纯学士",
            "content": "雨后稽山紫翠毫，使君千骑压云鳌。楼台日暖花木丽，河汉夜凉丝竹高。瀛馆久淹骐骥足，越人今识凤凰毛。江南老守思离阔，梦想时过白鹭涛。",
            "comment": ""
        },
        {
            "title": "再题州宅",
            "content": "昔览微之州宅篇，待将屏障写山川。更看白傅明月句，欲上高楼跨紫烟。盘纡星斗旁六郡，零落风骚三百年。乔木自存人自远，可怜香案旧神仙。",
            "comment": ""
        },
        {
            "title": "遥题钱公辅众乐亭",
            "content": "句章太守钱君倚，湖上新为众乐亭。花木岂徒游子爱，笙歌长与郡人听。坐来高韵天风起，饮罢余香夕雨零。安得凭兰纵吟笔，玉觞遥对数峰青。",
            "comment": ""
        },
        {
            "title": "留题玉泉山堂",
            "content": "动非缘境静非祥，物物前尘现四天。此地筌蹄求妙论，有时璎络献诸仙。欲梅泉石多秋思，过夏松篁聒昼眠。一个攒眉招不至，劳师香火漏沈莲。",
            "comment": ""
        },
        {
            "title": "正旦呈诸僚友",
            "content": "拂雾酴酥酒满巡，越山如鬣水如鳞。日边虽望龙庭远，海上初传凤历新。好景融融来破雪，和风细细欲黏人。莫言老守无心计，排比宾僚醉过春。",
            "comment": ""
        },
        {
            "title": "龙门岩",
            "content": "未到子陵台，先见龙门石。万物镇群峰，闯然耸双壁。清泉界中道，亢若高门闢。樵童走深径，鱼户掩沈碧。白道钓鱼郎，不知有行客。",
            "comment": ""
        },
        {
            "title": "后庵试茶",
            "content": "郡僻好藏身，心閒久无事。前轩饱食罢，后庵取茶试。岩边启茶钥，溪畔涤茶器。小灶松火然，深铛雪花沸。瓯中尽余绿。物外有深意。滥官来此游，时得拂尘累。莫笑后庵茶，閒中好滋味。",
            "comment": ""
        },
        {
            "title": "滬渎",
            "content": "泛泛松江水，迢迢笠泽边。万年知禹力，灌溉有余功。",
            "comment": ""
        },
        {
            "title": "初夏同孝叔游朱氏园",
            "content": "冻醪卢橘助登临，此地相逢旧有音。石润自知梅信蚤，池方应为玉流深。诗成千色排清砌，话久花枝转夕阴。不见辟疆妨底事，月楼归去正龙吟。",
            "comment": ""
        },
        {
            "title": "苏小小墓",
            "content": "小小仙踪去不还，空标遗冢落人间。钱塘门地家何在，回首临平隔断山。",
            "comment": ""
        },
        {
            "title": "经大洋吴氏别业",
            "content": "渐老故人少，与君兹晤言。方山共邻里，好畴旧田园。溪色寒生枕，松阴翠入轩。犹邻巾子在，相对举清尊。",
            "comment": ""
        },
        {
            "title": "题新定郡斋寄孝叔二首·右后池荷",
            "content": "主人今向日边归，犹有清香满谢池。为嘱西风莫摇落，不禁憔悴夕阳时。",
            "comment": ""
        },
        {
            "title": "蓬莱阁閒望写怀",
            "content": "越绝开华国，姚虞启后昆。昔闻句允霸，今作帝王藩。地得东南重，山侔岳渎尊。平湖来万壑，翠袖列千门。市井鱼盐合，居人组绣繁。牙旗开物表，州宅倚云根。六郡趋麟节，三峰出雉垣。秦游前事废，禹画旧书存。雁鹜来还去，鲸波吐复吞。菱歌秋溆远，江信暮潮浑。石古寒松偃，楼危昼霭昏。冷光浓可截，秀色净无痕。露嫋还堤柳，风飞列寺旛。深林藏杞梓，芳径杂兰荪。巧笑花争艳，嬉游玉斗温。画船鵰鷁迅，绛袖绮霞翻。有意皆行乐，无忧可莳萱。乡惟知俎豆，士亦贲丘樊。巨舶联艘至，交衢百货蕃。敲冰呈巧手，织素竞交鸳。丽圃红柑亚，通畦紫芋蹲。茶先春入焙，筍带雪黏盆。异萼随时坼，清香触处歕。吴趋惭种蠡，楚些陋湘沅。往事图难尽，前修孰可援。风流王与谢，唱和白兼元。顾我栖儒窦，胡为属使鞬。迂疏非吏法，蹇浅是辞源。谬览先生策，谁调伯氏埙。翦裁迷幅尺，追琢昧{左王右與}璠。学术何曾取，名场辄屡奔。技甘同{左鼠右石}鼠，化敢望溟鲲。将幕闲留滞，乌台误选抡。埋轮惭避俗，折槛畏当轩。坎{左土右稟}人奚顾，羁孤舌但扪。爱书疑有癖，怕事欲无言。薪米支离叟，蹄盂炙轂髠。一为华省吏，三驾使君轓。蹭蹬慵成性，龙锺病愈惛。因怀邸中绂，来访道山园。税鞅红尘外，班条碧海垠。披襟澄沆瀣，缓带涤潺湲。乐岁欢康洽，高黌礼让敦。南宫罗俊彦，东箭蔼瑶琨。退食求凋弊，吹毛析滞冤。庖刀怯余刃，{左木右畾}剑喜平反。重禄容虚受，期民肯惮烦。问贤思水薤，教俗养鸡豚。{左禾右罷}稏西成稻，逍遥北海樽。吏符多鹤立，僚友尽鸿骞。讵听棠阴颂，聊祛缿讼諠。行歌齐击壤，坐啸比啼猨。洞邃宜招隐，时清耻叫阍。嗫嚅挥醉笔，伛偻曝晴暾。蹑险齎长屐，寻幽叱短辕。穷通方自适，语默且休论。厌把诗筒发，欣逢酒{左亦下巾}掀。桔槔肥果茹，竹马戏儿孙。以此为官业，何由报主恩。冰霜徒{左厉右力}操，渊谷可惊魂。蕙帐羞逋客，庭{左豸右亘}鄙素餐。行当解簪绂，归老白云邨。",
            "comment": ""
        },
        {
            "title": "赠陈虞卿",
            "content": "东吴王孙归挂冠，玉丝红鱠满雕盘。狂吟但觉日月久，醉舞不如天地宽。小圃移花山客瘦，夜窗捣乐橘童寒。新书近日成多少，且告先生旋借看。",
            "comment": ""
        },
        {
            "title": "之官新定同年李郎中以诗赋别即事感怀次韵上",
            "content": "雨后惊涛激箭催，为君停櫂把离杯。宦游向老令人笑，别恨伤春触处来。故国未归江令宅，全家且上子陵台。如今遇酒伸眉醉，休问多才与不才。",
            "comment": "【注释】【原题】：之官新定同年李郎中以诗赋别即事感怀次韵上答"
        },
        {
            "title": "和国镇晚秋斋中见寄",
            "content": "越国风光与众殊，贰车才调世应无。晴楼对酌云平海，夜榻分题月满湖。吟啸江山君好手，主张诗酒我非夫。行当乞挂朱轮去，别作香山九老图。",
            "comment": ""
        },
        {
            "title": "同孝叔游萧洒亭",
            "content": "昔日贤侯多兴咏，为邻萧洒复潺湲。一桥飞处横牛渚，二水泉来见浙源。雨涨瀑泉添岳面，晚晴春草带潮痕。好风新月相留意，只恐张纲拥使轩。",
            "comment": ""
        },
        {
            "title": "赠范吏部",
            "content": "海天东下越王州，碧城缭绕环山丘。春晴紫翠堆绮屋，日暮烟雨藏朱楼。禹祠花底金穴峻，贺老门前银汉秋。何当独把钓竿手，笑拥一艘东去游。",
            "comment": ""
        },
        {
            "title": "小楼独酌",
            "content": "老去春来事事慵，春阴独酌小楼中。一千里色江南岸，二十四般花信风。祗有豀山迎醉目，更无尘土倦樊笼。鹪鹩自得诚堪笑，诗有余狂酒有功。",
            "comment": ""
        },
        {
            "title": "之官新定寓兴三首",
            "content": "汴水东浮不系舟，到官无事只轻鸥。不才自古侥天幸，请却俸钱溪上游。",
            "comment": ""
        },
        {
            "title": "题新定红渠阁",
            "content": "烟卷龙绡豔格殊，彩霞翻处好风俱。几杯仙露含秋色，一曲蟾宫在画图。",
            "comment": ""
        },
        {
            "title": "留题千峰榭吴孝叔",
            "content": "君把元英诗集披，群山依旧绕轩墀。杜陵几醉花前地，谢客曾吟日落时。雨过荷香兼酒美，云深泉韵透帘迟。佳名大约称千数，百万岚盘一一奇。",
            "comment": ""
        },
        {
            "title": "登乌龙山诗阁",
            "content": "桐川本无尘，况此幽阁逈。万木含秋声，一轩与天净。前峰翠分滴，后谷语相应。槛下江云归，檐前古雪凝。岩僧对游客，湛若寒冰莹。百虑缘心空，独饭随疏磬。嗟余本林壑，谬与世纷竞。一作市朝人，几伤麋鹿性。旧山别来久，萝蔓锁幽径。长恐客沈深，未得归期定。息中来此境，时觉襟韵胜。犹愧招隐心，聊为小山咏。",
            "comment": ""
        },
        {
            "title": "句",
            "content": "红梅花下一樽酒，抛掷清香是负伊。",
            "comment": ""
        },
        {
            "title": "虎丘",
            "content": "东客从来过虎丘，橘花渡口维扁舟。阖闾宫殿不可见，但对古塔寒飕飗。忆昔夫差全胜日，水犀十万横吴鉤。楚山既掘荆人冢，越岭仍将句践囚。岂谓西施能破国，谁知麋鹿上台游。唯有吴王有时月，夜深闲照剑池头。",
            "comment": ""
        },
        {
            "title": "桐江口见雪",
            "content": "无诸地无霜，从古因炎熟。晓出桐江口，喜见群峰雪。酌酒高颿下，归思满密寥泬。从今不系舟，泛泛老清澈。",
            "comment": ""
        },
        {
            "title": "书大禹寺壁",
            "content": "萧寺禹祠傍，人间白日长。讽经闻海穴，洗钵动湖光。台殿留风月，烟云起栋梁。游人晚回首，松竹自苍苍。",
            "comment": ""
        },
        {
            "title": "答延平王八使君望江亭见怀之什",
            "content": "望江亭上望桐江，烟水茫然隔锁窗。擢第蚤同丹桂树，从军俱在碧油幢。天遥皓月人千里，书托红鳞锦一双。开府时多家令瘦，酒旗犹恐未相降。",
            "comment": ""
        },
        {
            "title": "题月波楼",
            "content": "烟波万里浮舟国，云木华亭鹤唳乡。欲驻野王船一饷，数声风笛肯相将。",
            "comment": ""
        },
        {
            "title": "寄新定苏七太守",
            "content": "闻道银符渡睦溪，桐山应为长清晖。渔翁几十迎舟拜，沙鸟成双夹旆飞。检点簿书茶贡蚤，体量风物橘奴肥。题舆自愧来何晚，未得云中瞩使威。",
            "comment": ""
        },
        {
            "title": "舟次兰溪却寄新定太守",
            "content": "解{左纟右麗}向萧瑟，叙别喜英豪。野水征颿迥，秋天醉幕高。使旟标画隼，骑吹压霜涛。几日狂酲析，思君梦更劳。",
            "comment": ""
        },
        {
            "title": "新定望湖楼",
            "content": "龙盘山影倒寒流，十里屏风翠入楼。画笔肯归涵碧手，湖光疑对涌金秋。主翁爱客排三雅，渔父忘机任直钩。为访红云绕花岛，满船歌舞按梁州。",
            "comment": ""
        },
        {
            "title": "送花赵提刑",
            "content": "蓬莱阁上牡丹开，尽日凭栏望外台。不敢登门谒樽酒，且教山仆送花来。",
            "comment": ""
        },
        {
            "title": "桐庐官满先寄杭州资政侍郎",
            "content": "海角千家郡，天南一水涯。倦游惭梗泛，多滞喜瓜时。弱羽诚难振，危根只自持。几门尝际遇，百步亦参差。万壑喷霆雾，千峰出险{左山右戲}。牢愁客星见，孤节涧松知。贺厦宁无托，披云幸有期。鲁堂金石地，商欲再言诗。",
            "comment": ""
        },
        {
            "title": "次韵王治臣九日使君席上二章",
            "content": "楚枫丹外客颿稀，水拍长天雁字垂。乐事喜逢千日酒，凭高正在九秋时。吴歈调笑歌杨叶，蛮鼓{左金右坚}闳引柘枝。使骑相逢且留饮，行看卓马辔如丝。",
            "comment": ""
        },
        {
            "title": "宿普光寺",
            "content": "无端未得归林下，又向南言拥使麾。夜宿禅关更萧洒，一轩寒月照清池。",
            "comment": ""
        },
        {
            "title": "得越",
            "content": "尺一除书与会稽，陋儒何以报天辉。岂惟大幕张红旆，更得全家住翠微。千骑晚随龙节去，一幅春送鷁舟飞。支离莫道攘空臂，乞得越州金印归。",
            "comment": ""
        },
        {
            "title": "齐山图",
            "content": "东南真赏有齐山，路隔江湖到者难。绝笔扫成千仞翠，数峰高挂一堂寒。林僧旧居云泉侣，刺史今为侍从官。还似东阳午涵碧，丹青写入雍州看。",
            "comment": ""
        },
        {
            "title": "罢新定至钱塘喜见孙观书记",
            "content": "桐江撝袂蚤三年，把臂重来讲旧篇。陌上风尘成底事，鬓边霜雪但悠然。虬蟠我亦思沧海，鹗荐初方上碧天。忍把离杯又抛掷，别愁纷泊满春烟。",
            "comment": ""
        },
        {
            "title": "题新定郡斋寄孝叔二首·右赏春亭",
            "content": "花意知君改外台，乱红飞尽见苍苔。纵教颜色明年在，前度刘郎肯再来。",
            "comment": ""
        },
        {
            "title": "次韵王治臣九日使君席上二章",
            "content": "新安江碧郡楼危，九日登临醉袖垂。莫笑松筠岁寒地，却胜桃李豔阳时。清渟酒莹红螺面。窈窕笙攒碧玉枝。未必尊前叹迟暮，几人知我始牵丝。",
            "comment": ""
        },
        {
            "title": "之官新定寓兴三首",
            "content": "关山雨雪征人淚，京洛风尘倦客心。谁信子陵溪上去，一川秋净滌烦襟。",
            "comment": ""
        },
        {
            "title": "港口渡",
            "content": "三月悲风瑟瑟寒，小船舟檝渡溪难。日高待得过岸去，回首脩篁千万竿。",
            "comment": ""
        },
        {
            "title": "到新定后却寄苏州蒋侍郎",
            "content": "遂翁亭畔碧桃开，招隐溪头画舫回。曾奉云鸿此真赏。到今羽翼出尘埃。閒窥玉字书千卷，渴饮金茎露一杯。别后霜天苦寥阔，海云深处望公台。",
            "comment": ""
        },
        {
            "title": "钓台",
            "content": "尽逐鲸鲵埽八区，故人惟我更无余。云台功将任图画，天上客星閒卷舒。若把杀人来逐鹿，争似全身归钓鱼。先生有意羲皇外，不为林泉傲帝居。",
            "comment": ""
        },
        {
            "title": "玉泉祈雨",
            "content": "南州富潨射，万壑纵奔濑。兹泉一何高，敻与寥廓对。邈非猿鸟到，迅恐岩{左石右敖}碎。霜落天地清，玉立江海外。人区未蒙泽，蛟龙兹有待。浅石谅难渟，当与云涨会。",
            "comment": ""
        },
        {
            "title": "桐庐苏七太守通判晏鲁望远寄倡和之什辄伸记",
            "content": "桐君圃外州，树石最清幽。水截三吴秀，山当百粤秋。岩坰无俗土，宅舍有高楼。画隼真才望，题舆雅唱酬。滩声环醉枕，鹭影入茶瓯。蚤晚陪清躅，梯云奉俊游。",
            "comment": "【注释】【原题】：桐庐苏七太守通判晏鲁望远寄倡和之什辄伸记美"
        },
        {
            "title": "西楼晚望",
            "content": "叠岫敛余霞，轻舠簇远沙。斜阳媚城郭，细柳杂汀花。两两联归骑，萧萧起暮鸦。谁知故园兴，闲在使君家。",
            "comment": ""
        },
        {
            "title": "至和中得倅新定今领福唐再经此郡感旧书怀因",
            "content": "十年前倅北州来，平日风情尚壮哉。玉水声中寒濯笔，石楠乡里夜衔杯。可怜白首成何事，犹得红旌向北回。太守故人应笑我，践言堪愧子陵台。",
            "comment": "【注释】【原题】：至和中得倅新定今领福唐再经此郡感旧书怀因呈使君刘孝叔"
        },
        {
            "title": "九日蕺山戒珠寺戏呈僚友",
            "content": "秦望山前晓雁斜，蕺山云外看黄花。谁能带芥关心绪，且插茱萸伴物华。岁计簿书宁有尽，日生公事了无涯。樽前况有兵厨酒，不待兵厨酒亦赊。",
            "comment": ""
        },
        {
            "title": "送睦州丁郎中",
            "content": "雨后桐江木叶稀，坐棠无事枕閒欹。扁舟几忍严君钓，古壁多逢沈令诗。夜静好当轮省宿，晓寒堪忆趁朝时。山城寂寞郎官贵，想对秋风动所思。",
            "comment": ""
        },
        {
            "title": "题思范轩二首",
            "content": "天下儒宗不世勋，履声今绝岂重闻。空余逸韵传流水，犹喜清风在此君。山倚孔祠分积翠，篆寻严濑挂香云。接花酬倡将三记，时拂尘篇见旧文。",
            "comment": ""
        },
        {
            "title": "西楼早望",
            "content": "纤纤初日射西楼，楼上帘旌卷绣鉤。数襞断云秦望晓，一声寒雁鉴湖秋。烟波憔悴西施国，风月飘零范蠡舟。莫向登临动怀古，有情多为等闲愁。",
            "comment": ""
        },
        {
            "title": "题思范轩二首",
            "content": "英衮多年去竹轩，更思风节记山樊。抗言后坐遗忠美，通使河源旧策存。诗石欲留千古永，棠阴还对一楼繁。使君才望须相继，莫厌林间驻画轓。",
            "comment": ""
        },
        {
            "title": "和王治臣新定即事",
            "content": "碧泉千脉泻金沟，名是东南俗阜州。任昉旧诗题县石，贺齐高叠照江流。月明几处游归客，春色何人醉倚楼。我是江潭钓鱼者，喜君相见且相留。",
            "comment": ""
        },
        {
            "title": "王治臣以余在告宠示嘉什",
            "content": "新安泉石最为佳，多病何劳养岁华。药好幸依桐圃近，山安惟畏酒垆赊。狂思逸客浮沧海，渴想仙人饮绛霞。欲傍重阳搘策起，菊房新小玉生芽。",
            "comment": ""
        },
        {
            "title": "题禹庙",
            "content": "宝穴千峰下，严祠一水傍。夜声沧海近，秋势越山长。薄葬超前古，贻谋启后王。万灵何以报，终古咏怀襄。",
            "comment": ""
        },
        {
            "title": "睦州",
            "content": "千家楼阁丽朝晖，人到于今说钓矶。雨后数峰骄欲斗，春来两港活如飞。高吟多谢沈家令，中酒长怜杜紫微。更爱严城无锁处，白云摇漾去还归。",
            "comment": ""
        },
        {
            "title": "同孝叔游玉泉",
            "content": "石磴松阴一化城，泉源疑透古瑶京。僧知到耳此根静，客来洗心诸虑清。星记祥光重璧合，蓝田霁色暮烟生。潺湲似识君将去，相送出山多别情。",
            "comment": ""
        },
        {
            "title": "游大禹寺回马上口占",
            "content": "永日跻云峰，向晚下秋巘。却望碧城中，楼台翠烟满。前旌拥归骑，缓辔徐驭称。旷望写予心，平波海天远。顾予畴昔志，本以锄犁挽。敢望麋鹿资，遘此云龙旦。金门容窃步，玉殿叨灵睠。复此千骑来，日逐纷华战。平生知退意，长畏岁月晚。行当引初服，还把芰荷翦。",
            "comment": ""
        },
        {
            "title": "答王越州蓬莱阁",
            "content": "书报蓬莱高阁成，越山增翠越波明。云收海上天地静，人在月中金翠横。游女弄芳珠作佩，仙人度曲玉为笙。会须长揖浮丘伯，醉听银河秋浪声。",
            "comment": ""
        },
        {
            "title": "书应天寺壁",
            "content": "城郭鏁山林，自无尘土侵。一峰来海上，高塔起天心。世路有盈缩，灵泉无浅深。使君今老矣，閒处得閒吟。",
            "comment": ""
        },
        {
            "title": "访禹穴至阳明洞",
            "content": "宛委山前舣画船，攀萝渐入太霄边。因寻大禹藏书穴，深入阳明古洞天。万壑秋光含细籁，数峰寒玉立苍烟。宝函金篆久稀阔，欲就皇人讲数篇。",
            "comment": ""
        },
        {
            "title": "桐庐寺晓钟",
            "content": "扁舟下桐圃，霜月满寒潭。疏钟一声起，清与天地参。春容逗万壑，窈窕出层岚。羁魂不成寐，洗耳涤尘贪。",
            "comment": ""
        },
        {
            "title": "州宅",
            "content": "万叠湖山烟水滨，朱门画戟閒松筠，登临不踏红尘路，燕寝长居紫府春。昼静欲骖风外驾，夜寒疑是月中身。我惭白首方怀绂，犹得蓬莱作主人。",
            "comment": ""
        },
        {
            "title": "寄睦州苏长使君",
            "content": "阔步曾飞到广寒，一麾聊顿野云间。虬蟠涧底未失水，鹤在笼中且看山。旧日笑谈犹壮否，近来书信亦稀还。严滩桐岭宜秋醉，却恐才高不奈閒。",
            "comment": ""
        },
        {
            "title": "西园醉归",
            "content": "向晚西园饮乍阑，山公酩酊上轻鞍。东方千骑随车出，南国佳人夹路看。纵目渐迷山色远，回头犹忆水声寒。归来未放宾游散，更赋新题刻烛观。",
            "comment": ""
        },
        {
            "title": "饭芝川村舍",
            "content": "嫩苗苒苒头角秀，柔桑褭褭阴影轻。茆檐饭起上马去，一声雨后黄鹂鸣。",
            "comment": ""
        },
        {
            "title": "游叔虞祠",
            "content": "庙中桐叶手中文，闲读高碑拂素尘。异陇归禾曾是主，徒林射兕独留神。关河莫问周秦事，花木谁分汉魏春。惟有门前旧溪水，秋风幽咽送行人。",
            "comment": ""
        },
        {
            "title": "王敦城",
            "content": "晋氏天霸图，潜飞入坚壁。梦日有余祥，留鞭无旧迹。虽矜钱凤计，终堕太真策。不作忠良臣，高城有何益。",
            "comment": ""
        },
        {
            "title": "舟次子陵钓台",
            "content": "十载从军去又来，强为颜面走尘埃。久惭簪笏未归去，且喜妻孥共此来。旋撷岸蔬供野饭，欲题岩壁拂苍苔。子陵昔日诚高趣，未必全家上钓台。",
            "comment": ""
        },
        {
            "title": "同年李郎中以诗见寄仍许见过次韵和答",
            "content": "新定溪山国，病怀忻所依。桐君谈药妙，严濑得鱼肥。吏退钞书谱，朋来典道衣。轩车如顾我，春酒上苔矶。",
            "comment": ""
        },
        {
            "title": "五云豀醉归",
            "content": "每日豀头醉脸红，归来庭院夕阳中。依稀听得家人语，扶起五云豀上翁。",
            "comment": ""
        },
        {
            "title": "题新定红渠阁",
            "content": "雨送清香浮酒面，泉飞幽韵透城隅。州民多有东南美，尽应嘉招入幕无。",
            "comment": ""
        },
        {
            "title": "早谒禹庙",
            "content": "晓出五云扃，皎日丽初宿雾斂严祠款灵秘。拂衽天风散，不听{下缺}",
            "comment": ""
        },
        {
            "title": "寄毛都官",
            "content": "寄问副车毛国镇，别来风味久如何。蓬莱阁上谁同饮，宛委山前几番歌。应向兰亭摛彩笔，曾教西子画清蛾。若还问我今何似，比著前春醉更多。",
            "comment": ""
        },
        {
            "title": "清思堂昼坐",
            "content": "堂上萧然昼户开，澹松疏竹荫苍苔。白云无事不肯出，幽鸟有时还自来。何处覆车迷径路，几人缓颊走尘埃。支离得意谁知人，自对庭花引一杯。",
            "comment": ""
        }
    ]
}