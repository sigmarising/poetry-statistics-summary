{
    "dynasty": "宋",
    "author": "胡铨",
    "poems": [
        {
            "title": "和张庆符题余作清江引图",
            "content": "痛饮从来别有肠，酒酣落笔扫洽浪。如今却怕风波恶，莫画清江画醉乡。",
            "comment": ""
        },
        {
            "title": "哭赵公鼎",
            "content": "以身去国故求死，抗疏犯颜今独难。阁下特书三姓在，海南惟见两翁还。一坵孤冢寄琼岛，千古高名屹太山。天地祗因悭一老，中原何日复三关。",
            "comment": ""
        },
        {
            "title": "贬朱崖行临高道中买愁村古未有对马上口占",
            "content": "北往长思闻喜县，南来怕入买愁村。区区万里天涯路，野草荒烟正断魂。",
            "comment": ""
        },
        {
            "title": "次雷州和朱彧秀才韵时欲渡海",
            "content": "何人著眼觑征骖，赖有新诗作指南。螺髻层层明晚照，蜃楼隐隐倚晴岚。仲连蹈海齐虚语，鲁叟乘槎亦谩谈。争似澹庵乘兴往，银山千叠酒微酣。",
            "comment": ""
        },
        {
            "title": "元夕与监务宋皋饮罢踏月观灯用坡老儋州上元",
            "content": "赏心乐事巧相违，清坐持枚学数扉。雁足不来空燕雀，鴒原何在叹蠨蝛。开怀对酒祛愁破，缓步看灯踏月归。万里投荒真细事，频年不得戏莱衣。",
            "comment": "【注释】【原题】：元夕与监务宋皋饮罢踏月观灯用坡老儋州上元韵"
        },
        {
            "title": "追和东坡雪诗",
            "content": "为瑞应便种麦鸦，余光犹得映书车。也知一腊要三白，故作六霙先百花。授简才悭惭赋客，披蓑句好忆渔家。拟酤斗酒听琴操，三百青铜落画叉。",
            "comment": ""
        },
        {
            "title": "到琼州和李参政",
            "content": "落网从前一念斜，崖州前定复何嗟。万山行尽逢黎母，双井浑疑似若邪。行止非人十年梦，废兴有命一浮家。此行所得诚多矣，更愿从今泛北槎。",
            "comment": ""
        },
        {
            "title": "寄题王氏佚老堂",
            "content": "林块劳生亦可吁，解言佚我漆园癯。东家尝记老吾老，西洛请师迂叟迂。于谨延年还可杖，孔光灵寿不须扶。劝君早作菟裘计，太半归来雪满须。",
            "comment": ""
        },
        {
            "title": "题画扇",
            "content": "谁向生绡白团扇，画将羁客据征鞍。南迁万里行前定，壁上崖州莫怕看。",
            "comment": ""
        },
        {
            "title": "句",
            "content": "君恩许归此一醉，傍有梨颊生微涡。",
            "comment": ""
        },
        {
            "title": "和和靖八梅",
            "content": "暗裹寻香自不迷，照空焉用夜燃脐。欲危疏朵风吹老，太瘦长条雨颭低。孤艳几时同把盏，野香犹记助看题。唐人未识高标在，浪自纷纷说李蹊。",
            "comment": ""
        },
        {
            "title": "过三衢呈刘共父",
            "content": "别离如许每引领，邂逅几何还着鞭。微服过宋我何敢，大国赐秦公不然。衰鬓雕零已子后，高名崒嵂方丁年。即看手握天下砥，山中宰相从云眠。",
            "comment": ""
        },
        {
            "title": "送王嘉叟侍郎使虏仍用其韵",
            "content": "苏张姓字炳如丹，遍历遐荒觉世宽。龙勒殊勋标绝域，麟宫奇节障狂澜。二千里外河源远，十九年间海上寒。二子精忠君勉继，归来锦领万人看。",
            "comment": ""
        },
        {
            "title": "和王民瞻送行诗",
            "content": "士气从来弱不支，逢时言行欲俱危。不因湖外三年谪，安得江南一段奇。非我独清缘世浊，此心谁识只天知。万牛回首须公起，大厦将颠要力持。",
            "comment": ""
        },
        {
            "title": "吏隐堂",
            "content": "微风稍披冻，芳萌亦吐林。百鸟感春阳，钩辀弄其音。振策遵城曲，逍遥写烦襟。爱此堂下石，青润挺琅琳。中坳贮清泉，测之不盈簪。纤鳞候暖戏，寂历自浮沉。墨视澹忘虑，白日为移阴。人生本虚静，垢浊无自侵。忽为外物牵，至性不可寻。於焉得所监，一洗尘中心。",
            "comment": ""
        },
        {
            "title": "次张伯麟庆符",
            "content": "往事浑如一梦中，回思吴越腋生风。云閒别岭千层碧，日落西湖一抹红。上竺留题陈迹在，孤山游赏故人空。莫将句搅幽人意，我辈缘诗正坐穷。",
            "comment": ""
        },
        {
            "title": "句",
            "content": "君侧无谗人，发口不须婉。",
            "comment": ""
        },
        {
            "title": "答友人",
            "content": "竹径萧疏杖履经，偕临流水诵黄庭。秋风忽作世情冷，山色似惭君眼青。",
            "comment": ""
        },
        {
            "title": "减字木兰花",
            "content": "渭阳佳梦。瓦变成璋真妙弄。不是勾回。汤饼冤家唤得来。不分利市。要我开尊真倒置。试问坡翁。此事如何著得侬。",
            "comment": ""
        },
        {
            "title": "示公冶",
            "content": "不妨我与鱼传素，只恐人言鸩作媒。莫笑东坡管闲事，细将红叶写将来。",
            "comment": ""
        },
        {
            "title": "过青潭铺用杜少陵韵",
            "content": "世路羊肠险，崎岖不计层。附炎蛾并火，待暗鼠窥灯。国削臣心折，秋高虏势增，鱼虾何足虑，回前顾鲸鹏。",
            "comment": ""
        },
        {
            "title": "句",
            "content": "两山排闼来，周遭似环翠。",
            "comment": ""
        },
        {
            "title": "菩萨蛮",
            "content": "银河牛女年年渡。相逢未款还忧去。珠斗欲阑干。盈盈一水间。玉人偷拜月。苦恨匆匆别。此意愿天怜。今宵长似年。",
            "comment": ""
        },
        {
            "title": "鹧鸪天",
            "content": "一忆西湖太瘦生。十年不到梦曾行。空濛山色烟霏晚，淡沲湖光雾縠轻。芳草远，暮云平。雨馀空翠入帘明。梦回一饷难存济，这错都因自打成。",
            "comment": ""
        },
        {
            "title": "禁直赐果",
            "content": "禁署装成宝缨络，冰盘翦出水晶盐。传呼天上好消息，玉果新贫出御{匚里加佥}。",
            "comment": ""
        },
        {
            "title": "转调定风波/定风波",
            "content": "从古将军自有真。引杯看剑坐生春。扰扰介鳞何足扫。谈笑。纶巾羽扇典刑新。试问天山何日定。伫听。雅歌长啸静烟尘。解道汾阳是人杰。见说。如今也有谪仙人。",
            "comment": ""
        },
        {
            "title": "临江仙",
            "content": "我与梅花真莫逆，别来长恐因循。几年不见岭头春。栩然蝴蝶梦，魂梦竟非真。浪蕊浮花空满眼，愁眉不展长颦。此君还似不羁人。月边风畔，千里淡相亲。",
            "comment": ""
        },
        {
            "title": "句",
            "content": "万古嗟无尽，千生笑有穷。",
            "comment": ""
        },
        {
            "title": "除夜次庆符",
            "content": "白发无端苦见寻，十年孤负醉花阴。可怜独鹤轻浮海，未及昏鸦日伴林。天末醉眠千岭寂，江南梦绕五云深。一杯遥祝慈闱寿，松柏长春共有心。",
            "comment": ""
        },
        {
            "title": "采桑子",
            "content": "山浮海上青螺远，决眦归鸿。闲倚东风。叠叠层云欲荡胸。弄琴细写清江引，一洗愁容。木杪黄封。贤圣都堪日日中。",
            "comment": ""
        },
        {
            "title": "司业口占绝句奇甚铨辄用韵和呈效吴体",
            "content": "南山旧说王隐者，北斗今看韩退之。不须觅句花照眼，行见调羹酸着枝。",
            "comment": ""
        },
        {
            "title": "游白龙洞",
            "content": "悬崖怪石水潺潺，宜有神龙隐此间。穷胜不妨归险洞，寻春那止看群山。攀龙行即天边去，跃马聊同野外还。好影良辰适相会，一樽聊共水云閒。",
            "comment": ""
        },
        {
            "title": "乙未元夕坐有用东坡上元韵二首",
            "content": "胜游宝籙记吾曾，五十年来一衲僧。昼短莫吟千岁烛，年丰聊看九华灯。一球未放寒星坠，万炬浑惊烈日升。诗酒虽堪驱使在，照愁佳句愧坡能。",
            "comment": ""
        },
        {
            "title": "宝气亭",
            "content": "尘容不逐江流净，酒力都从雪压消。斗下祗今无剑气，年来牛犊在人腰。",
            "comment": ""
        },
        {
            "title": "玉津园饯魏王",
            "content": "饯行朱邸帝城春，随例颠忙宴玉津。报国独劳千一虑，钧天同听十三人。金卮宣劝君恩重，花露湔愁醉梦真。却忆故山猿鹤在，便思投劾乞其身。",
            "comment": ""
        },
        {
            "title": "北湖",
            "content": "北湖境自舒，水迥山更碧。雪衣故飞来，照影共清白。",
            "comment": ""
        },
        {
            "title": "上洪帅李伯纪丞相",
            "content": "相印横拖御案前，圣恩暂许帅藩宣。举幡北阙危三刖，抗疏南床忽十年。往事凄凉人堕甑，此身空洁鹭栖烟。当时坐榻生龙尾，犹望陈蕃一解悬。",
            "comment": ""
        },
        {
            "title": "十二月二十四日问潭孔昭疾见庭下雨中花云木",
            "content": "幽花卧雨滋溅泪，秀色可人羞冶容。却笑楚人非博物，不知木末有芙蓉。",
            "comment": "【注释】【原题】：十二月二十四日问潭孔昭疾见庭下雨中花云木芙蓉也楚词云搴芙蓉兮木末言芙蓉水花不在木末也"
        },
        {
            "title": "醉落魄/一斛珠",
            "content": "千岩竞秀。西湖好是春时候。谁知梅雪飘零久。藏白收香，空袖和羹手。天涯万里情难逗。眉峰岂为伤春皱。片愁未信花能绣。若说相思，只恐天应瘦。",
            "comment": ""
        },
        {
            "title": "句",
            "content": "中有羁孤湿帽尖。",
            "comment": ""
        },
        {
            "title": "和林和靖先生梅韵",
            "content": "纷纷红紫勿相猜，自古骚人酷嗜梅。皂盖折花怜老杜，黄梅时雨忆方回。一生耐冻天怜惜，满世趋炎我独来。桃李争春身老大，急须吟醉莫停杯。",
            "comment": ""
        },
        {
            "title": "传示银杏兼简林谦之",
            "content": "头白经筵思漫覃，骎骎末路我何堪。八年还作玉堂集，一笑真怀银杏谈。敢说麕书讥聂北，聊因麟趾咏周南。梅开更得珠园去，红粟寒梢试一探。",
            "comment": ""
        },
        {
            "title": "题岳忠武王庙",
            "content": "匹马吴江谁著鞭，惟公攘臂独争先。张皇貔虎三千士，支持乾坤十六年。堪恨临淄功未就，不知锺室事何缘。石头城下听舆议，万姓颦眉亦可怜。",
            "comment": ""
        },
        {
            "title": "予戏作水墨四纸张庆符有诗因用其韵",
            "content": "姑孰先生方遣化，饥食馋涎餐饼画。信知时必穷乃工，忍穷谁复如公者，崎岖我已羁江湖，偻肩如我世恐无。从来画亦穷乃妙，两穷相值真堪吁。平生笑坡夸四板，祗爱丹青非道眼，岂如淡墨出天然，雪欲来时水云晚。先生一见辄倾倒，回观浊世秋毫小。不须更羡钓鱼翁，已自超然游汉表。",
            "comment": ""
        },
        {
            "title": "远游",
            "content": "萍迹长泡转，天崖到处家。芳菲云过雨，聚散手搏沙。且唤陈惊坐，共寻留子嗟。酒狂从旷荡，汉吏要无华。",
            "comment": ""
        },
        {
            "title": "乾道三年九月宴罢",
            "content": "晚年种德听和銮，露冷林深绽锦团。金凤花残秋欲半，木犀香远晚初寒。拟将艾制候朝绂，愧把芦芽易钓竿。早与君王乞归去，仕途方险战於鞍。",
            "comment": ""
        },
        {
            "title": "峡山",
            "content": "山似牛头峡，水如龙尾湾。半生多罪垢，浣洗尘土颜。仙人旧闻名，一往何年还。岫幌烟为锁，玉扉谁与关。忽闻响答谷，恍若猿叫山。我欲纪末契，焉得茅三间。泉漏听琴筑，风雨闻佩环。木杪青螺髻，得非云雾鬟。",
            "comment": ""
        },
        {
            "title": "与正觉长老同游蒋山",
            "content": "宝公何似赞公房，好句还追铁凤翔。金明妙高惊地胜，木犀清远送天香。明年蜡屐谁犹健，昨日登楼我尚强。",
            "comment": ""
        },
        {
            "title": "次李参政吏隐堂韵为昌化守陈仲平题",
            "content": "公余诗老屡携将，物外高谈味自长。省事清心追豹隐，批花判月泻鹅黄。地偏不愧先生里，意野何如处土乡。却笑商颜园与绮，苦矜岩穴事高皇。",
            "comment": ""
        },
        {
            "title": "中秋前一夕携家步至北湖藉缛草久之和东坡湖",
            "content": "临水迟佳客，碧尽天边云。心期殊未来，且复偶细君。援琴松满耳，添酒月入樽。水天静秋光，不受世所醺。饮酣睡味美，风漪生簟纹。得来亦何有，理乱了不闻。儿童莫唤醒，不妨长醉昏。休论万里情，我非宜城浑。",
            "comment": "【注释】【原题】：中秋前一夕携家步至北湖藉缛草久之和东坡湖上听琴韵"
        },
        {
            "title": "送周子上赴宜春",
            "content": "忆昔昌黎伯，直谏气凛然。又闻赞皇公，直道薄云天。堂堂两宋工，盖世勋无前。曷来著此邦，仰山同不骞。公今又继往，相望三百年。风流虽已矣，遗迹俨弗愆。邦风杂未纯，雕俗顽莫镌。要须痛一洗，兴氓作其贤。束吏缚猛虎，爱民烹小鲜。课为天下最，名压坐中先。凤尾催归诏，看看下小旃。践槐知不晚，开旦促曹鞯。",
            "comment": ""
        },
        {
            "title": "句",
            "content": "有水不栽莲。当时号令君听取，白战无须带步叉。",
            "comment": ""
        },
        {
            "title": "登南恩望海台",
            "content": "君恩宽逐客，万里听归来。未上凌烟阁，先登望海台。山为翠浪涌，湖拓碧天开。目断飞云处，终身愧老莱。",
            "comment": ""
        },
        {
            "title": "鹧鸪天",
            "content": "梦绕松江属玉飞。秋风莼美更鲈肥。不因入海求诗句，万里投荒亦岂宜。青箬笠，绿荷衣。斜风细雨也须归。崖州险似风波海，海里风波有定时。",
            "comment": ""
        },
        {
            "title": "和王民瞻送行诗",
            "content": "岩耕名已振京关，未信终身袖手闲。万卷不移颜氏乐，一生无愧伯夷班。致君自许唐虞上，待我谁能季孟间。两社年来欠元老，苍生拭目望公还。",
            "comment": ""
        },
        {
            "title": "诗一首",
            "content": "夜读文公猛虎诗，云何虎死忽悲啼。人生未省向来事，虎死方羞前所为。昨日犹能食熊豹，今朝无计奈狐狸。我曾道汝不了事，唤作痴儿果是痴。",
            "comment": ""
        },
        {
            "title": "家训",
            "content": "悲哉为儒者，力学不知疲。观书眼欲暗，秉笔手生胝。无衣儿号寒，绝粮妻啼饥。文思苦冥搜，形容长苦羸。俯仰多迆邅，屡受胯下欺。十举方一第，双鬓已如丝。丈夫老且病，焉用富贵为。可怜少壮日，适在贫贱时。沉沉朱门宅，中有乳臭儿。状貌如妇人，光莹膏梁肌。襁褓袭世爵，门承勋戚资。前庭列嬖仆，出入相追随。千金办月廪，万钱供赏支。后堂拥姝姬，早夜同笑嬉。错落开珠翠，艳辉沃膏脂。妆饰及鹰犬，绘采至蔷薇。青春付杯酒，白日消枰棋。守俸还酒债，堆金选娥眉。朝众博徒饮，暮赴娼楼期。逢人说门阀，乐性惟珍奇。弦歌恣娱燕，缯绮饰容仪。田园日朘削，户门日倾隳。声色游戏外，无余亦无知。帝王是何物，孔孟果为谁。咄哉骄矜子，於世奚所裨。不思厥祖父，亦曾寒士悲。辛苦擢官仕，锱铢积家基。期汝长富贵，岂意遽相衰。儒生反坚耐，贵游多流离。兴亡等一瞬，焉须嗟而悲。吾宗二百年，相承惟礼诗。吾早仕天京，声闻已四驰。枢庭皂囊封，琅玕肝胆披。但知尊天土，焉能臣戎夷。新州席未暖，珠崖早穷羁。辄作贾生哭，谩兴梁士噫。仗节拟苏武，赓骚师楚累。龙飞睹大人，忽诏衡阳移。帝曰尔胡铨，无事久栖迟。生还天所相，直谅时所推。更当勉初志，用为朕倚毗。一月便十迁，取官如摘髭。记言立螭坳，讲幄坐龙帷。草麻赐莲炬，陟爵衔金卮。巡边辄开府，御笔亲标旗。精兵三十万，指顾劳呵麾。闻名已宵遁，奏功靖方陲。归来笳鼓竞，虎拜登龙墀。诏加端明职，赐第江之湄。自喜可佚老，主上复勤思。专礼逮白屋，悲非吾之宜。四子还上殿，拥笏腰带垂。父子拜前后，兄弟融愉怡。诚由积善致，玉音重奖咨。资殿尊职隆，授官非由私。吾位等公相，吾年将期颐。立身忠孝门，传家清白规。但愿后世贤，努力勤撑持。把琖吸明月，披襟招凉颸。醉墨虽欹斜，是为子孙贻。",
            "comment": ""
        },
        {
            "title": "好事近",
            "content": "富贵本无心，何事故乡轻别。空使猿惊鹤怨，误薜萝风月。囊锥刚要出头来，不道甚时节。欲驾巾车归去，有豺狼当辙。",
            "comment": "【注释】此词关系到南渡后一场斗争，因而闻名。绍兴八年秦桧再次入相主和，派主伦往多议和。这事激起了朝野广泛抗议，当时身为枢密院编官的胡铨尤为愤慨，上书高宗说 ：“臣备员枢属，义不与桧等共戴天。区区之心，愿斩三人头（指秦桧、王伦、孙近 ），竿之藁街。&#8943;&#8943;不然，臣有赴东海而死，宁能处小朝廷求活耶 ！”（《戊午上高宗封事 》）此书一上，秦桧等人由恐惧而变恼怒 ，以狂妄凶悖，鼓众劫持”的罪名，将胡铨“除名，编管照州（今广西平）”，四年后又解配新州（今广东新兴 ）。胡铨逆境中坚守忠节，十年后在新州赋本词 ，“郡宁张棣缴上之，以谓讥讪，秦愈怒，移送吉阳军（今海南岛崖县）编管”。十年间，秦桧对胡铨的迫害愈演愈烈 ，直欲置之死地而后快；同时，对反对和议的朝野名士也进行残酷的迫害，著名的诗人、词人王庭珪、张元幹就被流放、削籍，“一时士大夫畏罪箝口”，“忠义之士多避山林间”。（参见《宋史·胡铨传》、《挥尘后录》卷十等）这首词就是在这样气氛下写作的。上片是说自己无意富贵，却在走上政途，深感懊悔 。“富贵本无心 ，何事故乡轻别？”“轻”，轻率，鬼使神差似的，这是深深的自责，由现在想到当初的轻率尤为懊悔。“空使猿惊鹤怨，误薜萝秋月 。”“猿惊鹤怨 ”用《北山移文 》文意。南齐周本隐北山（即钟山 ），却应诏出仕，也孔稚珪绿山灵草木禽兽的口吻对他进行责备，中有这样的句子 ：“惠帐空兮兮鹤怨，山人去兮晓猿惊。”“薜萝”，幽隐之处，“薜萝秋月”借指隐者徜徉自适的生活，唐张乔《宿齐山僧舍 》“晓山月出烟萝”类此。这里是借猿鹤以自责其弃隐而仕，放弃了山中的美景 。“空”、“识”两字道出做官却未能遂愿，把自己的悔恨展现得更为强烈。作者缘何对当官如此懊悔？从上片看，可见他对“薜萝秋月”生活的怀念，对故乡的感怀。身窜南荒，自会产生离乡愁绪。同时他另作了一首《 如梦令 》，云 ：“谁念新州人老，几度斜阳芳草 。眼前欲晴时，梅雨故来相恼。休恼，休恼，今岁荔枝能好 。”正是这种情绪的写照及其自我解脱。但是，这首词超越了这首情绪，他写悔恨写得那么痛切，另有所指。“囊锥刚要出头来，不道甚时节！”“囊锥出头”即“脱颖而出 ”，索用毛遂自荐典故。要理清两句的意思 ，弄得清“刚 ”、“不道”这两个语辞。据张相《诗词曲语辞汇释》，“刚”即“硬”，“不道”有“不想”之意。这两句是说：你硬是要头，逞能你也得弄清时节和世道很明显，“出头”是指十年前反对和议、抨击秦桧。这用的是理怨、自责的口吻，还是“悔”。既然悔恨了，“悟已往之不谏 ，知来者之可追”（《归去来兮辞》）便学陶渊明“或命巾车，或掉孤舟”，归隐田里了：“欲驾巾车归去，有豺狼当辙！”可是，路上有豺狼挡道。想回也难！词就是这样一气呵成当官的悔恨，想归却不能苦闷，这对处于特定境遇中的作者来说，是道出真情实感的流露。但是若只是如此理解，又未免只在皮毛了。只要联系一下写作背景，这首词强烈的讽刺意义就不难看出。“豺狼当辙”即“豺狼当道”相对，语出《东观汉纪·张纲传》：“豺狼当道，安问狐狸！”“豺狼”与“狐狸”相对，是指权奸、首恶，张纲所谓豺狼，是指独擅朝政的梁冀及其党羽，这里用以指把持朝政的秦桧。张棣说是“讥讪 ”，秦桧那样恼怒，看出“豺狼当辙”用语的含义。其实所谓“讥讪 ”，不独这一句，全词无不暗含着对秦桧等人的抨击 。“囊锥刚要出头来，不道甚时节 ！”自责、悔恨是表面的，实际上是在骂那些主和误国、陷害忠良的家秋，朝廷里尽是奸臣，忠正之士想出头也出不了头。上片悔恨“故乡轻别”，“富贵本无心 ”是暗用了孔子一句话：“不义而富且贵，于我如浮云！”（《论语·述而》）他无意于谋求富贵也不愿担任奸臣。他那般痛心地忏悔，与十年前上书所说 ：“臣有赴东海而死，宁能处小朝廷求活耶 ！”其志向恒一的。上面这些意思都是借用去国怀乡的形式表现了出来的，并不直遂，叫人咀含而不语，其讽刺意味更为犀利。这首词是作为“罪人”在那险恶的政治气氛下写作的，表现了作者无畏的抗争精神和对国事的深切关注，它与《戊午上高宗封事》同为反和议斗争的名篇，表现了作者忠贞的气节 。朱熹赞扬胡铨是“好人才”时说 ：“如胡邦衡（邦衡，胡铨字）之类，是甚么样有气魄！做出那文字是甚豪壮 ！”（《朱子语类》卷一百○九）胡铨属于鲁迅所说的中国历史上“拼命硬干的人”、“为民请命的人”（《中国人失掉自信力了吗》）。"
        },
        {
            "title": "和林和靖先生梅韵",
            "content": "风亭小立梦初残，步步凌空对广寒。照眼双明清可掬，闲情一味淡相看。晓萦瑞雾黏初润，晴映高云暴未乾。三嗅临风思无限，蕊宫遥夜酒初阑。",
            "comment": ""
        },
        {
            "title": "题自画潇湘夜雨图",
            "content": "一片潇湘落笔端，骚人千古带愁看。不堪秋著枫林港，雨阔烟深夜钓寒。",
            "comment": ""
        },
        {
            "title": "和张庆符题余作清江引图",
            "content": "何人半醉眼花昏，画出江南烟雨村。满世庾尘遮不得，聊将醉墨洗乾坤。",
            "comment": ""
        },
        {
            "title": "题崖州洗兵亭",
            "content": "一带清波六月凉，洗兵安用挽天潢。哥舒血蹴红凝箭，子美苔欹绿卧枪。玉垒尘清闲擂鼓，玳筵风静细流觞。澹庵临水空惆怅，洛水凌波见未尝。",
            "comment": ""
        },
        {
            "title": "临平道中用坡老雪中长韵答刘寺簿",
            "content": "从来无逸为元龟，艰难稼穑诚宜知。奚为三老冻且馁，不以仁政勤嘘吹。澹庵野人错料事，苦吟对雪空掀髭。苏仙漫解赋晓浩，韩子亦徒歌晚澌。两翁句法岂不好，祗欠鲠语书安危。先生忍寒踏凛冽，著屐步步如爰丝。忧民未减胼胝叟，挟纩拥貂吾忍为。斲水长哦压郊岛，令我玩味终朝持。肯同侠窟暖金帐，不说庄生姑射肌。平生浮云睨卿相，往往羞谈蔡克儿。向来编研国朝事，典刑一一裨明时。侧闻玉音犹在耳，记录姓名标殿帷。遄归承明定不日，启沃要领亲凤姿。莫将篇什助雪虐，好吐忠嘉淳俗漓。致君宜许尧相稷，活国未惭唐宰墀。嗟予三黜从此逝，已觉别衲风披披，扁舟却忆剡溪老，梦寐早逐心旌驰。古风永祠此囊锦，恶语勿笑吾言卮。行行自爱保明哲，咄咄贤业追规随。况复君家有故事，元城先生刘器之。",
            "comment": ""
        },
        {
            "title": "刘景仁画墨梅扇上又画梅影於扇阴求诗各题一",
            "content": "踏月看梅不见花，只惊水底影横斜。归来扫向冰绡扇，袖有西湖处士家。",
            "comment": "【注释】【原题】：刘景仁画墨梅扇上又画梅影於扇阴求诗各题一绝"
        },
        {
            "title": "小西湖",
            "content": "湖边日日枕流眠，却笑风波百丈牵。无限烟光堪我老，不须投表乞归田。",
            "comment": ""
        },
        {
            "title": "如梦令",
            "content": "谁念新州人老。几度斜阳芳草。眼雨欲晴时，梅雨故来相恼。休恼。休恼。今岁荔枝能好。",
            "comment": ""
        },
        {
            "title": "小西湖",
            "content": "沙鸥无事作群眠，乱荇萦风翠带牵。波静不忧无蒂栌，心清聊溉不毛田。",
            "comment": ""
        },
        {
            "title": "和和靖八梅",
            "content": "缟裙练帨照钗荆，霜竹寒松秀色并。八咏格高凌太白，千林地迥切西清，着枝有味知深意，欹屋无言似薄情。日暮水边空怅望，浑如湘浦见皇英。",
            "comment": ""
        },
        {
            "title": "句",
            "content": "梁园高会忆邹岩，千里莼羹未下盐。",
            "comment": ""
        },
        {
            "title": "泛舟东池坐客赋诗次其韵",
            "content": "逐客生涯一钓篷，野塘幽绝小楼东。柳边新过清尘雨，水面徐来送月风。逸兴似穷千里远，胜游还复五人同。子皮已结烟波社，白酒何妨日日中。",
            "comment": ""
        },
        {
            "title": "和林和靖先生梅韵",
            "content": "一年佳处早梅时，钩引清风巧钓诗。未分霜冷禁瘦朵，渐看春入奈愁枝。晚尤奇特怜无伴，夜更分明不可私。冷落更须凭酒暖，从今邹律未消吹。",
            "comment": ""
        },
        {
            "title": "金陵书事",
            "content": "六代风流最永嘉，郁葱胜气隐晴霞。折冲樽俎神俱旺，表裹山河险莫夸。几缕碧烟迷杏眼，半篙清涨减蒲芽。歌声已得檀郎怨，四海而今再一家。",
            "comment": ""
        },
        {
            "title": "句",
            "content": "梦入琼崖身益壮，烟销金坞臭空传。",
            "comment": ""
        },
        {
            "title": "句",
            "content": "啗毡使者莫思家。",
            "comment": ""
        },
        {
            "title": "题小桃源图",
            "content": "閒爱鹤立木，静嫌僧叩门。是非花莫笑，白黑手能言。心远阔尘境，路幽迷水村。逢人不须说，自唤小桃源。",
            "comment": ""
        },
        {
            "title": "乾道三年九月宴罢",
            "content": "万古云霄一凤鸾，归来蓬岛月光团。久将忠义私心许，要使奸雄怯胆寒。漏尽玉龙随彩杖，赦衔金凤下长竿。天家催赐黄花酒，笑指是翁能据鞍。",
            "comment": ""
        },
        {
            "title": "和和靖八梅",
            "content": "当年曾见凤城头，入骨贪看兴未休。小摘欲论千种恨，微吟还唤一番愁。每嫌俗物薰心醉，长愿清馨满世留。稼李倚风梨带雨，比方应合面骍羞。",
            "comment": ""
        },
        {
            "title": "早梅",
            "content": "千林閴无伴，独秀益孤明。索笑延幽赏，闻香失宿酲。天教清到骨，我岂淡无情。睡起黄昏月，花边洗破觥。",
            "comment": ""
        },
        {
            "title": "喷雪泉",
            "content": "庐峰漱玉旧传名，今见青原喷雪成。两处山川肯相下，洗除尘垢一时清。",
            "comment": ""
        },
        {
            "title": "和林和靖先生梅韵",
            "content": "瘦吟幽玩有余妍，更向高人独乐园。无垢未应经露沐，不缁甯信受尘昏。春风自识明妃面，夜雨能清吏部魂。插负胆瓶看更好，凛如明月荐雷樽。",
            "comment": ""
        },
        {
            "title": "宿陆便铺用曹侍郎咏题柱韵",
            "content": "襏襫但多于耜者，犀渠不见弄兵人。盈畴云子岁不恶，父老却谈今使君。",
            "comment": ""
        },
        {
            "title": "浣溪沙",
            "content": "忽忽春归没计遮。百年都似散馀霞。持杯聊听浣溪沙。但觉暗添双鬓雪，不知落尽一番花。东风寒似夜来些。",
            "comment": ""
        },
        {
            "title": "永兴观",
            "content": "连云宿麦团碧浪，缀草落花成锦窠，我来欲觅种桃者，猎猎空存庭下莎。",
            "comment": ""
        },
        {
            "title": "次李参政送行韵答黄舜杨",
            "content": "打成一错一毫差，万里去寻留子嗟。微管閒思齐仲父，赐奴长价汉浑邪。道穷怜我空忧国，句好知君定作家。便欲相携趁帆饱，要观子美赋灵槎。",
            "comment": ""
        },
        {
            "title": "句",
            "content": "笑春烛底影，煎泪风前杯。",
            "comment": ""
        },
        {
            "title": "句",
            "content": "眼明渐见天涯驿，脚力将穷地尽州。",
            "comment": ""
        },
        {
            "title": "和山谷从张仲谋乞蜡梅寄吴明可",
            "content": "玉壶佳处野梅发，未减后山更襄黄。乞取一枝淮海去，不应春色占钱塘。",
            "comment": ""
        },
        {
            "title": "铜石山",
            "content": "是处山皆石，他山尽不知。固非从地出，疑是补天余。下随一拳小，高凌千仞虚。奇章应未见，名不下中书。",
            "comment": ""
        },
        {
            "title": "朝中措",
            "content": "崖州何有水连空。人在浪花中。月屿一声横竹，云帆万里雄风。多情太守，三千珠履，二肆歌锺。日下即归黄霸，海南长想文翁。",
            "comment": ""
        },
        {
            "title": "醉落魄/一斛珠",
            "content": "百年强半。高秋犹在天南畔。幽怀已被黄花乱。更恨银蟾，故向愁人满。招呼诗酒颠狂伴。羽觞到手判无算。浩歌箕踞巾聊岸。酒欲醒时，兴在庐仝碗。",
            "comment": ""
        },
        {
            "title": "戏题陈晦叔经略秀斋",
            "content": "天宇修眉浮太华，晚晴浓绿新如画。何似文君蹙远山，秀色可餐清更雅。人知泼黛青孱颜，共喜眉宇修弯环。不知是中石蕴玉，遂能发彩惊尘寰。美人美人隔秋水，娟娟静淑金闺裹。其人如玉德满身，笑杀西湖比西子。杜陵破帽随金鞍，心醉归来空掩关。不须更问许玉斧，二十四山如髻鬟。",
            "comment": ""
        },
        {
            "title": "刘仙严",
            "content": "县崖怪石水潺湲，宜有神龙隐此间，穷胜不妨归险洞，寻春那止看群山。攀龙行即天边去，跃马聊同野外还。好景良辰迁相会，一樽好共水云閒。",
            "comment": ""
        },
        {
            "title": "铨携具赏石渠酴醾用坡韵呈同舍",
            "content": "酴醾独殿春，得路未为晚。露时张翠伞，月蕊明玉幰。洗妆雨亦妍，暗麝风更远。唐时真宰相，劲气凌谏苑。危言工切劘，壁立万仞巘。帝为酿此花，以赏砚画婉。清芬濯千古，天河岂须挽。不妨便醉死，闻香定魂返。",
            "comment": ""
        },
        {
            "title": "次韵答陈立夫送酒",
            "content": "公家家世旧崔嵬，惊坐先生日万杯。已办槽床千日饮，便须乘月抱琴来。",
            "comment": ""
        },
        {
            "title": "句",
            "content": "盈尺子鱼来丙穴，一瓶女酒敌新州。",
            "comment": ""
        },
        {
            "title": "长卿见过赋美人插花用其韵",
            "content": "花亦兴不浅，美人头上开。心事眼勾破，鬓香魂引来。笑春烛底影，溅泪风前杯。分韵得先字，客今谁或哉。",
            "comment": ""
        },
        {
            "title": "题阳江何氏挹翠轩",
            "content": "人皆犯红尘，君独嗜空翠。红尘终有得，空翠了无味。自众人以观，君亦少良计。细问红尘人，轩冕蔓倒敝。方寸万斛埃，灰土常处袂。翻思对青山，一洗秽浊气。始知空翠佳，千古余爽思。何子亦何人，对此日隐几。明涵轩窗净，影入林牖媚。眼界括穷碧，白鸟决归眥。青山如高人，可挹不可致。",
            "comment": ""
        },
        {
            "title": "夏旱至秋田家种荞麦以补岁事",
            "content": "千里还经赤地连，老农作苦也堪怜。来牟不复歌丰岁，荞麦犹能救歉年。山色浅深秋泼黛，田毛上下晓披绵。天公莫遣霜如雪，赤子嗷嗷要解悬。",
            "comment": ""
        },
        {
            "title": "乙未元夕坐有用东坡上元韵二首",
            "content": "漫云学佛意何曾，且伴西邻正觉僧。莫言酒狂刚止酒，且来灯下看传灯。人言星近如堪摘，谁谓天高不可升。见说燧人初改火，固知将圣信多能。",
            "comment": ""
        },
        {
            "title": "和林和靖先生梅韵",
            "content": "感时湔泪几时乾，顾影伶俜独立难。自恐节孤无与对，谁怜族冷不胜寒。未应一世供愁断，长愿三更秉烛看。雨过花边行更好，犹嫌子美借银鞍。",
            "comment": ""
        },
        {
            "title": "青玉案",
            "content": "宜霜开尽秋光老。感节物、愁多少。尘事难逢开口笑。满林风雨，一江烟水，飒爽惊吹帽。玉堂金马何须道。且斗取、尊前玉山倒。燕寝香清官事了。紫萸黄菊，皂罗红袂，花与人俱好。",
            "comment": ""
        },
        {
            "title": "落花",
            "content": "未信花飞能减春，花飞只恼有情人。也知造物贾余巧，要作醉眠红锦裀。",
            "comment": ""
        },
        {
            "title": "复用前韵",
            "content": "放逐归来户已篷，梦魂时到浙江东。心如止水偏陶月，身似虚舟但逐风。云路自怜飞鸟倦，山盟谁与白鸥同。管城本乏封侯骨，人道中书却不中。",
            "comment": ""
        },
        {
            "title": "刘景仁画墨梅扇上又画梅影於扇阴求诗各题一",
            "content": "竹外梅花耿玉颜，凛然冰句落霜纨。莫将轻扇趋炎子，留作人间六月寒。踏月看梅不见花，",
            "comment": "【注释】【原题】：刘景仁画墨梅扇上又画梅影於扇阴求诗各题一绝"
        },
        {
            "title": "和新州端老",
            "content": "平生不识澥渤岛，入海要看蓬莱山。向来同是灾荒客，今我海南君海北。",
            "comment": ""
        },
        {
            "title": "辞朝",
            "content": "不踏金堤新筑沙，却寻寂寞紫云家。一春弦管花间鸟，半夜笙歌水底蛙。荣悴安时犹竹柏，行藏有待岂匏瓜。独醒正渴杯中物，薄薄茅柴亦胜茶。",
            "comment": ""
        },
        {
            "title": "清平乐",
            "content": "深深花院。雨虐风饕遍。只欠画屏并羽扇。谁领略春风面。愁须诗酒相禁。少陵底事慵吟。不是为梅牵兴，怕渠恼乱春心。",
            "comment": ""
        },
        {
            "title": "逸贤峒",
            "content": "好竹平生志颇坚，谁知岛上有淇园。溪边六逸李太白，林下七贤杨巨源。空翠有时穿荦确，圆机终日转潺湲。从来到处安心地，肯认家山作本源。",
            "comment": ""
        },
        {
            "title": "次韵答陈立夫送酒",
            "content": "平生痛饮号专门，逸气旋乾复转坤。孔坐年来客常满，直须一日倒千樽。",
            "comment": ""
        },
        {
            "title": "东池即事",
            "content": "小园聊日涉，鸥鸟共忘机。笋长畦丁喜，春余菜甲稀。幽花禁雾雨，翠筿澹风漪。步屧横塘路，游鱼觉昨非。",
            "comment": ""
        },
        {
            "title": "送菊",
            "content": "卧病高秋留海浦，明日重阳更风雨。杜门不出长苍苔，令我天涯心独苦。篱角黄花亲手栽，近节如何独未开。含芳閟采亮有以，使君昨暮徵诗来。凌晨试遣霜根送，畚玉虽微甚珍重。极知无意竞秋光，往作横窗岁寒供。忆我初客天子都，西垣植此常千株，结花年年应吹帽，始信南邦事尽殊。愿得封培自今日，何间朱崖万家室。秋香端不负乾坤，但愿箫管乱畴匹。归去来兮虽得归，念归政自莫轻违。他日采英林下酌，谁向清霜望翠微。",
            "comment": ""
        },
        {
            "title": "答单监簿",
            "content": "贤哉洛城翁，尘甑每贷粟。饥来睨书案，臭味清可掬。独抱古遗经，凛凛一川玉。唯知耕宽闲，未暇井衍沃。萧然跨騄駬，破漏数间屋。谏议真可人，着意向幽独。赠之三百月，鼌采照鲸目。闭门予自煎，飒爽对修竹。先生如玉川，时书实其腹。顾我亦何幸，此客良不俗。新篇忽入手，阔蹑李杜躅。华衮褒虽荣，溢美论非笃。何时玉壶山，复得从所欲。三碗浇枯肠，勿赋饭不足。",
            "comment": ""
        },
        {
            "title": "公冶携酒见过与者温元素康致美赋诗投壶再用",
            "content": "澹叟意简古，终日巾不屋。彼美德星崔，怜我味蠹竹。挈榼破孤闷，聊欲观醉玉。情殊馈盘餐，事等遗潘沐。古人感意重，饮不亦沙醁。一觞万虑空，天宇觉隘促。自非薪突者，上客怕徐福。主人起扬觯，百岁风雹速。莫献野人芹，但饱先生蓿。我亦起膝席，卒爵更三肃。温伯况可人，康詟亦脱俗，共赋饤坐梅，句压诗人谷。浩浩气吐虹，盎盎春生腹。湘累彼狷者，底事醒乃独。日游无功乡，生计岂不足。壶歌发笑电，雅剧不言肉。夜久拔银烛，幽炉飘蔌蔌。我於腹无负，正恐腹自恧。姑置勿复科，茗碗瀹寒渌。舌出醉言归，况我舌已木。",
            "comment": "【注释】【原题】：公冶携酒见过与者温元素康致美赋诗投壶再用前韵"
        },
        {
            "title": "熙春亭",
            "content": "井邑峰峦绕郡城，新台高峙见南溟。海澜浩荡连云白，江汉朝宗彻底清。日月往来双羽箭，乾坤今古一邮亭。年年不改长春景，遥想蓬山作画屏。",
            "comment": ""
        },
        {
            "title": "题铁阬",
            "content": "路入阳春境，杳然非世间。初疑金菊岭，原是铁阬山。日薄岚气重，天寒酒力悭。人言兹地恶，我爱碧孱颜。",
            "comment": ""
        },
        {
            "title": "又用过铁坑山韵",
            "content": "县古杉枫老，人居水竹间。字民无狱讼，携客有江山。路远旅愁积，病多诗思悭。",
            "comment": ""
        },
        {
            "title": "玉楼春",
            "content": "十年目断鲸波阔。万里相逢歌怨咽。髻鬟春雾翠微重，眉黛秋山烟雨抹。小槽旋滴真珠滑。断送一生花十八。醉中扶上木肠儿，酒醒梦回空对月。",
            "comment": ""
        },
        {
            "title": "句",
            "content": "儋耳道中还可乐，东坡安用叹途穷。",
            "comment": ""
        }
    ]
}