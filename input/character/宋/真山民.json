{
    "dynasty": "宋",
    "author": "真山民",
    "poems": [
        {
            "title": "晚春",
            "content": "有恨青春老，无营白昼长。叶新林换绿，花落地生香。雨意一番足，人家百事忙。为儒竟成误，悔不早农桑。",
            "comment": ""
        },
        {
            "title": "楼居",
            "content": "携书来过此，便觉少尘埃。檐冷留云宿，窗明报月来。閒愁山隔断，幽梦鸟呼回。湖海元龙气，从渠俗子猜。",
            "comment": ""
        },
        {
            "title": "枕上偶成",
            "content": "长夜更难晓，天寒吟思清。梦魂山馆枕，灯影雪窗檠。守拙疏生理，安贫识世情。凄风响檐竹，岂是不平声。",
            "comment": ""
        },
        {
            "title": "清明",
            "content": "清明今日是，原上一经过。新葬冢无数，未来人更多。此生曾悟否，不乐复如何。莫待浇坟土，樽前且醉歌。",
            "comment": ""
        },
        {
            "title": "百舌",
            "content": "花间报晓晴，巧弄百般声。未可嫌饶舌，犹胜雁不鸣。",
            "comment": ""
        },
        {
            "title": "杨妃",
            "content": "三郎掩面马嵬坡，生死恩深可奈何。瘞土驿傍何足恨，潼关战处骨埋多。",
            "comment": ""
        },
        {
            "title": "隐怀",
            "content": "样不趋时合便休，都将往事付东流。眼看浮世自今古，迹与孤云同去留。泉石定非骑马路，功名不上钓鱼舟。有时但得句无问，只与渔歌互唱酬。",
            "comment": ""
        },
        {
            "title": "游凤栖寺",
            "content": "十载重游古凤栖，莲宫新绕绿杨堤。欲谈世事佛无语，不管客愁禽自啼。苔滑空廊妨散步，尘错老壁失留题。僧家田地邻家种，菜甲春风绿满畦。",
            "comment": ""
        },
        {
            "title": "妙因寺次施敬所韵",
            "content": "松萝一径阴，踏破白云深。约客分茶供，逢僧倚竹吟。鼠留香篆迹，禽和阁铃音。话久不知晚，新萤照出林。",
            "comment": ""
        },
        {
            "title": "水墨海棠",
            "content": "不将翠袖卷纱红，怪得陈玄夺化工。想是太真春睡足，梦魂正在黑甜中。",
            "comment": ""
        },
        {
            "title": "山间次季芳韵",
            "content": "好山多在眼，尘事少关心。风竹有声画，石泉无操琴。许猿分野果。留鹤衬云林。",
            "comment": ""
        },
        {
            "title": "江楼秋夕",
            "content": "楼高古城绕，无奈漏声催。幽梦风吹断，新吟月送来。江长渔唱远，云冷雁声哀。明日重阳酒，黄花开未开。",
            "comment": ""
        },
        {
            "title": "自适",
            "content": "年来心迹两悠悠，若比孤云儘自由。既不贪荣安得辱，纵饶无乐亦何忧。一丝风月严陵钓，千里关山季子裘。到底行藏定谁是，试将心事问沙鸥。",
            "comment": ""
        },
        {
            "title": "山行",
            "content": "林梢初日弄阴晴，露浥溪花笑欲迎。涧暗只闻泉滴沥，山青剩见鹭分明。远峰忽转还如绕，险迳徐行亦似平。莫谓诗成无与和，风篁也解作吟声。",
            "comment": ""
        },
        {
            "title": "刘伯山寄隐",
            "content": "寄隐幽踪何处寻，春风十里薜萝深。青山不说是非呈，黄鸟自赓长短吟。百折畏途休著脚，十分明月是知心。不就误放桃花出，惹得渔翁话古今。",
            "comment": ""
        },
        {
            "title": "题济川桥",
            "content": "十二阑干百尽台，登临洗尽眼中埃。沙痕长与水吞吐，桥影不妨船往来。两岸楼台随世换，四山图画自天开。槎边今古无穷思，都付西风酒一杯。",
            "comment": ""
        },
        {
            "title": "春行",
            "content": "东风物物新，花外步清晨。蕉叶卷舒雨，鸠声问答春。园林三月景，诗酒百年身，试数交游侣，如今有几人。",
            "comment": ""
        },
        {
            "title": "山春秋夜",
            "content": "夜色秋光共一阑，饱收风露入脾肝。虚檐立尽梧桐影，络纬数声山月寒。",
            "comment": ""
        },
        {
            "title": "朱溪涧",
            "content": "路转峰回又一村，天寒大半俺柴门。云融山脊岚生翠，水嚼沙洲树出根。任拥重裘风亦冷，未投荒店月先昏。今宵只傍梅花宿，赢得清芬入梦魂。",
            "comment": ""
        },
        {
            "title": "幽栖",
            "content": "鹤护松扉久不开，蒲团端坐思悠哉。故交只向梦中见，閒事不经心上来。双屐蹑云春采药，一筇拄月夜观梅。东风似见山童懒，自与幽人扫径苔。",
            "comment": ""
        },
        {
            "title": "閒吟初冬",
            "content": "一架琴书一笔床，杜门荏苒送年光。囊空儘可偿诗债，脚倦犹能入醉乡。即老菊花偏耐久，未开梅蕊已先香。眼边管领閒风景，不识人间更有忙。",
            "comment": ""
        },
        {
            "title": "观书自叹",
            "content": "皓首抱遗经，堪怜误一生。空共蠹虫饱，自作忍饥声。",
            "comment": ""
        },
        {
            "title": "三山旅夜",
            "content": "独坐本无况，凄凉更旅中。槛低檐碍月，窗破纸吟风。邻馆笛三弄，谯楼鼓二通。半觞聊自适，新荔擘轻红。",
            "comment": ""
        },
        {
            "title": "冬雪",
            "content": "雪冻飞禽少，林深落叶多。寒塘倒山影，空欲答樵歌。不有梅花在，其如诗思何。霜风吹落帽，应叹鬓丝皤。",
            "comment": ""
        },
        {
            "title": "泊舟严滩",
            "content": "天色微茫入暝钟，严陵滩上系孤篷。水禽与我共明月，芦叶同谁吟晚风。隔浦人家渔火外，满江愁思笛声中。云开休望飞鸿影，身即天涯一断鸿。",
            "comment": ""
        },
        {
            "title": "三峰寺",
            "content": "寂寞烟林噪乱鸦，青鞋步入野僧家。云深不碍钟声邮，日转还移塔影斜。廊下蜗黏沿砌藓，佛前蜂恋插瓶花。竹床纸帐清如水，一枕松风听煮茶。",
            "comment": ""
        },
        {
            "title": "舟中峡口",
            "content": "乱山如碧玉，处处见鹃花。水涨傍分港，舟行倒走沙。宿依沽酒市，饭过钓鱼家。喜脱风波险，推篷数暝鸦。",
            "comment": ""
        },
        {
            "title": "次李林居春晓游园",
            "content": "灭没晨曦弄淡晴，追随杖履行间亭。花逢酒侣容先醉，柳见诗人眼乘青。三月光阴半流水，百年身世一浮萍。啼鹃只管催春去，不道衰翁已怕听。",
            "comment": ""
        },
        {
            "title": "初夏访刘道士",
            "content": "白云随杖履，伴我到山房。暑薄疑天别，林深见路长。{术八换儿}芝皆道味，花竹亦诗香。更待荷花后，来分半榻凉。",
            "comment": ""
        },
        {
            "title": "秋晚",
            "content": "暮色入江郊，霜风两鬓毛。笛声吹月落，诗兴挟秋高。谢约南柯蚁，留连左手螯。孤灯竹窗底，危坐一歌骚。",
            "comment": ""
        },
        {
            "title": "蜜蜂",
            "content": "酿成百花脾，聊尔了口腹。人知口中甘，谁料腹中毒。",
            "comment": ""
        },
        {
            "title": "閒中",
            "content": "敢咎章缝解误人，甘於閒处著閒身。腹中书在温仍熟，梦里诗成记不真。引鹤徐行三迳晓，约梅同醉一壶春。今朝有喜谁知得，新换衔头号散民。",
            "comment": ""
        },
        {
            "title": "冬暮小斋",
            "content": "布袜青鞋敝絮袍，松扉柴几小衡茅。云酣才酿腊三月，梅吐又横春一梢。炭为骤寒偏索价，酒因不饮懒论文。穷年兀兀从人笑，未用多方作解嘲。",
            "comment": ""
        },
        {
            "title": "次韵章剑溪山居",
            "content": "想无书赴陇，林鹤莫惊猜。曳杖云同出，开檐山自来。池堪供洗砚，篱不碍观梅。静倚长松立，藤花点翠苔。",
            "comment": ""
        },
        {
            "title": "平章命",
            "content": "万甲蟠胸老气雄，将星光照海云东。声名宣尉裴中立，地步平章韩魏公。大纛高牙山水县，褒衣博带藻芹宫。书生端为斯文喜，俎豆先行军旅中。",
            "comment": ""
        },
        {
            "title": "修真院访崔道士",
            "content": "竹扉苍藓墙，林下小丹房。风定香烟直，月斜帘影长。瀹茶泉味别，点易露痕香。安得栖尘外，求师却老方。",
            "comment": ""
        },
        {
            "title": "七夕",
            "content": "世上痴儿女，争趋乞巧筵。妇鸠甘抱拙，不诌鹊桥仙。",
            "comment": ""
        },
        {
            "title": "渡江之越宿萧山县",
            "content": "昨夜大江舟，今宵小驿楼。只身千里客，孤枕一灯秋。市酒难成醉，乡书莫寄愁。胸中无史记，浪作会稽游。",
            "comment": ""
        },
        {
            "title": "閒居漫赋",
            "content": "纷纷裘马走红尘，赖得閒边可著身。商岭定无屠狗客，云台岂有钓鱼人。溪山萧散青芒履，风月夷犹乌角巾。万事如棋君看取，一番局面一番新。",
            "comment": ""
        },
        {
            "title": "访李延不值",
            "content": "白云满空山，山空不未归。拄杖莫敲门，恐惊白云飞。",
            "comment": ""
        },
        {
            "title": "高帝",
            "content": "未央前殿养亲时，想记当年俎上危。借问杯羹何等语，如今安用玉卮为。",
            "comment": ""
        },
        {
            "title": "李修伯山居",
            "content": "寒灯几拨尽，借问夜何其。旧梦青灯在，新愁白发知。昔为三绕鹊，今作五藏龟。多谢梅梢月，留人得睡迟。",
            "comment": ""
        },
        {
            "title": "春晓山行",
            "content": "风扫连阴作快晴，瘦筇伴我出山扃。路从初日红边过，人在野花香里行。古木殊无趋世态，幽禽懒作弄春声。棕鞋踏遍山南北，只与白云相送迎。",
            "comment": ""
        },
        {
            "title": "西湖图",
            "content": "两袖春风一杖藜，等閒踏破柳桥西。云开远嶂碧千叠，雨过落花红半溪。青旆有情邀我醉，黄莺无恨为谁啼。东城正在桃林外，多少游人逐马蹄。",
            "comment": ""
        },
        {
            "title": "新年",
            "content": "妆点春光到眼边，冻消残雪暖生烟。杏桃催换新颜色，惟有寒梅花一年。",
            "comment": ""
        },
        {
            "title": "夜话无上人房",
            "content": "蒲团一榻上，坐到夜将分。窗月灯昏见，岩泉雨歇闻。茶葡胜饮酒，禅语当论文。只恐红尘迹，涴师松下云。",
            "comment": ""
        },
        {
            "title": "独坐",
            "content": "寒斋淡无味，孤坐思悠悠。时事三缄口，年光一转头。有书遮老眼，无药疗閒愁。假使丹心在，衰迟也合休。",
            "comment": ""
        },
        {
            "title": "春行",
            "content": "短帽轻衫步履迟，微暄天怕乍晴时。池融嫩碧消残冻，春剪新红缀旧纭。岚翠滴衣堪入画，禽声到耳足供诗。东风苦欲招人醉，频掉桥西卖酒旗。",
            "comment": ""
        },
        {
            "title": "兴福寺",
            "content": "为厌市喧杂，携诗来此吟。鸟声山路静，花影寺门深。楼阁庄严界，池塘清净心。松风亦好事，送客出前林。",
            "comment": ""
        },
        {
            "title": "兵后刘秀宽见过",
            "content": "冉冉岁云暮，閒居安所之。途穷身是累，痛定语犹悲。衰鬓数茎雪，空囊一卷诗。儒衣例如此，惜也不逢时。",
            "comment": ""
        },
        {
            "title": "王廉使",
            "content": "鼻祖名高三谏官，耳孙玉立又台端。气增浙左霜威动，面带终南山色寒。揽辔肯教狼卧地，归班便合豸峨冠。公余诗兴清於雪，细嚼梅花入肺肝。",
            "comment": ""
        },
        {
            "title": "夜坐",
            "content": "匹马闰生汗漫游，如今寂寞老林楸。涉窗半夜青灯雨，幽树下庭黄叶秋。懒看世情宁睡去，怕伤时事莫吟休。寒蛩可是知人意，未到莎根只说愁。",
            "comment": ""
        },
        {
            "title": "圣果院访忠上人不值",
            "content": "管领东风入杖藜，落梅香里已招提。苔痕一径白云湿，花影半窗红日低。欲见高僧聊尔耳，便乘余兴去来兮。葛藤有话无人共，付与隔林幽鸟啼。",
            "comment": ""
        },
        {
            "title": "幽居杂兴",
            "content": "松桂小菟裘，山扉幽更幽。蜂王衙早晚，燕子社春秋。鬓秃难庶老，心宽不贮愁。年来把锄手，无复揖公侯。",
            "comment": ""
        },
        {
            "title": "年少春游",
            "content": "锦袍朱带玉花骢，著意追欢紫陌东。只道春风属杨柳，不知杨柳有秋风。",
            "comment": ""
        },
        {
            "title": "奉和颇动游兴呈云耕叔祖",
            "content": "节遇中和景渐暄，自摩倦眼望前村。雕锼花柳春无迹，沐浴山川雨有恩。忆昔踏青终日醉，如今垂白几人存。未应便作衰翁看，藉草犹堪倒一樽。",
            "comment": ""
        },
        {
            "title": "岁朝",
            "content": "画角声中旧岁除，新年喜气满屠苏。阳和忽转冰霜后，元气更如天地初。晚色催诗归草梦，春光随笔上桃符。闭门贺客相过少，静对梅花自看书。",
            "comment": ""
        },
        {
            "title": "临江晓行",
            "content": "茅舍乱鸡声，疏林淡见星。霜轻留草绿，雾暗失山青。踪迹去来燕，交游聚散萍。浮生原是客，不必恨飘零。",
            "comment": ""
        },
        {
            "title": "閒居",
            "content": "虚明两竹窗，济楚一书房。风动鸟移树，花香蝶过墙。身安知病少，昼静觉春长。未必全无事，终焉也胜忙。",
            "comment": ""
        },
        {
            "title": "渔浦晚秋旅怀",
            "content": "西风吹梦越中游，剪剪轻寒入短裘。雁字不将乡信写，蛩声空和旅吟愁。邮亭冷雨孤灯夜，渔市斜阳一笛秋。是处山川即吾士，仲宣何用怯登楼。",
            "comment": ""
        },
        {
            "title": "山亭避暑",
            "content": "怕碍清风入，丁宁莫下帘。地皆宜避暑，人自要趋炎。竹色水千顷，松声风四檐。此中有幽致，多取未伤廉。",
            "comment": ""
        },
        {
            "title": "客中遇乡友季芳远归省亲",
            "content": "河梁邂逅话襟期，猎猎西风透裌衣。酒脸未随红叶醉，乡心先逐白云飞。客中送客难为别，山上安山胡不归。借使家书君可寄，此间无复问庭帏。",
            "comment": ""
        },
        {
            "title": "溪行",
            "content": "春暖溪西路，行吟又几回。水清明白鹭，花落失青苔。云过日吞吐，树摇金往来。渔歌听未了，欲去以徘徊。",
            "comment": ""
        },
        {
            "title": "吴王夜宴图",
            "content": "银漏迢迢夜未晨光，管弦声里绮罗春。饮阑方拥名娃醉，岂料稽山正卧薪。",
            "comment": ""
        },
        {
            "title": "梅仙山",
            "content": "西都不知寿，安用独长年。纵有丹炉在，难吹汉火燃。",
            "comment": ""
        },
        {
            "title": "宿宝胜寺",
            "content": "苦吟吟未了，只向两廊行。月去塔无影，风来铎有声。禅心随水净，佛眼共灯明。安得云边住，与僧分此情。",
            "comment": ""
        },
        {
            "title": "题永嘉梦草堂",
            "content": "留得斯堂万古名，江山不敢闭英灵。池光曾染吟边墨，草色犹如梦里骨。南浦诗香流未歇，东家魂冷唤难醒。当进园柳俱尘迹，惟有鸣禽尚可听。",
            "comment": ""
        },
        {
            "title": "醉余再赋",
            "content": "堪叹诗翁酒兴豪，醉余犹复一登高。西风抵死相摇撼，争奈儒冠裹得牢。",
            "comment": ""
        },
        {
            "title": "次韵潘恕堂见寄",
            "content": "抱瓮区区老汉阴，空斋拥鼻日长吟。青山隔截市朝面，白发消磨豪杰心。书即无成休学剑，贵无可买耻言金。情知不入鸳鸾侣，赖有鸥盟尚可寻。",
            "comment": ""
        },
        {
            "title": "泊白沙渡",
            "content": "日暮片帆落，渡头生暝烟。与鸥分渚泊，邀月共船眠。灯影渔舟外，湍声客枕边。离怀正无奈，况复听啼鹃。",
            "comment": ""
        },
        {
            "title": "春游阻雨次韵",
            "content": "田里熈熈便是春，追游何必艳阳辰。打门吏少花村静，听雨高眠亦可人。",
            "comment": ""
        },
        {
            "title": "江头春日",
            "content": "风暖旗亭煮酒香，醉醒始悟是他乡。驾言行迈路千里，岂不怀归天一方。春事渐消莺语老，离愁偏胜柳丝长。无聊莫向城南宿，淡月梨花正断肠。",
            "comment": ""
        },
        {
            "title": "山间早春",
            "content": "小桃枝上认年华，随分红开一两花。将谓春风只城市，也吹春色到山家。",
            "comment": ""
        },
        {
            "title": "孤标上人留宿",
            "content": "山僧留我宿，我亦似山僧。香茗半瓯雪，寒虀一筹冰。廊风响黄叶，壁雨暗青灯。参透诗三昧，何须契一乘。",
            "comment": ""
        },
        {
            "title": "李修伯山居",
            "content": "俗子自不到，幽扉何必扃。苔衣和月卧，山雨杂泉听。有发徒斑白，无名入汗青。未应閒此事，尚可扫玄经。",
            "comment": ""
        },
        {
            "title": "秋夜次叶一山韵",
            "content": "自笑秋来似转蓬，偶然飞落过山中。一灯幽馆菊花雨，孤枕小楼梧叶风。涉世悠悠旋磨蚁，怀人杳杳寄书鸿。浮生何予光阴事，抵死相催作老翁。",
            "comment": ""
        },
        {
            "title": "山人家",
            "content": "片云隔断嶂西峰，三两山花屋角红。几亩桑麻春社后，数家鸡犬夕阳中。拾薪涧底青裙妇，倚杖檐间白发翁。我亦愿来同隐者，种桃早晚趁东风。",
            "comment": ""
        },
        {
            "title": "三月晦日与邵石诸友閒游东园分得空字",
            "content": "韶光收拾太匆匆，眼底浮花一扫空。留得数枝红药在，五更分付与东风。",
            "comment": ""
        },
        {
            "title": "送云泉入山",
            "content": "薜萝丛里郁青青，别是幽栖一段清。水色山光皆画本，蝉声禽语亦吟情。人今不改衣冠古，道重方知富贵轻。为语俗交休见问，已从麋鹿订新盟。",
            "comment": ""
        },
        {
            "title": "春晓雨",
            "content": "破晓檐花未放乾，披衣和梦倚阑干。酿成苔晕地犹湿，老尽莺声风正寒。无客醉敲金镫响，有人睡怯翠衾单。牡丹一夜成消瘦，下却珠帘不忍看。",
            "comment": ""
        },
        {
            "title": "九日",
            "content": "懒把黄花插满头，正缘老大见花羞。年来颇恨儒冠误，好倩西风吹去休。",
            "comment": ""
        },
        {
            "title": "夜饮赵园次徐君实韵",
            "content": "银台绛蜡泪成堆，四面轩窗尽放开。花影忽生知月到，竹梢微响觉风来。豪挥彩笔诗千首，醉倚红妆酒百杯。游玩未阑归未得，高城漏箭几相催。",
            "comment": ""
        },
        {
            "title": "读刘元城言行录",
            "content": "一扫权奸九十章，七州不惮历炎荒。黄粱富贵百年短，青史是非千载长。丞相虽存心已死，先生既葬骨犹香。向令铁汉常留在，天下何缘有靖康。",
            "comment": ""
        },
        {
            "title": "兰溪舟中",
            "content": "一舸下中流。西风两岸秋。橹声摇客梦，帆影挂离愁。落日鱼蝦市，第烟芦荻洲。篙人夜相语，明发又严州。",
            "comment": ""
        },
        {
            "title": "述怀",
            "content": "不敢尤人敢怨天，愁来觅酒醉来眠。五穷有鬼遍相虐，九转无丹别自全。游食惧违新下令，力耕苦乏旧存田。灵台坐受忧兵触，荏苒霜华剥鬓玄。",
            "comment": ""
        },
        {
            "title": "新春",
            "content": "余冻雪初乾，初晴日骤暄。人心新岁月，春意旧乾坤。烟碧柳生色，烧青草返魂。东风无厚薄，随例到衡门。",
            "comment": ""
        },
        {
            "title": "东粤庙",
            "content": "颓阑斜照纲昧丝，陈迹凄凉万古悲。柘水尚鸣亡国怨，山松曾见受封时。碑因苔蚀无完字，城为田侵失旧基。当日东瓯知几战，如今赢得一荒祠。",
            "comment": ""
        },
        {
            "title": "兵后寓舍送春",
            "content": "触景多怀旧，凭栏易怆神。飞花游荡子，古木老成人。世换山如醉，田荒草自新。乡关渺何处，回首暗风尘。",
            "comment": ""
        },
        {
            "title": "除夜约张梅境饮",
            "content": "今日又除夕，君能为我来。烛光红照席，酒浪绿摇杯。腊带愁吟去，春随笑脸回。相看俱健在，莫管几华催。",
            "comment": ""
        },
        {
            "title": "萤火",
            "content": "微踪一腐草，霜重不禁秋。想悟浮生短，常为秉烛游。",
            "comment": ""
        },
        {
            "title": "连城春夜留别张建溪",
            "content": "飞絮游丝客子心，连城那忍遽分襟。青灯应见诗情苦，浊酒不如交味深。一榻暖风栖竹屋，半阑淡月立花阴。离怀今夜先收拾，尽付明朝马上吟。",
            "comment": ""
        },
        {
            "title": "岁除寄王中斋",
            "content": "徂岁已匆匆，何人似此翁。事虽随世异，道不与冬穷。身老心犹壮，髯斑脸自红。椒花一杯酒，明日又春风。",
            "comment": ""
        },
        {
            "title": "杜鹃花得红字",
            "content": "愁锁巴云往事空，只将遗恨寄芳丛。归心千古终难白，啼血万山都是红。枝带翠烟深夜月，魂飞锦水旧东风。至今染出怀乡恨，长挂行人望眼中。",
            "comment": ""
        },
        {
            "title": "幽兴",
            "content": "不赋千钟赋不箪，天公有意养痴顽。书犹能看未曾老，诗亦莫吟方是閒。宽著庭除贫贮月，少栽竹树要观山。空阶两日无行迹，又上苔花几点斑。",
            "comment": ""
        },
        {
            "title": "春感",
            "content": "春光元自好，我却为春愁。但见柳青眼，不知人白头。一身浮似寄，百岁去如流。赖有芒樽在，花前日醉游。",
            "comment": ""
        },
        {
            "title": "光霁阁晚望",
            "content": "一阁纳万象，危阑俯渺茫。白沙难认月，黄叶易为霜。宿鸟投烟屿，归樵趁野航。孤吟谁是伴，渔笛起沧浪。",
            "comment": ""
        },
        {
            "title": "杜鹃花得红字",
            "content": "愁锁色云往事空，只将遗恨寄芳丛。归心千古终难白，啼血万山多是红。枝带翠烟深夜月，魂飞锦水旧东风。至今染出怀乡恨，长挂长人望眼中。",
            "comment": ""
        },
        {
            "title": "陈云岫爱骑驴",
            "content": "君不学少陵骑驴金华春，一生旅食长悲辛。又不学浪仙骑驴长安市，凄凉落叶秋风里。却学雪中骑驴孟浩然，冷湿银镫敲吟鞭。梅花溪上日来往，身迹懒散人中仙。有时清霜松下路，松风萧萧驴耳竖。据鞍傲兀四无人，牧子骑牛相尔汝。劝君但骑驴，行路稳，姑徐徐。九折畏途鞭快马，年来曾覆几人车。",
            "comment": ""
        },
        {
            "title": "永嘉秋夕",
            "content": "风战枯桐敲纸窗，拥裘无寐夜偏长。樵楼三鼓夜将午，云雁数声天正霜。寓世此身惊逆旅，宽怀何处不吾乡。江头风景日堪醉，酒美蟹肥橙橘香。",
            "comment": ""
        },
        {
            "title": "秋扇",
            "content": "人心有炎凉，我心无欢悲。箧中重自珍，会有薰风时。",
            "comment": ""
        },
        {
            "title": "宿南峰寺",
            "content": "禅房花木锁深幽，借与诗人信宿留。幡影分来半廊月，磬声敲破一林秋。僧偏好事能青眼，佛本无心亦白头。试问青松峰外鹤，閒边曾见几人游。",
            "comment": ""
        },
        {
            "title": "春游和胡叔芳韵",
            "content": "春光泼眼明，占胜得新亭。棠醉风扶起，柳眠莺唤醒。非无杯泛绿，安得鬓皆青。且事日为乐，歌声莫暂停。",
            "comment": ""
        },
        {
            "title": "丹山书堂",
            "content": "作室悬知要肯堂，而翁家学颇增光。一朝衿佩儒簪合，千古诗书屋壁香。临曲烟霞归羽馆，钟山风月落僧房。如何只揭精庐扁，解续斯文气焰长。",
            "comment": ""
        },
        {
            "title": "客中临归仍送游教谕",
            "content": "建括相望天一涯，快哉此地话襟期。芹边春暖几杯酒，门外月高千首诗。去去先生此休矣，栖栖游子暮何之。送行折了邮亭柳，归卧白云歌紫芝。",
            "comment": ""
        },
        {
            "title": "初冬",
            "content": "林叶新经数夜霜，地炉独拥一山房。尘书邀我共高阁，浊酒劝人归醉乡。费省家贫还似富，身閒日短亦如长。梅花苦欲催吟兴，又破梢头半点香。",
            "comment": ""
        },
        {
            "title": "吉水夜泊",
            "content": "入夜始维舟，黄芦古渡头。眠鸥知让客，飞过蓼花洲。",
            "comment": ""
        },
        {
            "title": "夏晚江行",
            "content": "行尽山头路，江空带夕晖。风蝉声不定，水鸟影同飞。萧散乌藤杖，轻鬖白荣衣。试呼垂钓者，分我半苔矶。",
            "comment": ""
        },
        {
            "title": "醉题斋壁",
            "content": "此是閒中安乐窝，从渠忙处为奔波。人心少似秋胡妇，世事多参春梦婆。但把功名齐蚁蛭，定无荣辱到渔蓑。醉乡境界偏宽阔，天地都归一浩歌。",
            "comment": ""
        },
        {
            "title": "留槎阁寓感",
            "content": "俯爷乾坤为一嗟，西风原上夕阳斜。石麟已换延陵冢，银汉今无博望槎。前古英雄俱寂寞，黄昏灯火自諠哗。不惟人事年年改，近日灵洲水没沙。",
            "comment": ""
        },
        {
            "title": "春闺词",
            "content": "愁锁眉尖未肯消，何心更待两蛾娇。一春螺黛浑无用，付与东风染柳条。",
            "comment": ""
        },
        {
            "title": "春晓园中",
            "content": "绿阴留我立，清晓小阑东。林外一鸠雨，柳边双燕风。吟怀愁渺渺，春事去匆匆。莫恨芳菲尽，葵榴花又红。",
            "comment": ""
        },
        {
            "title": "道逢过军投宿山寺",
            "content": "穷途欲焉往，薄暮此相投。蟋蟀数声雨，芭蕉一寺秋。乡关来枕畔，时事上眉头。长叹为僧好，今逢更说愁。",
            "comment": ""
        },
        {
            "title": "草",
            "content": "草枯根不死，春到又敷荣。独有愁根在，非春亦自生。",
            "comment": ""
        },
        {
            "title": "初夏",
            "content": "一叶薰风带暑回，雨添浓翠暗庭槐。不随春去莺犹在，好竞时妆榴又开。剪尺旋栽新白苧，杯盘聊荐旧青梅。箧中敝扇投閒久，依旧团团入手来。",
            "comment": ""
        },
        {
            "title": "夏日",
            "content": "虚窗暑亦谅，境静昼偏长。树色烟明灭，蝉声风抑扬。家贫书是业，身老睡为乡。赤日黄埃客，纷纷为底忙。",
            "comment": ""
        },
        {
            "title": "晚步",
            "content": "未暝先啼草际蛩，石桥暗度晚花风。归鸦不带残阳老，留得林梢一抹红。",
            "comment": ""
        },
        {
            "title": "晓行山间",
            "content": "出门谁是伴，只约瘦藤行。一二里山径，两三声晓莺。乱峰相出没，初日乍阴晴。僧舍在何许，隔林钟声清。",
            "comment": ""
        },
        {
            "title": "春日",
            "content": "韶光今几许，我欲问流莺。花影扫不去，草根锄又生。心空诸妄息，身老万缘轻。正是春风好，幽兰不肯争。",
            "comment": ""
        },
        {
            "title": "岁暮",
            "content": "颜不常朱鬓易斑，流光难驻两跳丸。一年又是等閒过，百岁只消如此看。把酒何曾长在手，种桃能得几凭栏。痴人醉梦不知醒，日夜双鼎抵死攒。",
            "comment": ""
        },
        {
            "title": "宋道士同游白云关",
            "content": "扶携方外友，来入白云关。八九峰如画，两三人倚栏。棋声敲竹外，帘影落花间。一曲瑶琴罢，翠阴生昼寒。",
            "comment": ""
        },
        {
            "title": "新凉",
            "content": "烟多人幽处，田园秋暮时。深村人到少，闰月稻黄迟。旋决渠分水，新编竹补篱。地炉煨芋栗，莫遣贵人知。",
            "comment": ""
        },
        {
            "title": "寄郭月篷",
            "content": "烟波秋草外，活计一渔篷。淡月明寒苇，新霜醉晓枫。身虽殊出处，道岂有穷通。俯仰看人面，何如数过鸿。",
            "comment": ""
        },
        {
            "title": "三月晦日",
            "content": "九十风光能有几，东风遽作远行人。樽前莫惜今朝醉，明日莺声不是春。",
            "comment": ""
        }
    ]
}