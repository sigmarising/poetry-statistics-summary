{
    "dynasty": "宋",
    "author": "任随",
    "poems": [
        {
            "title": "旧将",
            "content": "几年尘虜复征蛮，分阃功成两鬓斑。新画仪形当汉阁，旧铭勋业在燕山。龙泉照步文犀涩，马埒堆金骏足閒。时泰无因问充国，晓窗风雪梦阳关。",
            "comment": ""
        },
        {
            "title": "汉武",
            "content": "殊庭深恨隔仙曹，桂馆蜚廉事转劳。银阙尚沈沧海阔。井幹空拂绛河高。萯阳弋猎侵多稼，朔塞旌旗照不毛。苦信凭虚王母说，东方三度窃蟠桃。",
            "comment": ""
        },
        {
            "title": "鹤",
            "content": "何年玉羽别昆丘，飞舞长亲十二楼。警露夜窥瑶圃月，翔云高忆海天秋。肯教渠略知遐寿，会向神区更远游。正是溶溪烟水碧，好陪青凤饮澄流。",
            "comment": ""
        }
    ]
}