{
    "dynasty": "宋",
    "author": "周翼之",
    "poems": [
        {
            "title": "春雨",
            "content": "青阳播物时，云气暗天涯。点滴听无厌，丰登喜有期。池幽生活水，花落长空枝。载酒行春屐，何忧入兴迟。",
            "comment": ""
        },
        {
            "title": "道傍祠",
            "content": "荒祠古道边，乔木翠森然。叠石为香案，攀藤挂纸钱。一时灵有迹，千载祀犹传。草草陈牛酒，深期大有年。",
            "comment": ""
        },
        {
            "title": "京口江亭",
            "content": "不忍凭阑久，边愁随望生。如何万马壮，不比一江横。落日明金屿，高风撼铁城。寒涛触沙渚，天意苦难平。",
            "comment": ""
        },
        {
            "title": "初夏",
            "content": "入夏庭中雀可罗，间僧间客间相过。莺声不得蛙声接，杨柳池塘寂寞多。",
            "comment": ""
        },
        {
            "title": "西里翁宅",
            "content": "诗人风致别，卜築寓烟霞。一圃分三迳，无时不有花。苔痕留鹤迹，松色在檐牙。细酌北窗下，逶迤到日斜。",
            "comment": ""
        }
    ]
}