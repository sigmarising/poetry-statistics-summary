{
    "dynasty": "宋",
    "author": "丁师正",
    "poems": [
        {
            "title": "挽故和容州朝请陶公",
            "content": "游宦天西北，心随造物游。春风郧子国，明月岳阳楼。政出黔黎喜，名高夷狄愁。案巡边万里，风雪破貂裘。",
            "comment": ""
        },
        {
            "title": "挽故和容州朝请陶公",
            "content": "嚼得菜根断，诗寒骨更臞。爱民心雪白，报国鬓霜估。仕久衣长破，归来屋亦无。全家寄僧舍，冰冻折吟须。",
            "comment": ""
        },
        {
            "title": "挽故和容州朝请陶公",
            "content": "苦硬黄花节，霜枝香更清。乾坤一庞老，今古两渊明。白玉难重见，孤冰不复清。梦中期会面，雪涕话平生。",
            "comment": ""
        },
        {
            "title": "挽故和容州朝请陶公",
            "content": "揖坐楼头夜，酒杯生菜盘。交情三月暮，细雨一灯寒。谈笑响如在，赓酬墨未乾。死生千古别，西日照阑干。",
            "comment": ""
        },
        {
            "title": "挽故和容州朝请陶公",
            "content": "万影奔朝市，归山见一人。青云莫相附，白云不生尘。暖日眠松石，凉风岸葛巾。依然旧原宪，猿鹤伴清贫。",
            "comment": ""
        }
    ]
}