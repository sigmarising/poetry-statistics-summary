{
    "dynasty": "宋",
    "author": "陈白",
    "poems": [
        {
            "title": "妙智寺",
            "content": "八重峰顶望群山，百谷东流去不还。惟有右军遗迹在，月波时落墨池间。",
            "comment": ""
        },
        {
            "title": "题元象大师房",
            "content": "鹭行飞起绿杨岸，渔笛吹残明月滩。一片画图收不得，何人终日倚阑干。",
            "comment": ""
        },
        {
            "title": "题胜光怡道轩",
            "content": "了了无凝滞，谁人知此心。开池待海月，种树宿沙禽。白雪盈青简，古风生素琴。由来大隐者，何必在山林。",
            "comment": ""
        },
        {
            "title": "妙智寺",
            "content": "排危步步上天梯，乔木苍苍拂紫霓。向日莫催琪树老，清宵应见玉绳低。云蒸巨壑金虬蛰，月落高岩翠羽栖。况复仟翁丹井在，碧霄歧路不须迷。",
            "comment": ""
        },
        {
            "title": "妙智寺",
            "content": "台岭名将方丈齐，当年曾说二仟迷。无人再得洞中信，空有桃花落剡溪。",
            "comment": ""
        }
    ]
}