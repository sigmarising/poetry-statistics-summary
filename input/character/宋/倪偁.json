{
    "dynasty": "宋",
    "author": "倪偁",
    "poems": [
        {
            "title": "水调歌头",
            "content": "昨夜狂雷怒，鞭起卞山龙。怪见朝来急雨，万木偃颠风。试看潭头落涧，一片练波飞出，河汉与天通。向晚馀霏落，巾已垫林宗。向高岩，凭曲槛，抚孤松。为雕好句，快倾桑落玉壶空。借问庐山三峡，与此飞流溅沫，今日定谁雄。乞与丹青手，写入紫微宫。",
            "comment": ""
        },
        {
            "title": "减字木兰花",
            "content": "超然远览。是我辈人方俱眼。默想江湖。何处山川略得如。凉秋最胜。万顷芙蕖盖明镜。更乞清诗。要见胸中一吐奇。",
            "comment": ""
        },
        {
            "title": "临江仙",
            "content": "竹里轩窗真可爱，况当暑退新凉。檐前岩桂向人芳。清阴团翠盖，金粟淡微黄。坐到夜深明月出，好风时度幽香。莫辞沈醉倒霞觞。一枝聊赠子，早冠绿衣郎。",
            "comment": ""
        },
        {
            "title": "鹧鸪天",
            "content": "拟看今宵璧月秋。浮云却妒素光流。天公肯放冰轮出，我辈宁辞大白浮。穿翠密，极遨游。人间那得此深幽。金波若到清尊里，下笔联篇未肯休。",
            "comment": ""
        },
        {
            "title": "蝶恋花",
            "content": "茅屋三间林临水路。棐几明窗，待把虫鱼注。我已忘机狎鸥鹭。溪山买得幽深处。小雨招君连夜语。野服纶巾，胜日寻君去。借问良田千万亩。何如乐取林泉趣。",
            "comment": ""
        },
        {
            "title": "南歌子",
            "content": "对月中秋夜，传觞一笑欢。飘然逸兴未应阑。步向望湖桥上、倚阑看。松径风萧瑟，山腰路屈盘。南飞惊鹊五更残。小立水云光里、葛衣寒。",
            "comment": ""
        },
        {
            "title": "朝中措",
            "content": "森然修竹满晴窗。山色净明妆。无限凄凉古意，白苹红蓼斜阳。松风一枕借僧床。馥馥桂花香。暂远世尘萦染，坐令心地清凉。",
            "comment": ""
        },
        {
            "title": "蝶恋花",
            "content": "绿叶阴阴亭下路。修竹乔松，中有飞泉注。水满寒溪清照鹭。个中不住归何处。枝上幽禽相对语。细听声声，道不如归去。只待小园成数亩。归来占尽山中趣。",
            "comment": ""
        },
        {
            "title": "南歌子",
            "content": "露下衣微湿，杯深意甚欢。西风吹暑十分阑。月满中秋、仍共故人看。酒好鹅黄嫩，茶珍小凤盘。醉吟不觉曙锺残。犹记归来扑面、井花寒。",
            "comment": ""
        },
        {
            "title": "临江仙",
            "content": "湖上青山千万叠，倏如阵马交驰。平湖百顷却逶迟。晴光相荡激，倒影落沦漪。何日漾舟深碧处，细听羌笛高吹。多君起我以新诗。未能同寓目，聊复一伸眉。",
            "comment": ""
        },
        {
            "title": "临江仙",
            "content": "万里凉风收积雨，一天晴碧新开。暮云归尽绝纤埃。金波明静夜，玉露湿苍苔。坐有霜髯诗酒客，平生见月衔杯。传闻丹诏日边来。莫辞通夕醉，对景且徘徊。",
            "comment": ""
        },
        {
            "title": "蝶恋花",
            "content": "紫翠空濛庵畔路。满室松声，错认潺湲注。潇洒苹汀清立鹭。溪山真我归休处。老子平生无妄语。梅竹阴成，肯舍斯亭去。种秫会须盈百亩。非君谁识渊明趣。",
            "comment": ""
        },
        {
            "title": "南歌子",
            "content": "置酒临清夜，狂歌尽一欢。主人幽兴未渠阑。不负一天明月、卷帘看。影动黄金阙，光摇承露盘。君今双鬓未凋残。明岁玉堂兹夕、赏高寒。",
            "comment": ""
        },
        {
            "title": "南歌子",
            "content": "积水凝深碧，斜阳散满红。扁舟轻漾白苹风。曲港孤村萦绕、路相通。野色浮尊净，荷香入座浓。胜游聊复五人同。恰似辋川当日、画图中。",
            "comment": ""
        },
        {
            "title": "减字木兰花",
            "content": "新诗细览。满纸骊珠光眩眼。高论倾湖。倒峡词源世不如。园池日胜。只恨孤鸾犹舞镜。陶写须诗。怪得连篇字字奇。",
            "comment": ""
        },
        {
            "title": "南歌子",
            "content": "嫩竹呈新绿，幽花露浅红。一檐苍翠落杯中。更有飞泉鸣佩、响丁东。乐事知难并，良辰得暂逢。晚风林下一尊同。便觉飘然身在、广寒宫。",
            "comment": ""
        },
        {
            "title": "临江仙",
            "content": "结束征鞍临驿路，长林积雪消初。天回春色到平芜。不禁杯酒罢，便与故人疏。一曲阳关歌未彻，仆夫催驾修途。非君思我更谁欤。西风吹过雁，应有寄来书。",
            "comment": ""
        },
        {
            "title": "南歌子",
            "content": "佳月当今夕，清尊尽客欢。参横斗转夜将阑。试泛小溪深处、与重看。野水从磨激，群山势郁盘。殷勤照我一杯残。更有谪仙奇句、斗清寒。",
            "comment": ""
        },
        {
            "title": "蝶恋花",
            "content": "长羡东林山下路。万叠云山，流水从倾注。两两三三飞白鹭。不须更觅神仙处。夜久望湖桥上语。欸乃渔歌，深入荷花去。修竹满山梅十亩。烦君为我成幽趣。",
            "comment": ""
        },
        {
            "title": "减字木兰花",
            "content": "凭高一览。紫翠相围光照眼。下瞰平湖。鹭立鸥飞意自如。天清境胜。云澹烟横鱼动镜。不是公诗。谁写新亭一段奇。",
            "comment": ""
        },
        {
            "title": "减字木兰花",
            "content": "新晴眺览。空翠相磨明老眼。水满溪湖。来往风帆得自如。天公济胜。明月当空开宝镜。咏谪仙诗。醉里骑鲸也大奇。",
            "comment": ""
        },
        {
            "title": "蝶恋花",
            "content": "我爱西湖湖上路。万顷沧波，河汉连天注。一片寒光明白鹭。依稀似我登临处。报答溪山须好语。痛饮高歌，何必骑鲸去。环舍清阴消几亩。无人肯办归来趣。",
            "comment": ""
        },
        {
            "title": "鹧鸪天",
            "content": "野旷无尘夕霭收。人间八月桂花秋。三更爽气山围座，万里凉风月满楼。登绝岭，小迟留。人言惟酒可忘忧。一杯径入无何有，未愧当年赤壁游。",
            "comment": ""
        },
        {
            "title": "水调歌头",
            "content": "风卷暮云尽，镜净一天秋。试把鹅黄新酒，细酌散闲愁。西望群山千叠，眇眇飞鸿没处，爽气与俱浮。且尽尊中绿，不用叹淹留。对西风，歌妙曲，意绸缪。万顷烟云奇变，所得过封侯。何事苦萦名利，便合绿蓑青笠，投绂早归休。他日君寻我，小艇钓寒流。",
            "comment": ""
        },
        {
            "title": "西江月",
            "content": "四面烟鬟绕翠，一川鸭绿摇光。危亭缥缈短松冈。把酒与君西望。万事尽皆前定，人生底用乾忙。只应醉里是家乡。且尽玉壶新酿。",
            "comment": ""
        },
        {
            "title": "临江仙",
            "content": "木落西风秋已半，正当璧月圆时。为登绝岭赋新诗。酒摇金凿落，波净碧琉璃。细看冰轮还有意，要君把盏休辞。看看两鬓欲成丝。明年当此夜，千里共相思。",
            "comment": ""
        },
        {
            "title": "减字木兰花",
            "content": "岭头独览。诗料森然纷满眼。倒影摇湖。西子新妆定不如。溪南更胜。一片寒光明泻镜。赖有新诗。不负西山万叠奇。",
            "comment": ""
        },
        {
            "title": "临江仙",
            "content": "茅屋三间临木杪，门前流水潺潺。林泉得趣喜身闲。开窗延翠竹，翦树纳青山。行乐政须筋力健，莫令白发衰颜。与君藜杖极跻攀。岭头舒望眼，天末数烟鬟。",
            "comment": ""
        },
        {
            "title": "减字木兰花",
            "content": "雨馀还览。隐隐遥岑花病眼。嫩绿浮湖。百顷蒲萄染不如。晨光绝胜。不许纤尘微点镜。满目皆诗。莫怪骚人语益奇。",
            "comment": ""
        },
        {
            "title": "鹧鸪天",
            "content": "萧瑟西风万里秋。暮云收尽月华流。偶然北海清尊满，况是西山爽气浮。登翠岭，更溪游。素光何处不清幽。悬知明岁君思我，今夕欢娱可罢休。",
            "comment": ""
        },
        {
            "title": "鹧鸪天",
            "content": "去岁登高感叹长。今年九日倍幽凉。怀人独下西州泪，对菊谁空北海觞。夸酒量，斗新狂。尚馀醉墨在巾箱。眼前风物都非旧，祗有青山带夕阳。",
            "comment": ""
        },
        {
            "title": "临江仙",
            "content": "鸟语朝来新雨霁，杖藜呼我闲行。天晴腰脚上山轻。清风收积润，斜日弄新晴。最爱飞泉鸣野涧，清如万壑松声。回风溅沫湿冠缨。归来魂梦冷，幽响杂瑶琼。",
            "comment": ""
        }
    ]
}