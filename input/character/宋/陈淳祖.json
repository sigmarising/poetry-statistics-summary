{
    "dynasty": "宋",
    "author": "陈淳祖",
    "poems": [
        {
            "title": "过郑司业旧居",
            "content": "司业閒居处，门前烟树低。见山怀旧隐，抚壁试新题。燕语花初落，蜂衙日自西。一年春事毕，又见子规啼。",
            "comment": ""
        },
        {
            "title": "劝农二首奉呈同官诸丈",
            "content": "劝农事云毕，晴日足登山。山高翠微上，坐见人境閒。天目有修眉，洞庭无狂澜。田畴井画见，布谷行相关。村村自花柳，流水春风颜。周行抚泉石，碧匣开潺湲。尚想读书声，犹在松树间。此事已难会，沂水何时还。郎吟苏仙语，明月下前湾。",
            "comment": ""
        },
        {
            "title": "劝农二首奉呈同官诸丈",
            "content": "乃一秋一冬，愁听鸿飞鸣。及兹问春半，土暖已足耕。殷勤劝欠老，尊酒若为情。我有一瓣香，为尔祈西成。晴光动川原，桑麦日敷荣。天公幸见听，一饱须可营。几见陇亩事，得此白发生。田父饮我酒，归与儿孙评。孝弟力田者，家道终和平。",
            "comment": ""
        },
        {
            "title": "海门",
            "content": "微光动海门，色界一层新。玄雾横金阙，丹英吐玉津。长疑浴日处，上有饮霞人。顷刻晨烟合，纷纷乱野尘。",
            "comment": ""
        },
        {
            "title": "看云",
            "content": "南山云欲归，北山云欲出。北山已成雨，南山还有日。天风忽吹举，南北山如一。白云本无心，不知果何术。出者未云得，归者未云失。茫茫古复今，世事却可说。",
            "comment": ""
        },
        {
            "title": "重过惠泉",
            "content": "何事笑痴儿，看山秋正宜。三年三到寺，一度一题诗。蜗篆避书壁，松钗落砚池。夜寒砧杵动，归思鬓先和。",
            "comment": ""
        },
        {
            "title": "征妇吟",
            "content": "虏退沙场洗战斑，谁家不上望夫山。江边迤逦春无赖，杨柳枝垂人不还。",
            "comment": ""
        }
    ]
}