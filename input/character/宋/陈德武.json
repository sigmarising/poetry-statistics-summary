{
    "dynasty": "宋",
    "author": "陈德武",
    "poems": [
        {
            "title": "满江红",
            "content": "记当年时，离筵上、把梅花折。还经尽、江南烟雨，淮阳风雪。寒食清明都过了，看看又到端阳节。倚阑干、屈指数流光，经年别。心一寸、愁肠结。千里梦、三更月。□晓来寒透，不堪愁绝。羞见慈乌啼反哺，厌闲乳燕调新舌。睹禽物、愈觉倍伤情，归心切。",
            "comment": ""
        },
        {
            "title": "玉蝴蝶",
            "content": "好是春光秋色，天工巧处，都上花枝。更值云情雨态，净沐芳姿。醉相扶、霓裳舞困，眠未得、宫锦淋漓。有谁知。眼空相对，心系相思。相思。鲛绡帕上，珠悬红泪，水洗胭脂。寂寞阑干，无言暗忆旧游时。五花骢、载将郎去，双喜鹊、报道郎归。卜佳期。梦回巫峡，春在瑶池。",
            "comment": ""
        },
        {
            "title": "木兰花慢",
            "content": "自东君别後，对花柳、愈无聊。但旅寓年年，梦添夜夜，饭减朝朝。应怜此情何似，却梅天、风雨正潇潇。奁玉有谁暖眼，带围漫自松腰。深沈庭院好香烧。水远玉人遥。念信阻鸾笺，调空绿绮，字满鲛绡。东君也知人意，几黄昏、天际送兰桡。锦荔堂前载酒，梧桐月下吹箫。",
            "comment": ""
        },
        {
            "title": "玉蝴蝶",
            "content": "金井梧桐飞报，秋期近也，乌鹊成桥。为问双星何事，长待今宵。别今年、新歌暂展，更五鼓、旧恨重摇。黯魂销。两情脉脉，一水迢迢。寂寥。寄言儿女，纵能多巧笑，奚暇相调。暗想离愁，人间天上古来饶。但心坚、天长地久，何意在、雨暮云朝。宝香烧。无缘驾海，有分吹箫。",
            "comment": ""
        },
        {
            "title": "西江月",
            "content": "山拱罗城四面，柳营横接江东。十年前事影随风。今日宛如春梦。天下几多邮驿，人生到处飘蓬。丹霞楼上再相逢。横笛为君三弄。",
            "comment": ""
        },
        {
            "title": "水调歌头",
            "content": "日色隐花萼，清夜宴华晴。梁州新曲初就，锦瑟按银筝。中坐太真妃子，列坐亲封秦虢，歌笑尽倾城。百斛金尊倒，一醉玉山倾。扶上马，东小玉，右双成。绛纱笼烛高照，宫漏已三更。抱得禄儿归去，酒醒三郎何处，忽听鼓鼙惊。可惜马嵬恨，不得寄丹青。",
            "comment": ""
        },
        {
            "title": "忆秦娥",
            "content": "疏帘揭。云端仰见娟娟月。娟娟月。不应何恨，照人离别。闭门独睡空愁绝。姮娥梦里低低说。低低说。悲欢离合，阴晴圆缺。",
            "comment": ""
        },
        {
            "title": "庆春宫/高阳台",
            "content": "风送深冬，雪消残腊，天时人事相催。堂北迎萱，水东问柳，阿谁报道春回。土牛装罢，候葭琯、先飞律灰。宜春宝字，是处人家，罗绮筵开。三年客里情怀。千里亲闱，一寸灵台。彩燕金钗，青丝生菜，还思纤手安排。韶光是也，可人的、如今再来。介他眉寿，但愿年年，春酒盈杯。",
            "comment": ""
        },
        {
            "title": "踏莎行",
            "content": "声迹随风，浪痕如霰。蓝桥路远无由见。黄昏肠断倚阑时，看看数尽南飞雁。日理丝机，宵拈针线。春秋不管莺和燕。欲将心事诉佳期，回文直上金銮殿。",
            "comment": ""
        },
        {
            "title": "望海潮",
            "content": "山涯海角，天高地厚，长安举首何妨。万水朝宗，众星环极，平生此志无忘。亭上一翱翔。见烟收雾敛，凤翥龙骧。海色沧凉，金乌拍翅上扶桑。遥瞻咫尺清光。物无遐不烛，有隐皆彰。发蔀心劳，之官路远，篙师又促归航。不敢久徜徉。抱梧桐绮实，葵藿心肠。假我双翰，一朝飞上五云乡。",
            "comment": ""
        },
        {
            "title": "蝶恋花",
            "content": "昨夜狂风今日雨。风雨相催，断送春归去。万计千方留不住。春归毕竟归何处。好鸟如歌花解舞。花鸟无情，也诉离愁苦。流水落花芳草渡。明年好记归时落。",
            "comment": ""
        },
        {
            "title": "归朝欢",
            "content": "昨夜城头望牛斗。金气横空作龙吼。朝天尺一鹤飞书，尊前夺我龙头友。风流江左後。青毡旧物曾坚守。念侨居、淮阳九载，闲却丝纶手。花骢欲系无长柳。玉箸频挥翻短袖。凤凰台近月重圆，紫薇花暖香依旧。功名随分有。论交要在知心友。唱阳关、一杯别酒，先祝斯文寿。",
            "comment": ""
        },
        {
            "title": "木兰花慢",
            "content": "一春看又尽，问何日、是归年。望五岭重关，九嶷叠翠，满目藩垣。苍梧几时舣棹，许论文、高议仰英贤。夜立残花影月，朝盼尽柳阴船。天台山水世间研。天老赤城连。好收拾兰庄，白云深处，咏卜居篇。重寻旧游莺燕，恐无心、待雁夕阳边。声迹今犹密迩，鸾笺莫厌频传。",
            "comment": ""
        },
        {
            "title": "清平乐",
            "content": "呼来吸去。毕竟为谁主。软力慢扶花柳舞。禁不住颠狂处。等闲天易凉炎。每教人爱人嫌。最是相思病起，呼儿紧下珠帘。",
            "comment": ""
        },
        {
            "title": "水龙吟",
            "content": "花骢柳外频嘶，使君底事拼人去。圮桥风月，睢陵桃李，几回良遇。我待君来，他催君去，谁留君住。想尊空北海，诗成东阁，这都是、欢娱处。宝月才圆又缺，况人生、会难离易。驭风无计，缩地无术，问天无语。枯海为炉，赭山为炭，尽烧愁绪。把一心天地，一家南北，此身堪寄。",
            "comment": ""
        },
        {
            "title": "沁园春",
            "content": "飞雨一番，杜宇数声，东君又回。对花垂粉泪，舟移洛甫，柳眉颦黛，马走章台。南架海棠，北窗红药，都是当年手自裁。伤离别，想今朝去也，明日重来。轩车且莫相催。待细把衷肠诉此怀。这画阑六曲，懒和月倚，朱帘十二，不与风开。青杏园林，朱樱酪酒，争似和羹雪後梅。那时节，好都将心事，分付多才。",
            "comment": ""
        },
        {
            "title": "惜馀春慢/选冠子",
            "content": "阑葺疏芦，帘编小苇，好个清幽公馆。栽槐夹道，种菊盈轩，景物便堪咏玩。门外一番雨馀，嫩绿缘枝，浅清清眼。悄无人，一枕新凉睡觉，燕泥香暖。蓦地里、对景伤怀，思量无限。回首故园春远。松期竹待，壑诮林嘲，苦被浮名牵绊。一种思情最长，万叠江山，怎生遮断。向北堂见了，忘忧萱草，此心方满。",
            "comment": ""
        },
        {
            "title": "百字谣/念奴娇",
            "content": "晚临湘浦，忆鲛人、曾许泪珠绡帕。盥掬空明和月待，宫锁水晶深夜。跃壁初圆，浮金不定，敌眼寒光射。水心龙镜，喜来翻不成把。最恨对面姮娥，舞霓裳掌上，",
            "comment": ""
        },
        {
            "title": "木兰花慢",
            "content": "自淮阳别後，一回首、又穷年。叹蓬逐旋飚，叶随流水，星散维垣。南来忽闻归兴，岂苍天、故意要储贤。云慢凌司马赋，风偏动季鹰船。梅窗夜月见修妍。骏辔忆连钱。命画桨溪流，篮舆山郭，囊锦诗篇。休辞岁寒远道，对松篁、莫慰寂寥边。尘榻谁为我下，酒杯惟待君传。",
            "comment": ""
        },
        {
            "title": "清平乐",
            "content": "星星散散。绕地无人管。一点寒光虽有烂。飞不到河西畔。画堂花暗银釭。井阑添个双双。欲照相思两字，藉风扶过虚窗。",
            "comment": ""
        },
        {
            "title": "水龙吟",
            "content": "问津扬子江头，滔滔潮汐东流去。六朝文物，千年陈迹，几更乌兔。天限东南，水流今古，地分吴楚。喜壮游千里，桑弧蓬矢，功名事、儒生语。翘首石头城北，簇楼台、远连芳树。雪销天气，澄江如练，碧峰无数。银瓮春回，金山钟晓，梦闲鸥鹭。早归来，尽日风平人静，孤舟横渡。",
            "comment": ""
        },
        {
            "title": "水龙吟 西湖怀古",
            "content": "东南第一名州，西湖自古多佳丽。临堤台榭，画船楼阁，游人歌吹。十里荷花，三秋桂子，四山晴翠。使百年南渡，一时豪杰，都忘却、平生志。可惜天旋时异，藉何人、雪当年耻？登临形胜，感伤今古，发挥英气。力士推山，天吴移水，作农桑地。借钱塘潮汐，为君洗尽，岳将军泪！",
            "comment": "【注释】这是一首具有浪漫主义气息的词作。词人笔触徘徊在怀古与伤今之间，徜徉在幻想和现实之侧。写得慷慨悲壮。下笔千钧，表情亦淋漓酣畅。“东南第一名州，西湖自古多佳丽 。”引出怀古思绪。大处落笔突兀笼罩，气势十足。“临堤台榭”，承开头“多佳丽”三字而来，至“四山睛翠 ”，一气直贯，展开对西湖景致的铺叙。从堤到榭台、楼阁，从荷花到桂子和四山 。廖廖几笔 ，写尽西湖之美。游人如织，歌吹飞扬之景象跃然纸上。“十里荷花，三秋桂子 ”，增加大笔濡染的“四山睛翠”一句，勾勒出西湖景物的特征 。山水之美，可怡人性情，但也会使人沉溺其中消磨意志。所在在铺叙之后，词人大笔一挥，引发无数感慨 。“使百年南渡，一时豪杰，都忘却、平生志 。”陈德武身历南宋覆亡，这几句无疑是对南宋百余年耻辱历史的沉痛总结。也对“百年”南宋偏安东南一隅，不思北复故地的极有力的鞭挞。“可惜天旋时异，藉何人、雪当年耻？”笔锋陡转，由怀古转入伤今 。“天旋时异”概括了南宋被元所灭的沧桑巨变 。“可惜 ”是承上启下之语；“藉何人”是亟盼有人出来扭转乾坤。反问句增加痛苦之沉重 。“登临形胜，感伤今古”是全篇的文眼，作者登临之时 ，内心感情汹涌 ，似将倾泻而出 ，“发挥英气 ”因而要词情慷慨 ，又为下面拓展新的词境留下了余地。“力士推山，天吴移水，作农桑地 。”这是面对西湖景物而产生的想法 。力士、天吴 ，都是古代传说中的神人。词想借力士 ，天吴来填水移山。想靠神力把理想变为现实 。之后词人再作一设想：“借钱塘潮汐，为君洗尽，岳将边泪 ！”岳飞精忠报国，却落得父子被害的悲惨结局，真是神人共愤。愤懑郁积于胸，作者想借外力将其激发出来。表明国虽亡，但爱国之心仍拳拳于胸。"
        },
        {
            "title": "西江月",
            "content": "压雪江山亦老，迎春草木俱新。雪销春去逐飞轮。谁识静中机运。浊浊坝头泥土，攘攘市上风尘。为何不住往来人。都被利名淘尽。",
            "comment": ""
        },
        {
            "title": "惜馀春慢/选冠子",
            "content": "不语佳人，多才名友，天遣伴吾幽独。令姿潘岳，太素何郎，争似一丛红玉。谁为织云锦裳，天孙巧处，暗空机轴。别离间、陡觉春风一度，电光惊目。因念著、旧日欢娱，清平歌曲。板按玉人横竹。金盆月落，银烛纱笼，一刻千金难赎。微醉欲醒未醒，声声唤起，睡何时足。待移根、与赋归来，敢比渊明松菊。",
            "comment": ""
        },
        {
            "title": "清平乐",
            "content": "娥眉淡伫。未约心先许。坐待不来来又去。直到碧窗深处。雨云偏妒妖娇。几孤三五良宵。要见残妆新画，多应暮暮朝朝。",
            "comment": ""
        },
        {
            "title": "百字谣/念奴娇",
            "content": "古今明月，魄生明後，积渐圆还缺。秋解伤神春最好，衾枕几番铺设。十二瑶台，千金一刻，横竹休吹彻。绣帘高揭，戒他莫把灯爇。夜久谁共婵娟，掩孤帏睡去，此情尤切。梦驾彩鸾何处觅，飞上玉楼琼阙。舞按霓裳，歌扬红豆，高处风光别。鸟声惊觉，冲冠怒竖吾发。",
            "comment": ""
        },
        {
            "title": "千秋岁引",
            "content": "濯锦丰姿，新凉台阁。懊悔巫云太轻薄。琵琶未诉衣衫湿，菱花不照胭脂落。凤凰池，鸳鸯殿，重金钥。春色画船何处泊。秋色丹青人难摸。可惜风流总闲却。此情不与人知道，知时只恐人挠著。碧窗前，银灯下，陪孤酌。",
            "comment": ""
        },
        {
            "title": "西江月",
            "content": "时序去如流水，功名冷似寒灰。尽教江庾赋多才。一刻千金难买。客里月圆月缺，尊前花落花开。春来何处带愁来。春去此愁还在。",
            "comment": ""
        },
        {
            "title": "清平乐",
            "content": "黄梅雨住。青草池塘暮。轻许天然乐两部。遥想周郎不顾。生憎利口喃喃。凭谁井塞泥缄。最是玉人枕上，几回梦断江南。",
            "comment": ""
        },
        {
            "title": "望海潮",
            "content": "三分春色，十分官事，令人孤负芳菲。歌燕簧莺，语花舞柳，园林好处谁知。还忆旧游时。对海棠驻马，红药题诗。一别东君，回顾又是隔年期。相思远在天涯。镇海填恨臆，山锁愁眉。杜宇能言，鹧鸪有泪，慢劳蝴蝶于飞。景与少年宜。把榆分新火，香透罗衣。风月常存，双鱼报道早来归。",
            "comment": ""
        },
        {
            "title": "水龙吟",
            "content": "驿楼岁暮萧条，小桃何事迎人笑。无言如诉，命暌王母，信沈青鸟。靥瘦繁霜，脂销零雨，梦寒清晓。自刘郎去後，天台路隔，知孤负、春多少。今日玉骢来到。喜相逢、菱花孤照。清幽谁伴，黄花告谢，芙蓉云老。早趁东风，移根换叶，脱身池沼。卜佳期，前度琴心一曲，作相思调。",
            "comment": ""
        },
        {
            "title": "望海潮",
            "content": "祖觞东馆，移舟南渡，江天云树离离。盘谷渔樵，舞雩风咏，渴心常望云霓。知与故人齐。念翼残犹铩，足蹶还羁。百折江流，峡猿水鸟助孤凄。几回梦绕山西。耐疏篷夜雨，惊枕晨鸡。对无声诗，哦有声画，仪形已见端倪。回首暮云迷。又桐飞金井，燕落乌衣。有意相思，双鳞乘羽莫教迟。",
            "comment": ""
        },
        {
            "title": "清平乐",
            "content": "随风情性。聚散元无定。雨过黄昏收拾尽。送出月明花影。谁言出岫无心。腾腾飞上巫岑。梦断不知何处，玉人鬓上斜簪。",
            "comment": ""
        },
        {
            "title": "百字谣/念奴娇",
            "content": "惜花心事，不由人、蝴蝶梦魂先觉。刚纳绣鞋行掠鬓，仰见斗横林杪。昨日深红，今朝轻白，颜色殊昏晓。此中滋味，料他尘世知少。问二十四番风，寒梅并绛楝，始终俱好。须看未开开又谢，多少落英颠倒。彩缀隋园，鹿游唐苑，哀乐无凭祷。此音谁寄，凭阑犹把琴抱。",
            "comment": ""
        },
        {
            "title": "木兰花慢",
            "content": "对江云日暮，又那更、夜如年。见霜满晴空，山衔星斗，月挂城垣。知心故人间阻，几何时、尊酒会多贤。冷落巴山夜雨，凄凉剡水寒船。孱容羞睹镜中研。远水与天连。怪梦有馀甜，酒无好味，诗不成篇。刀圭解生毛羽，向晨风、飞傍彩云边。报道东君到也，一枝春信先传。",
            "comment": ""
        },
        {
            "title": "水调歌头",
            "content": "三五嫦娥月，夜色正婵娟。自从窃药归去，天上几千年。试问广寒高处，为甚缺多圆少，此理孰为权。弦望知天定，离合可人怜。典宫锦，歌水调，载楼船。谪仙居士何在，月色尚依然。遥想人生百岁，三万六千良夜，能得几时圆。莫遣金盆落，达曙照无眠。",
            "comment": ""
        },
        {
            "title": "沁园春",
            "content": "冬夜如年，客枕无眠，怎到天明。待数残二十五、寒更点，听馀一百八、晓钟声。雨却敲篷，滩头激缆，总与离人诉不平。遍闻得，我浚深恨海，砌起愁城。问君何事牵萦。想最苦人间是别情。念千山万水，沈鱼阻雁，一身两地，煼燕煎莺。绣枕痕多，锦衾香冷，意有巫山梦不成。怎撇下，这两字相思，万里虚名。",
            "comment": ""
        },
        {
            "title": "西江月",
            "content": "时序去如流矢，人生宛如飞蓬。石湾江上又逢冬。且喜一场初动。但见堪舆杳杳，更连山水重重。凄凉云物雨濛濛。惟足睡中归梦。",
            "comment": ""
        },
        {
            "title": "浣溪沙",
            "content": "庭院深沈绝俗埃。绿苔因雨上层阶。画帘低卷燕归来。月似有情中夜入，花何无语向人开。谩劳飞梦到天台。",
            "comment": ""
        },
        {
            "title": "水调歌头",
            "content": "好是三春景，都在百花轩。美人眠不成梦，早已绣帘掀。分付海棠睡足，检点牡丹开未，桃李寂无言。叶露联珠络，枝月坠金盆。树铃索，高障槛，补篱藩。丁宁莺燕蜂蝶，上下莫争翻。遥想韶光九十，只恐花飞一片，瘦减玉颜温。不惮银瓶冷，汲井沃芳根。",
            "comment": ""
        },
        {
            "title": "望海潮",
            "content": "陵山载酒，泗河扬柁，尊前折尽将离。才试牛刀，俄惊凫舄，令人去後多思。休唱别离词。看玉函星铁，骑佩铜丝。丹凤鸣阳，碧梧栖尔最高枝。等闲展对声词。对一庭明月，千里邦畿。西涧家声，玉堂人物，夜窗梦果心期。才思浩无涯。若深航濂洛，峻驾峨眉。胸抱相思，银筝锦字莫教迟。",
            "comment": ""
        },
        {
            "title": "浣溪沙",
            "content": "月落桐梢杜宇啼。云埋芳树鹧鸪飞。夜阑分作送春诗。山上安山经几载，口中添口又何时。相思一曲诉伊谁。",
            "comment": ""
        },
        {
            "title": "水调歌头",
            "content": "莲衬凌波步，笋浴影娥东。晚妆脂粉犹腻，雪洁弄春溶。却似玉盘拈指，莫是金环脱腕，宝镜逐华容。好个明珠颗，落在掌窝中。可人意，拿不住，握还空。骑鲸便欲深取，恐触卧骊龙。奈玉春纤冻也，那壁团圆何处，有影却无踪。不上广寒殿，便入水晶宫。",
            "comment": ""
        },
        {
            "title": "清平乐",
            "content": "三三两两。夜夜教人想。偷入霜绡斜隙帐。直到珊瑚枕上。玉人梦绕江南。输他一饷肥甘。莫恨我心儿毒，只因你口儿馋。",
            "comment": ""
        },
        {
            "title": "西江月",
            "content": "凤舞汉阳月丽，龙吟汉水波飞。行云何事驻天涯。横玉危阑四倚。问岳阳三度後，看尘世几番棋。鹤群何处未归来。冷落吴头楚尾。",
            "comment": ""
        },
        {
            "title": "一翦梅",
            "content": "新酒初香菊半含。月也三三。日也三三。登高已约上崭岩。世事相担。风雨相担。头上茱萸颠倒簪。身在河南。心在江南。渊明何日解征骖。俯也何惭。仰也何惭。",
            "comment": ""
        },
        {
            "title": "水调歌头",
            "content": "梦足芙蓉曙，步入牡丹丛。试将枝叶枚数，宠紫与娇红。如诉如歌体态，轻暖轻寒天气，春色把人烘。百斛沈檀味，两腋麝兰风。春衫透，罗袜沁，暗回中。芳心能有多少，一点束千里。只恐避丝行露，漫惹狂蜂轻蝶，珍重惜仪容。兰蕙修芳佩，苹藻荐公宫。",
            "comment": ""
        },
        {
            "title": "望海潮",
            "content": "南冠一载，西流万里，离怀孰不伤情。富贵邯郸，雨云巫峡，回头一梦空惊。谁辱又谁荣。问当时道德，今日功名。楚水吴山，向来多少送和迎。长安古道长亭。叹马啼不驻，车辙难停。薇老首阳，芝深商谷，时遥雾拥云平。此意已羞评。但金缄白雪，锦佩青萍。采竹崑崙，有时吹作凤凰鸣。",
            "comment": ""
        },
        {
            "title": "清平乐",
            "content": "轻姿傅粉。学得偷香俊。百紫千红人未问。先与芳心折损。一生天赋风流。不知节去蜂愁。堪笑庄周老子，将身梦里追游。",
            "comment": ""
        },
        {
            "title": "望远行",
            "content": "城头初鼓，天街上、渐渐行人声悄。半窗风月，一枕新凉，睡熟不知天晓。最是家山千里，远劳归梦，待说离情难觉。觉来时，帘外数声啼鸟。谁道。为甚新来消瘦，底事恹恹烦恼。不是悲花，非干病酒，有个离肠难扫。怅望江南，天际白云飞处，念我高堂人老。寸草心，朝夕怎宽怀抱。",
            "comment": ""
        },
        {
            "title": "踏莎行",
            "content": "雾失南楼，云低东阁。枝头不见南飞鹊。姮娥何事太多情，今宵故误年时约。天易阴晴，人多哀乐。从来此事难凭度。匆匆又是隔年期，且烧银烛酬高酌。",
            "comment": ""
        },
        {
            "title": "清平乐",
            "content": "娇声娇语。却似深闺女。三叠琴心音一缕。躲在绿阴深处。此音宁与人知。此身不与人欺。薄暮背将斜月，噤声飞上高枝。",
            "comment": ""
        },
        {
            "title": "踏莎行",
            "content": "梅压宫妆，柳横眉黛。都将留得春光在。弄琴台上忽相逢，吹箫月下曾相待。海燕春归，江鸿秋迈。到头总是恩和爱。佳期约在白云间，一团和气春如海。",
            "comment": ""
        },
        {
            "title": "西江月",
            "content": "为问云间滕六，天工何事依违。冬时三白不时为。今日驾言春瑞。瘦损穷彭泽柳，禁持杀傅岩梅。仁风反掌霁天威。都做一江流水。",
            "comment": ""
        },
        {
            "title": "醉春风",
            "content": "陌上轮蹄满。花间蜂蝶乱，画帘低卷对南山。□□□。轻暖轻寒，乍晴乍雨，风流云散。罗袖伤春晚。纨扇惊秋换。谁将白雪污青鬟。懒懒懒。金星笙歌，茅檐风月，悲欢相伴。",
            "comment": ""
        },
        {
            "title": "清平乐",
            "content": "啾啾唧唧。夜夜鸣东壁。如诉如歌如涕泣。乱我离怀似织。画堂帘幕沈深。美人睡稳香衾。懒妇知眠到晓，尔虫枉自劳心。",
            "comment": ""
        },
        {
            "title": "鹧鸪天",
            "content": "三径芳根自不群。每於霜後播清芳。枝头蛱蝶如羞见，篱外征鸿不可闻。情脉脉，思纷纷。绕窗吟咏理馀薰。卷帘人在西风里，知是新来瘦几分。",
            "comment": ""
        },
        {
            "title": "西江月",
            "content": "疏散履穿东郭，流离马没蓝关。瓜洲谁问卧袁安。孤负新年月半。铁瓮成银瓮出，金山做玉山看。无知儿女不知寒。冰箸掌中争看。",
            "comment": ""
        },
        {
            "title": "清平乐",
            "content": "天孙自织。经纬天南北。明月楼台高百尺。玉手昔曾亲摘。种榆人去何年。乘槎偶认张骞。报道秋期近也，好将巧思相传。",
            "comment": ""
        },
        {
            "title": "木兰花慢",
            "content": "值升平海宇，又春色、与俱还。向杨柳楼台，海棠庭院，红药阑干。可人好风良月，都收拾入锦囊间。心事已超尘外，天公分付人间。世途陆海拥波澜。回首梦中看。想酒醒罗浮，云空巫峡，饭熟邯郸。从兹破琴煮鹤，猗阑不用对人弹。粗足少游衣食，何妨司马江山。",
            "comment": ""
        },
        {
            "title": "西江月",
            "content": "有信江头春色，无凭天上浮云。白衣苍狗又何频。岂是随风情性。法受三千谪路，翻成万里思亲。瓜洲中道不逢人。谁寄江南春信。",
            "comment": ""
        },
        {
            "title": "清平乐",
            "content": "丝丝线线。惹起云根燕。万里江山春欲遍。多在梨花庭院。经旬一见通宵。恍如身在蓝桥。记与巫山神女，不禁暮暮朝朝。",
            "comment": ""
        },
        {
            "title": "醉春风",
            "content": "推枕床羞下。临鸾眉不画。妒深谁复白圭瑕。怕怕怕。飞燕班姬，昭君延寿，孰知淫雅。背倚荼縻架。泪满鲛绡帕。白头吟断怨琵琶。罢罢罢。采柏卖珠，牵萝补屋，顺天生化。",
            "comment": ""
        },
        {
            "title": "望海潮",
            "content": "珑山西峙，浙江东逝，谁馀一箭临冲。凤舞龙飞，地灵人杰，当年树此勋庸。强弩万夫雄。令冯夷退舍，海若潜锋。拥石成堤，百川约束障西东。至今人物蕃丰。仰功扬山立，德润川容。乐极西湖，愁多南渡，他都是梦魂空。感古恨无穷。叹表忠无观，古墓谁封。棹舣钱塘，浊醪和泪洒秋风。",
            "comment": ""
        }
    ]
}