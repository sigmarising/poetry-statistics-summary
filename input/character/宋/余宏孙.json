{
    "dynasty": "宋",
    "author": "余宏孙",
    "poems": [
        {
            "title": "和通山尹张松坡梦游庐山吟",
            "content": "我行匡庐鬓青青，往往大醉琵琶亭。归来老我二十载，惟有梦寐劳神形。有时遍历开先寺，老僧禅定齁齁睡。有时经过五柳家，秫香酒熟邀人醉。恍兮惚兮真若飞，高泊天地坐忘归。晴云漠漠披絮帽，白鹤冉冉来羽衣。方将餐霞炼颜色，觉来无失亦无得。何当整理下泽车，共逐双凫访真迹。",
            "comment": ""
        },
        {
            "title": "和余天开见寄",
            "content": "春树君今吟渭北，林塘我已卜溪西。赏心乐事优游处，花自飞飞鸟自啼。",
            "comment": ""
        }
    ]
}