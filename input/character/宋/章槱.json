{
    "dynasty": "宋",
    "author": "章槱",
    "poems": [
        {
            "title": "千顷山",
            "content": "欲为龙池游，束装戒蓐食。鸡鸣天未曙，呼儿重蜡屐。潆洄溯寒溪，砍荦疲乱石。迢迢万丈岭，宛转苍龙脊。山高吐朝气，恍不辨咫尺。俯听雷雨声，仰逐猿猱迹。委蛇度花坞，绿净草可席。喜如出笼槛，身轻飞鸟掷。不辞双足茧，远探蛟龙窟。传闻此山巅，旧有沧海色。迩来三十年，潭湫亦枯荻。至今应江潮，尚浮鸥鹭集。至理竟未解，对之空太息。不如西湖游，挥篙泛瑶碧。",
            "comment": ""
        },
        {
            "title": "千顷山",
            "content": "琼叶半开童女颊，蕨芽初长小儿拳。山中云雨虽无味，何似山河走幕烟。",
            "comment": ""
        },
        {
            "title": "千顷山",
            "content": "一池春水应江潮，中起沙鸥数尺高。谁谓风云远朝市，乱山深处亦波涛。",
            "comment": ""
        }
    ]
}