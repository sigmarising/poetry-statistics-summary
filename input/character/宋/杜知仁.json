{
    "dynasty": "宋",
    "author": "杜知仁",
    "poems": [
        {
            "title": "和范孙闲行溪西得梅数花韵",
            "content": "寒梅我故人，岁必以文会。涴墨尚可覆，未知凡几醉。晚乃得此诗，山灵以为最。置身风月上，出语色香外。驾言孤绝处，坏枝委颠沛。悬崖折披竹，断涧强病桧。穷交仅如此，过是藐无辈。碧眼苦好奇，於焉有深嗜。迎长得一花，以为时可矣。遂若天下春，笔头顿生气。我属闭关日，一枝偕寤寐。敢贺微阳来，尚虞坚冰至。结束果何在，飘零初不计。政恐负岁寒，或为识者喟。",
            "comment": ""
        },
        {
            "title": "和范孙闲行溪西得梅数花韵",
            "content": "孤根要先觉，一花已后会。而况万香中，晚乃夸狂醉。东皇兆群物，无物居其最。对梅欲着语，当在梅之外。君看龙蛇蛰，中有江河沛。其元阳复雷，其真岁寒桧。於梅观此妙，眼力怜湛辈。无能根本求，仅为色香嗜。一元元识者，孤真可知矣。君独邃玄机，命笔开风气。奇哉天根词，与世呼梦寐。犹疑转语下，未为梅之至。愿闻第一义，更作向上计。会有先天翁，当发无极喟。",
            "comment": ""
        }
    ]
}