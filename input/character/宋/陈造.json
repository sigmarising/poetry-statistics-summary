{
    "dynasty": "宋",
    "author": "陈造",
    "poems": [
        {
            "title": "次韵赵帅四首",
            "content": "我亦饱参僧，赢粮走百城。诸公传句法，夫子擅诗声。知笑屠龙误，时须画鹜成。峨肩出苦语，蛩夜共凄清。",
            "comment": ""
        },
        {
            "title": "龙湾看初日",
            "content": "江声夜寂绝，江雾晓空蒙。乱霞映淡日，隐隐空蒙中。羲驭巧呈瑞，不与他时同。炯然玉奁静，泛此瑛盘红。分明三足乌，依微绛绡蒙。曾穹敛氛噎，幽壑舞鱼龙。升从海仙府，光射河伯宫。遥想丽帝阙，佳气正郁葱。鸾鹭同虎拜，三呼并神嵩。散人得壮观，醉约持钓翁。",
            "comment": ""
        },
        {
            "title": "次韵自序",
            "content": "丁年拾芥视功名，可但纫兰茹落英。深愧官曹无所补，向来志愿几馀成。分营伏腊耕淮壤，久绝音邮到帝京。尚有好贤馀习在，老怀端合向君倾。",
            "comment": ""
        },
        {
            "title": "再次韵四首",
            "content": "荦确悍顽经数驿，醒然初挹碧嶙峋。眼明骤与真山晤，不比逃虚见似人。",
            "comment": ""
        },
        {
            "title": "到房交代招饮四首",
            "content": "胜日山堂共一樽，未妨窈窕对嶙峋。髻分翠影眉争绿，人与南山各可人。",
            "comment": ""
        },
        {
            "title": "题扇七首",
            "content": "桃叶渡头鱼噞春，莫愁堂上燕依人。玉觞欲举瓦先醉，痛忆当时迹未尘。",
            "comment": ""
        },
        {
            "title": "赠钱郎中",
            "content": "刓方利禄媒，抱道俗不省。诗书工发家，孰起世儒病。钱侯挺直节，蛮徼复兰省。剑气夜星明，鵰翮秋霜耿。上前论世务，万乘为首肯。平生中原虑，壮岁左符请。不作黄阁想，拟试白羽秉。孤忠当宁知，宏图时宰领。群儿须圆曲，谓可力胜命。彼此计乘除，得甓丧崇鼎。平生信所得，一鉴照万境。幕中辞脂韦，客石进严冷。主簿聱牙伯，评俗怒生瘿。令君强项翁，争事不藏颖。但有周舍思，可无卫武警。我亦意行者，泥古志未逞。朝来听名理，剪烛延落景。寸田殊易荒，有赖剔榛梗。效奇乏良策，汲深惭短绠。惟期佩公言，不堕颓俗阱。",
            "comment": ""
        },
        {
            "title": "送龙辞三章",
            "content": "雷车轞兮电焱熹，孽氛静兮旱魃摧，龙之来兮慰我思。翠其幢兮羽旗，乘焕{火霍}兮纷躨跜。龙之去兮盍徐之，蜚雨兮一且再。室予居兮谷予饥，眷他州之枵橎兮，匪龙其吾曷依。东阡北陌兮讴而嬉，右湖左海兮夜不扉，林屋之洞兮蟠翠微。琼餐兮贝宫，云璈兮玉妃。奠龙居兮无愧，功成兮龙则归，送龙兮陈辞。溪藻芡兮山有蕨薇，钱吾归兮几时。",
            "comment": ""
        },
        {
            "title": "云岩晓",
            "content": "淮山归梦清莫续，僧窗睡足雨亦足。钟鸣鼓动萁炉红，深炷沈檀共僧粥。我生身口良易供，志原略与山僧同。明年听雨淮之东，还许幽人林下逢。",
            "comment": ""
        },
        {
            "title": "再次张丞韵",
            "content": "龙职阴晴肯转圜，寒侵春事倍常年。弥旬稔听盆翻雨，一室何殊瓮里天。多病可堪严酒戒，高舂未憖枕书眠。忘忧蠲忿疑无策，小草论功亦浪传。",
            "comment": ""
        },
        {
            "title": "泊瓜步",
            "content": "拥衾迎銮晓，舣楫瓜步夜。问俗乡音转，束緼野宿乍。去家倏兼旬，取道逾三舍。江神虽世情，羁客忍陵藉。初趁风色好，忽复帆席卸。泊舟市区外，系缆古柳下。遥听波浪涌，未息妻孥怕。谯翁身世拙，衷货迄未价。荣望绝台阁，归计盍桑柘。男儿四方志，肯与衰鬓谢。古人出处音，分取世俗讶。呼酒反谭麈，扪虱复王伯。",
            "comment": ""
        },
        {
            "title": "早夏",
            "content": "安石榴花猩血鲜，凉荷高叶碧田田。鲥鱼入市河豚罢，已破江南打麦天。",
            "comment": ""
        },
        {
            "title": "次韵石湖居士见梅",
            "content": "东风犹是玉为尘，静女冰肌小带皴。尚压芳华擅春事，枉当穷腊议花神。仙姿绝俗遗群妒，鼎实收功看一新。疎影暗香吾袖手，天容诗伯继黄陈。",
            "comment": ""
        },
        {
            "title": "祷雨木栏堂四首",
            "content": "醮坛烟断金鼎，缺月印天一梳。想知瞻望云汉，君王寝帐犹虚。",
            "comment": ""
        },
        {
            "title": "再次前韵呈林郎中五首",
            "content": "坎流行止忌株守，敢薄绅笏高山林。平时交期车合辙，回首夷路鹤鸣阴。穷鸟低摧客吟苦，九虎眈视天门深。南道主人推毂手，赖君未遣灰吾心。",
            "comment": ""
        },
        {
            "title": "赭圻",
            "content": "朱旗仅奏蜀川功，咫尺中原未向风。礼接谢安犹故旧，心知越石是英雄。生前逆气无宗国，身后馀殃有狡童。忍对青山话遗臭，人生过鸟抹秋空。",
            "comment": ""
        },
        {
            "title": "次韵任解元喜雨二首",
            "content": "跪奉炉香幸见怜，人言匹庶可回天。及今一睹盆倾势，满意重占斗覆年。仅息黄尘昏永昼，几时翠羽冒中田。此心安得顽如石，水旱丰凶付偶然。",
            "comment": ""
        },
        {
            "title": "又对厅",
            "content": "黄堂绿影转槐龙，锦绣围中度好风。珠履相辉人峙玉，金罍更劝酒如空。逢辰正自千龄会，胜日何妨一醉同。来岁从公话今日，钧天应簉未央宫。",
            "comment": ""
        },
        {
            "title": "夜宿商卿家",
            "content": "萑蒲无警南塘静，歉岁村讴鼓罢挝。更喜良宵共谭麈，几烦亲手剪灯花。酌无多酒仍馀味，懶不吟诗政自嘉。蝶梦蘧蘧才一霎，邻鸡啼罢又啼鸦。",
            "comment": ""
        },
        {
            "title": "再次韵呈张守",
            "content": "朋旧携持过陋栖，炊香沦雪鱠拖泥。酒浇礧磈聊娱老，诗愬酸寒最切题。种秫集功今有约，对棋销日不嫌迷。千奴别去平安否，时欲拿舟甓社西。",
            "comment": ""
        },
        {
            "title": "韩守松卿索近诗",
            "content": "昔人技成叹屠龙，似我五字躭雕虫。镌肝搯肾探戃恍，半世不辞诗得穷。诗成颇讶神与力，畴昔梦中分五色。援毫动作万钧斡，应俗何曾一钱直。豪韩有句当千年，取世所遗政自贤。数篇蜚向青眼边，可复把玩盘中圆。君家十顷围翠密，近榭远亭如画出。时须唤我一樽同，笑对风烟挥此笔。",
            "comment": ""
        },
        {
            "title": "书城北尼庵二首",
            "content": "小摇蛇影鸟惊堕，已落背毛牛自如。瞢欲分朋惭老病，与渠甘作典筹舒。",
            "comment": ""
        },
        {
            "title": "再游虎丘二首",
            "content": "阖庐归骨地，僧宇庇高丘。又趁能诗伴，来为吊古游。英雄馀幅纸，岁月莽东流。未解山前客，相逢更说愁。",
            "comment": ""
        },
        {
            "title": "再次韵",
            "content": "二子峨冠共我长，即看紫绶映银黄。不须握手论家谱，更举宣尼与伯阳。",
            "comment": ""
        },
        {
            "title": "次韵王勉夫晚春",
            "content": "送春无酒未须嗟，却有新茶试大家。便惬轻凉生小扇，独怜扑蔌下荐花。霜肤解箨初尝笋，怒瘿因谁拟问蛙。嘉树著行森羽葆，翠青疏密俨排衙。",
            "comment": ""
        },
        {
            "title": "喜雪六首",
            "content": "寒空黯惨塞不开，篵琼屑玉卷地来。乾坤变灭定何意，风为披拂云剪裁。和声载路天亦喜，簸弄花絮为春台。了知麦秋更好在，老农指此丰年媒。",
            "comment": ""
        },
        {
            "title": "使君有诗复次韵",
            "content": "诗播乐职闻子渊，贵耳底用泥古先。吾宗使君当世贤，援今辈古敢间然。祖武孙谋有源水，功名济美方未已。即今朝野属望深，简斋仙人真不死。诗律欲并元刘驱，郡政坐使豚鱼孚。编辑妙制纪殊绩，喑不措手吾非夫。壮岁毫端有神物，才与年衰此心屈。伸纸索句颇强颜，漫把清明誉天日。",
            "comment": ""
        },
        {
            "title": "再次韵林郎中",
            "content": "醉乡陶然真我底，落世瞢作鱼千里。颇思溪风鸣桧枝，一洗半生市声耳。帝城春月雨强半，蹑屐冲泥今已惯。湖莹冰奁涛涌山，回思向来领奇观。角角倦鹊语未休，晚鸠饶舌如有求。明朝定可载酒去，携儿一为湖上游。湖西群艳虽无在，宿云扫空天宇大。蹇吾健倒趁早归，醉尉未须嗔目待。",
            "comment": ""
        },
        {
            "title": "再次韵",
            "content": "平日四方念，见谓石作肠。即今还家梦，绊骥首屡骧。不作垂橐叹，藏书颇青箱。此灯可无传，儿孙共翁长。",
            "comment": ""
        },
        {
            "title": "谢程帅袁制使",
            "content": "一编用刘汉，谁似进履生。同吟谢世书，我尝羡弥明。昭文倦袖手，此曲宁亏成。屠龙与澼洸，付渠自重轻。",
            "comment": ""
        },
        {
            "title": "次张学录韵十首",
            "content": "广文无酒钱，到官倏改火。清谭坐萧斋，惟子屡过我。",
            "comment": ""
        },
        {
            "title": "观山四首",
            "content": "晴春载酒小徘徊，倏作冲泥冒雨回。毕竟山灵嫌俗驾，即今还殷阿香雷。",
            "comment": ""
        },
        {
            "title": "调官归",
            "content": "穰穰衣冠地，眈眈公辅居。云霄有捷径，尘土且长裾。老去怀归切，生知与世疎。解装漫刺在，况说子公书。",
            "comment": ""
        },
        {
            "title": "招郑良佐",
            "content": "向来闻名思见面，常恨东西异乡县。即今去我一苇航，亦复经年不相见。重阳佳辰可虚辱，橙香蟹肥家酿熟。相过一醉犹待速，为君已约东篱菊。",
            "comment": ""
        },
        {
            "title": "次诸公诗韵",
            "content": "墙围护风烟，檐影纳红绿。城西百弓地，论价指和玉。沧浪取具体，辋川俨遗躅。年时得小憩，振衣休汗足。山灵不留人，定复厌枨触。坐想散花女，深堂伴金粟。今年桃李月，僮马几装束。竟成梦魂到，永叹春事促。此亦志原违，世有溪壑欲。似闻偕六逸，碧酒仍艳曲。风鹤羽人下，露花妃子浴。诗卷肯属我，我洗颜面俗。元亮晚耒耜，弥明旧符籙。可须白月前，熠熠度萤烛。",
            "comment": ""
        },
        {
            "title": "鹿鸣燕",
            "content": "乱山森立围古房，重碧叠青天与长。钟奇孕秀为隽良，有如六子争轩昂。胸次襞积云锦章，汉之晁董唐常杨。当日折冲阵堂堂，尺箠不折筑受降。皇上籲俊奄帝王，士孟其晋如康庄。即今劝驾观国光，接翼便合鸳鹭行。后先差池似未妨，一夔自足开天荒。五大次第趋岩廊，怀宝判阅三星霜。一杯首饯江夏黄，一诗窍比振履商。功名逼人未易量，坐来相映眉间黄。谁遣大宅浮春阳，他年朝路偕翱翔，惟南有斗耿昊苍，一字定寄渔樵乡，老子善诵君叵忘。",
            "comment": ""
        },
        {
            "title": "春日客中二首",
            "content": "芳时已叹鬓毛斑，何况栖栖客路间。杯酒故人千里隔，锦囊著语一春闲。燕莺飞处频回首，桃李香前合厚颜。昨夜东风贷庭竹，少容归梦到家山。",
            "comment": ""
        },
        {
            "title": "题六么后",
            "content": "爱爱少日淫奔女，爱爱死作贞烈妇。东隅一跌收桑榆，竟得作名传乐府。男子处死正自难，此女励志雪柏寒。至今挺挺在人自，诗翁作诗生东刊。谁翻此诗入宫羽，檀唇缓歌细腰舞。直掩霓裳羽衣曲，更问离魂馈浆女。且玩此舞空金卮，莫奏此曲增悲凄。兰摧蕙枯昆玉碎，不如人家嫁狗随狗鸡随鸡。百年佳丽终枯骴，汝名芬芳无已时。舍生狥义渠安之，而我更用兴悲为。我悲所悲人不识，抚事怀人悼今昔。翻云覆雨行路难，君不见买臣之妻彦升客。",
            "comment": ""
        },
        {
            "title": "同徐吕二子游西湖复次前韵五首",
            "content": "酴釄芍药借春回，似解商量陆续开。安得玄霜著花骨，不教容易染苍苔。",
            "comment": ""
        },
        {
            "title": "再次韵答程帅高机宜四首",
            "content": "名德谁今挺古风，人嗟汲直合居中。挥毫有物鬼落胆，与世无心云度空。倚听金銮拜新渥，又烦竹马走群童。贝宫风露鳌峰月，行矣辉华映两瞳。",
            "comment": ""
        },
        {
            "title": "次韵张秀才雪",
            "content": "可是春皇吝物华，群仙剪水作奇葩。壶中天地浑糜玉，风处园林尽勒花。宿火暖寒聊榾柮，夜光落手急惊嗟。忍饥遽拟搜诗谢，何异空肠更饮茶。",
            "comment": ""
        },
        {
            "title": "送严上舍并寄诸公十首·寄张次夔县丞",
            "content": "闻道张夫子，还家俗累轻。两官终短袖，五字屹长城。龙断悲人世，烟云写物情。只今遥夜月，独许伴空明。",
            "comment": ""
        },
        {
            "title": "黄尉挽章二首",
            "content": "落笔心犹壮，论年鬓未斑。砚捐初铸铁，泽失善藏山。谈麈那容数，灵輀去莫攀。松阡萦望眼，衰泪可胜潸。",
            "comment": ""
        },
        {
            "title": "次韵章守移学",
            "content": "千柱崇成俨旧规，小劳移筑未为非。诸儒受业三熏沐，贤守收功一指挥。蒇事此时争试目，决科它日看增辉。问玄亦复侯芭事，可但经生识指归。",
            "comment": ""
        },
        {
            "title": "祈雨而应范簿有诗次韵四首",
            "content": "瓣香亲谒睡岩龙，高卧逶迤岂自公。岩下望龙须一怒，向来作止系凶丰。",
            "comment": ""
        },
        {
            "title": "三月初晚晴寄高缙之三首",
            "content": "曲栏倚青冥，万井入指顾。湖光漾明霞，照我凭栏处。森木倦鸟归，遥空征鸿度。定知待月人，破竹有奇句。",
            "comment": ""
        },
        {
            "title": "王母致语口号",
            "content": "天仗凌晨拱未央，君王亲奉紫霞觞。社鸣当纪乾坤辟，筴授端知日月长。为祝尧龄辞翠水，闲留羲驭顿扶桑。儿家不上千秋鉴，自摘蟠桃寿圣皇。",
            "comment": ""
        },
        {
            "title": "再次韵后篇戏朱",
            "content": "淙淙雨势欲沈城，衮衮辞源亦对倾。辟户浑疑云气近，诵诗如在玉壶清。射知猿臂须穿札，陈怯鱼丽且闭营。只把两君新句法，为歌丰乐诏诸生。",
            "comment": ""
        },
        {
            "title": "次韵张守劝农",
            "content": "东郊春好近清明，小队相羊为省耕。扶路人归皆喜色，应时雷殷亦和声。不妨密雨催花放，有底屯云妒月盈。遥想一尊同客夜，烛花未剪已诗成。",
            "comment": ""
        },
        {
            "title": "暮春泛西湖次口号韵呈程待制十首",
            "content": "重到西湖可便回，前年待得水芝开。凭君问取闲鸥鹭，亲见跳珠溅客来。",
            "comment": ""
        },
        {
            "title": "次韵张守惠山",
            "content": "诗伯心如水，熊轓再护边。教条父老舞，姓字裔夷传。客到牵铃索，诗成仰屋椽。平吞云梦泽，聊酌隐之泉。",
            "comment": ""
        },
        {
            "title": "劝农书净居壁",
            "content": "小出成休务，徐驱免戴星。风枝禽磔磔，烟陇麦青青。萧寺蜚尘外，行轩数刻停。剩呼黄发叟，看卧碧香瓶。庶富几无憾，耕桑饱所经。由衷疎直语，或可比闾听。",
            "comment": ""
        },
        {
            "title": "次章房陵韵四首",
            "content": "章子五车读，诗外未一施。清篇忽见属，了不计吾谁。投暗率如此，世路宜暮迟。独无牙旷手，并坐弦君诗。",
            "comment": ""
        },
        {
            "title": "再次韵二首",
            "content": "郡政只今多暇日，名园欲到指苍茫。能诗有客怜侯喜，好士惟公繼郑庄。促膝未妨渑似酒，转头当复玉为堂。联金缀玉真吾事，剩刻坚珉表士乡。",
            "comment": ""
        },
        {
            "title": "张丞见和次韵答之",
            "content": "故人十年别，墙宇今密迩。谭胜复诗工，排日有欢喜。所嗟连城璧，过诧窭人子。何况政术疎，一一赖提耳。",
            "comment": ""
        },
        {
            "title": "再次韵答程帅高机宜四首",
            "content": "倒海翻湖袖手观，揆子才思坐天悭。愁攻心折仍无赖，债压头低不办还。坐想赓酬联白璧，只令翘企仰高山。拙疏却喜便衰病，赢得萧斋尽日闲。",
            "comment": ""
        },
        {
            "title": "次韵余司理",
            "content": "名分必我辈，那容狥多可。势由服劳屈，享以綦贵夥。积水须固防，易溢不难破。劝沮自有机，惩一警千个。世儒略其本，顾详狱犴课。彼顽工抵巇，未可援宥过。奸名犯具分，论罪不在大。吏奸易为炽，士气宁受挫。漏网容汝辈，厚颜向此座。新诗惊老眼，唱高信难和。向来搏虎手，老去但慵懦。近者劳阿买，金薤编玉唾。此诗尤杰出，气有江山估。揆予收新得，比君倍当贺。",
            "comment": ""
        },
        {
            "title": "试柘枝溪上",
            "content": "蕙风花气雨馀天，报答融和玉作船。壮岁自能鸜鹆舞，老狂犹有柘枝颠。群鸿翩度昆昭锦，双凤翔从玉井莲。起我少时豪侠兴，未甘诗客号臞仙。",
            "comment": ""
        },
        {
            "title": "次韵张直合避暑",
            "content": "红榴照眼笋穿阶，峭合登临快此来。净境祛烦仍客共，醉乡逃暑更书催。庭阴碎喜风头动，虹影明看雨脚回。万事屏除诗债迫，此心拌擞未容灰。",
            "comment": ""
        },
        {
            "title": "书南柯太守曲后二首",
            "content": "门前车马竞飞驰，等是槐安未寐时。何似阿怜歌此曲，一卮随分得伸眉。",
            "comment": ""
        },
        {
            "title": "再用韵寄丁知县三首",
            "content": "旗亭风月小披襟，慰我东归听足音。潮水去来当有信，岫云出入自无心。酒杯乘兴从妨梦，诗律缘愁乐废吟。明日扬舲回白首，烟横北固櫂千寻。",
            "comment": ""
        },
        {
            "title": "同沈守劝农十首",
            "content": "谁似青君用岁华，遍分春色到幽遐。房陵远近山千叠，到处东风到处花。",
            "comment": ""
        },
        {
            "title": "村居二首",
            "content": "卷书揩目小披襟，睡起初便茗碗深。一缕碧檀无与语，坐窗闲看竹移阴。",
            "comment": ""
        },
        {
            "title": "山居十首",
            "content": "丁年陪友旧，尘雾去駸駸。不赖学问力，终孤云水心。无波真古井，跃冶岂祥金。抚已知今是，扁舟钓碧浔。",
            "comment": ""
        },
        {
            "title": "閒题",
            "content": "自笑冠裳裹沐猴，只今江海信虚舟。断无贝阙珠宫梦，好在黄鸡紫蟹秋。诗外尽为闲日月，人间分占素公侯。政须鸥鹭供青眼，未厌山林映白头。",
            "comment": ""
        },
        {
            "title": "凌晨复有惠急笔次韵",
            "content": "小驻江干接隽游，渭清泾浊可同流。假真笑我陈惊坐，造妙推君赵倚楼。姓字已高时辈上，功名尤忌鬓毛秋。等闲莫学金华伯，碧水如天拟梦鸥。",
            "comment": ""
        },
        {
            "title": "陈宣卿为予作雕图",
            "content": "吾宗洒画墨，似我诗得趣。未至心手忘，敢议江山助。东绢十幅围，中有千尺树。穷冬万虫蛰，拆地双虬怒。仿佛风雨声，想像栋梁具。人间汗反浆，对此毛发竖。怪君物写影，落笔神与遇。自言阅世孰，妙解等僧悟。每当盘薄馀，了知精灵聚。此图尤杰出，持用博新句。墨君第一流，论世无殆庶。三熏且十袭，复靳为子赋。",
            "comment": ""
        },
        {
            "title": "言怀二首",
            "content": "此身与世分相违，可是平生不见几。知己方占白鸡梦，寸心已傍碧山飞。周旋觞咏须三益，斟酌行藏欠一归。甓社湖西隐君子，为翁应扫钓鱼矶。",
            "comment": ""
        },
        {
            "title": "次韵王统制喜雨",
            "content": "公馀竞病挥诗笔，谁似风流老伏波。对雨肯来同把酒，当令阿素为君歌。",
            "comment": ""
        },
        {
            "title": "送七子赴省",
            "content": "旋转玑衡运化枢，嗣皇袭六待耆儒。斗南誉望俱难匹，邺下才华旧不孤。郡赋今推作者并，王庭可但诤臣趋。竹林昔隐休回首，四辅三公此首涂。",
            "comment": ""
        },
        {
            "title": "赠龚养正二首",
            "content": "思君不办一再过，束书谢客方卧痾。不为儒林丈人地，可耐造物小儿何。我亦病气刚制酒，自春迄秋在告多。几时蹁跹数访我，为君快作鲸饮河。",
            "comment": ""
        },
        {
            "title": "再次韵四首",
            "content": "作吏丁年熟李书，调官晚境曳邹裾。平时外慕生灾怪，嘉遁爻中有祓除。",
            "comment": ""
        },
        {
            "title": "呈赵帅",
            "content": "雨行本自贪风便，四十里程真劈箭。长年摊钱夸半仙，一炊黍顷风头转。生世快意多所辱，叶舟瓠壶粮如屋。暗中桩触船版折，船丁籲天船媪哭。涂穷傥有哀王孙，腰舖人家紧闭门。丁翁禄遫捕鱼者，向我顾肯颜色温。茅屋新成容寄宿，麻茶初熟仍见分。解衣灭烛睡欲死，乡梦醒时鸡唤晨。平时晨餔下南浦，定向扬州听更鼓。飞廉生忧吾敢怨，薄命若为防弩。今朝河面吹细痕，竹树不声人骏奔。掣铃一笑话畴昔，便有乐事酬佳辰。镇淮主人开渌樽，蕙兰香前箫鼓喧，一杯为我安惊魂。胜谈亹亹清耳根，向来忧虞无足言。",
            "comment": ""
        },
        {
            "title": "赠广教主人",
            "content": "风雨破十九，可得闲余步。画舫连千百，排拶堤侧树。湖山堕空蒙，於客信非助。前朝冒雨还，正为初日误。今者乘兴往，不暇家治具。赏心有新惬，行计无旧沮。香尘纷罗绮，隐服耐此污。莺花殊未厌，乌兔渠小住。爱日拟秉烛，把酒先得句。上马一回首，前滩下白鹭。",
            "comment": ""
        },
        {
            "title": "次韵杨宰",
            "content": "我方獭髓疗蜂腰，渠自才华盖代豪。州掾聊容养文豹，玉音催去踏金鳌。联芳君亦花只取，双峙人推玉笋高。看即提衡霄汉上，得无交口话啼号。",
            "comment": ""
        },
        {
            "title": "次韵张守与润守总卿诗四首",
            "content": "渔樵送晚景，天地著陈人。涧底离奇干，人间浩荡春。峨冠才识字，何策可资身。不拟千言赋，忉忉慁大钧。",
            "comment": ""
        },
        {
            "title": "祷雨凤凰山二首",
            "content": "跨凤西来得好山，千年人与凤俱还。本规法席专崭绝，先遣山灵凿捍顽。闻道碧泓严水印，试携清醥闯云关。此心炯炯龙应识，莫遣归涂更厚颜。",
            "comment": ""
        },
        {
            "title": "次玩鞭亭小诗韵",
            "content": "心事即今惊白发，世情从昔彀黄间。窦家锦上四百字，只道藁砧山复山。",
            "comment": ""
        },
        {
            "title": "相如二首",
            "content": "逸德狂情赖补苴，文君端合婿相如。白头曲里殷勤意，不愧先生谏猎书。",
            "comment": ""
        },
        {
            "title": "题长沙新到雁图",
            "content": "渺莽雪波烟渚，有底鼓翅相呼。如老子载家去，眼明见甓社湖。",
            "comment": ""
        },
        {
            "title": "喜雨口号呈陈守伯固十二首",
            "content": "共说邦君祷雨时，衋如疾痛切肤肌。公心一片秋空月，可但圆通大士知。",
            "comment": ""
        },
        {
            "title": "题扇集句五首",
            "content": "绿槐高柳咽新蝉，绫扇唤风阊阖天。见欲扫床悬麈尾，簟纹如水帐如烟。",
            "comment": ""
        },
        {
            "title": "和陶渊明二十首",
            "content": "细阅史氏书，宛若身所经。梦录以命之，过影纪亏成。一尧间十秦，寒暑倏变更。我起千岁后，游心於大庭。挽仰海尘扬，鼓舞天籁鸣。纷纷阅过前，表立俱志情。",
            "comment": ""
        },
        {
            "title": "庆元冬再到盱眙四首",
            "content": "平日朝京此问途，如今一水剪坤舆。客来羡杀闲鸥鹭，北煮南飞得自如。",
            "comment": ""
        },
        {
            "title": "次韵杨宰捕蝗宿竞岩四首",
            "content": "旱蝗蔽土翳云空，遥想驱驰逐转蓬。端坐赖君酬一饱，老颜可讳发惭红。",
            "comment": ""
        },
        {
            "title": "次韵赵帅登平山堂",
            "content": "东皇未憖养花功，远近娇红乱老红。胜赏山容陪隽轨，凭虚仍喜受雄风。小{奭斗}蜀井寒冰齿，旋俯波光碧蘸空。更看诗翁落椽笔，弹丸句法许谁同。",
            "comment": ""
        },
        {
            "title": "次儿辈喜雨韵呈太守",
            "content": "老子箪食师颜渊，忧世不合居民先。今年不雨春破夏，惴惕亦复针毡然。嗟嗟五月河无水，温饱之望疑已已。一雨滂浪弥夜旦，龙伯至仁端起死。国史未用书旱雩，人神幽显修交孚。老子一饱危不给，恩私仰戴君大夫。君恩如天不遗物，超伯岂应甘蠖屈。使君况是龙之友，偕儿同依赵卿日。",
            "comment": ""
        },
        {
            "title": "次韵章茂深安抚见寄",
            "content": "引领数仞墙，坐历几秋仲。西风度凝香，稍羞文字供。使君今退之，一眄士轻重。硕德金玉文，天畀为吾宋。鄙夫老世纷，万事曲肱梦。向来窍膏馥，编缀饱吟讽。此诗含古意，群骚之橘颂。理窟有余地，犹许一醉共。名乡璧一双，豪士笛三弄。侍公眼生缬，聊目归鸿送。",
            "comment": ""
        },
        {
            "title": "题潘德久竹居",
            "content": "竹里幽栖不掩关，解将应俗等居山。风流彭泽羲黄土，诗力苏州季孟间。官缚犹存紫公服，客来肯靳玉絛环。雪儿小直珠千斛，可但疎帘见一斑。",
            "comment": ""
        },
        {
            "title": "次石湖送炭韵赠龚养正三首",
            "content": "寒谷冰崖底著身，望晨疑寝越王薪。今年未办巡簷笑，急雪阴风肯贷春。",
            "comment": ""
        },
        {
            "title": "定海县厅事落成致语口号",
            "content": "翚飞华屋酒如池，宾主风流况一时。千杖敲春琼斝滑，九霞摇晚舞衫僛。轻颸泛座漂香远，纤月窥人转影迟。牛女多情应羡客，瓜华适已罥珠丝。",
            "comment": ""
        },
        {
            "title": "喜雨口号呈陈守伯固十二首",
            "content": "醮坛初上水沉烟，甓社龙公敢晏眠。为建清泠三万斛，坐令翠密舞中田。",
            "comment": ""
        },
        {
            "title": "题芜湖雄观亭",
            "content": "大江来东南，旁受众壑输。下驿峡下窄，积水陡下百尺馀。势如千鼓駴万马，闛{外门内沓}啮蹙崩腾排轧争危涂。蟂矶赖是作龃龉，不然颓沙裂岸复通舳舻。霜晴似揭天两镜，瞥眼浪涛相吞屠。不知河伯窟宅托何所，只应蛟鳄跋疐无宁居。阴晴明晦何限景，付与沙鸥浦鹭纶竿夫。令君作亭揽其要，豁然眼办了江湖。我昔暂登览，诗瓢仍酒壶。寒声隐隐撼窗户，绿雾喷噀擅晓晡。吴樯楚柁乱秋叶，蜚山涌雪略座隅。淮山千髻更在洪涛外，昏烟淡日时有无。昆阳胜负等蛮触，魏中之梁直锱铢。人生红尘中，局缩辕下驹。安得李成王宰不死俱在眼，水墨挥洒丹青摹。江山千里入卷轴，从此不数玄圃昆仑图。",
            "comment": ""
        },
        {
            "title": "再用前韵赠高司理共八首",
            "content": "腰钱几夜梦维扬，上雨傍风只此堂。人笑铅刀那用割，自知袜线岂能长。课时坛畔独飞动，问字人来且碧香。径欲披衣还旧隐，二天宁久溷苏章。",
            "comment": ""
        },
        {
            "title": "再次韵张德恭二首",
            "content": "平日疏愚但意行，每从师友仰高明。如君况是庭兰秀，向我防讥冻芋萌。柏悦悬知待松茂，渭流终不溷泾清。新诗应敌才馀事，纸价于今贵列城。",
            "comment": ""
        },
        {
            "title": "次韵杨宰",
            "content": "淮俗日就薄，识者颇借忧。天变不徒然，旱暵将谁尤。日来闻见同，比屋声悲愀。令君不鄙夷，疋马走道周。似闻疄陇间，蛰蛰霰雨稠。课功扑燎余，准粟秉庾收。一毙乃非孳，皁坚肥螟蟊。服劳岂容已，善后良未谋。即君认和諝，为邦似求由。佩兰扈玄蓠，所向多暗投。世贤刘是宗，芥视东家丘。方将解倒垂，未遑赋归休。横前觞深渊，君其万斛舟。原天开老眼，一雨洗叹愁。旄倪饫菽粟，羁罢安田畴。探丸等和扁，沈痾洒然瘳。我亦民之一，担石略不留。遭罹本自致，未敢忘反求。诗来念贤劳，效颦聊杀羞。孰视援溺手，不计输几筹。",
            "comment": ""
        },
        {
            "title": "王漕小燕玻璃分韵得路字",
            "content": "去年客京华，酷暑不可度。时为冷泉登，税驾脱巾屦。风外杂佩鸣，松根一窦注。可闻不可挹，已足荡袢暑。朅来黄埃中，梦绕湖西路。宁知虎头侧，碧溜依绀宇。琤淙响琴筑，喷噀起霏雾。余润碧苔滋，照影红葵嫮。凉气濯毛骨，寒声到樽俎。况陪持斧翁，觞咏浣尘虑。坐著锦囊生，歌烦桃叶女。向来湖西亭，听泉渠须数。逼人洒清寒，如翁不雪句。更唤泉间龙，为霖下山去。",
            "comment": ""
        },
        {
            "title": "答龚炳泽卿",
            "content": "之子违离久，前宵梦见之。秋蛇开侧理，晓鹊啅疎篱。歆秀何时改，郊痒更问为。有言今赘矣，暗里自应知。",
            "comment": ""
        },
        {
            "title": "再次韵四首",
            "content": "公朝已后茹茅连，幕府偷闲亦所天。宠辱肯为差别观，道人随寓只怡然。",
            "comment": ""
        },
        {
            "title": "祈雨而应范簿有诗次韵四首",
            "content": "苍黄日日冒黄尘，敢意诚通主雨神。晓起遽听沾足报，天心政尔念疲民。",
            "comment": ""
        },
        {
            "title": "次韵王解王赁地筑屋",
            "content": "饥麟不落毛，士生常百忧。何人金为埒，振客不待求。之子磊磈胸，贮书不贮愁。焉知奉二老，百指借岸舟。方耐冷侵骨，未暇吟掉头。目前帡幪托，忽於温饱谋。诗来愬穷状，读想寒飕飕。我亦寄别巢，其拙真病鸠。每惭乌所瞻，更羡莺出幽。君看沉沉者，生不谭轲丘。可食忘嗟来，至宝忌暗投。天地吾蘧庐。此理君信不。为亲傥可屈，三返无宜休。",
            "comment": ""
        },
        {
            "title": "次丁嘉会韵二首",
            "content": "尘里清风忽满襟，诗成正始识遗音。才轻馀子今文举，气压诸豪复季心。棋罢蜡灯衔烬暗，酒阑庭树挟霜吟。百年衮衮须今夕，岁晚鸥盟要重寻。",
            "comment": ""
        },
        {
            "title": "盐城阻冰雪赠陈德美三首",
            "content": "断港冰初合，穷涂岁欲除。临年仍此悔，议道得无疎。抚事空搔首，何人为寄书。海风吹浩荡，侧望正愁予。",
            "comment": ""
        },
        {
            "title": "对客再次韵",
            "content": "客来一笑同乡味，便粉秋菰刷藕泥。糟泥子姜仍旧法，笼缄乾笋俨新题。白鱼紫蟹空濡沫，窘兔惊麋想砀迷。自揣臞儒合蔬粝，放麑终恐愧巴西。",
            "comment": ""
        },
        {
            "title": "待众官致语口号",
            "content": "炉熏抽蕙褭高寒，列宿低光近醮坛。夜屋忽惊簷溜响，晓畦旋放桔槔闲。政须酬酢乘多暇，况间忧虞取一欢。投辖孟公留客意，应伴月路醉扶还。",
            "comment": ""
        },
        {
            "title": "再次韵四首",
            "content": "翰墨场中对抗旌，黄陈一笔万钧轻。武安屋瓦秋鼙震，湘水波光夜月晴。沮洳求鱼真自笑，渚涯向若倍驰情。吾生恨落任公后，不见投纶掣海鲸。",
            "comment": ""
        },
        {
            "title": "管仲二首",
            "content": "棠潜俄正鲁封圻，施伯安翔稛载归。屍授夷吾宁复此，君臣应愧始谋非。",
            "comment": ""
        },
        {
            "title": "次韵樊汊",
            "content": "荒政赖贤守，湛恩推上方。龚黄真父母，秦赵肯圻疆。手自起僵仆，术先销暴强。膏盲得司命，铭肺可能忘。",
            "comment": ""
        },
        {
            "title": "八月十二日夜偕客赏木犀八首",
            "content": "人间雨恨更云愁，月殿仙娥替汝羞。诗酹此觞坚后约，与人晴霁作中秋。",
            "comment": ""
        },
        {
            "title": "正学",
            "content": "政术自学术，君子恶其欺。道学不容伪，世以伪用之。向来濂溪翁，粹然时所师。光风与霁月，取重前辈词。两程从之游，流变已受疑。应世颇拘谫，自立如矜持。何人传其粗，矫讦取世资。口中诚敬语，掎袂挹惠夷。其行则市井，跖屩差所为。危坐悄长默，覆此庸蚩蚩。经正盛时事，怪女尚抵巇。秉畀幸一旦，嘉谷去稗稊。正士鸳鸿集，古学星日垂。江湖隐沦客，有见真管窥。尔辈受排拫，拟亦无孑遗。得无奇英士，失脚遂磷缁。用过贤用功。取璧忘小疵。原引抆拭手，免兴失时悲。原分升禄，少救并日饥。辟以周孔涂，正以孟韩规。嵬琐审辟就，譸张惭昨非。六通面四达，恢若隆古时。治道遗去甚，世变须防微。吾言或可录，敢用告采诗。",
            "comment": ""
        },
        {
            "title": "渡扬子",
            "content": "涛江吞天去，委此舟一叶。有之恃勇往，微命几颠跲。弱缆维复解，宿浪俄妥帖。北风不满帆，晴空欲凌蹑。淮人乡情重，相为细扶楫。浮玉瞥眼过，笑谭得利涉。穷涂有快意，十北收一捷。龙公不常喜，未用轻吾怯。",
            "comment": ""
        },
        {
            "title": "徐陶会",
            "content": "松底轩窗卸虎鞯，竹帘闲褭石炉烟。山间风日小春后，会里杯盘长至前。蚁子醪敷能及客，弹圆侯栗不论钱。岩栖野啸平生意，失脚尘埃雪满颠。",
            "comment": ""
        },
        {
            "title": "寄郑良佐",
            "content": "书生著书贪日课，文士卖文救穷饿。青楼歌酒属富儿，不意此名君乃荷。风波平地自谁始，一但从知百人和。东鲁男子旧修谨，南郡诸生底逋播。平安敢烦街吏报，洁白长赓楚人些。流言不计两曾参，机上慈亲枉惊堕。阮舍尤须辨南北，杜冠可无分小大。宁知宋不笑登徒，或指宣尼作阳货，璧亡误使张仪去，兵利徒为少卿祝。违从兄食只厚诬，偿同舍金聊引过。无黥可息劓可补，未信白璧青蝇涴。君不见吾孟公士所倾，亦有俗子惊人坐。",
            "comment": ""
        },
        {
            "title": "再次韵答梁教授",
            "content": "阴晴如期喜可知，况复攗束收新诗。相如未至客之右，开编自愧芜辞。倅贰付我千家聚，佩襟戴君沾化雨。相从可独臭味同，接耳仅听淮乡语。诗来惊倒嗫嚅翁，结字著语古与同。少须官廨住家稳，往问句法几即功。似闻知津问沮溺，山间晴乾度山疾。一笑行举通家杯，计日尚前蕤宾律。过君定发醯瓮天，倾囷倒廪当吾怜。家居除领齐眉托，意与诸雏诵思乐。",
            "comment": ""
        },
        {
            "title": "隐静简堂老赠籐杖",
            "content": "两枝籐杖各过头，一赠诗翁一自留。借力崎岖知意厚，分岐喧静果谁优。拄归山路烟岚好，横向禅堂魔魅愁。偿尽阿师行脚债，不妨分我老沧洲。",
            "comment": ""
        },
        {
            "title": "祷雨凤凰山二首",
            "content": "人心神理未交孚，敢爱微躯走道涂。云气满山空梦永，秧畦夹涧就焦枯。罢羸眼看号庚癸，感格吾犹愧鼓桴。老去忧民心易折，龙公高卧得知无。",
            "comment": ""
        },
        {
            "title": "次韵袁宪打冰移舟三首",
            "content": "东行定见野桥梅，望望花随驿使来。曾约南枝春信否，急烦好句与催开。",
            "comment": ""
        },
        {
            "title": "再次杨宰游土山韵",
            "content": "志公岩顶云萦绕，罗汉洞前山郁盘。鲧禹鑴镵那用许，乾坤包纳若为宽。我行六月犹春服，谁遣千碉起暮寒。思与三花古仙伯，往还游戏辔青鸾。",
            "comment": ""
        },
        {
            "title": "罗提举见和再用韵四首",
            "content": "紫沉初炷炉香，青章已达寥阳。当有碧玉宫使，叱起河濒卧羊。",
            "comment": ""
        },
        {
            "title": "题济胜七物·一拄杖",
            "content": "惊蛇却犬破莓苔，筇竹随公几往回。龙化葛陂应未忍，为扶衰病作陈雷。",
            "comment": ""
        },
        {
            "title": "再次韵三首",
            "content": "连朝飞雨暗群山，局步修廊广霤间。会作闲人留十日，当令屐齿遍苔班。",
            "comment": ""
        },
        {
            "title": "复吴秘正五诗",
            "content": "作宰古尚教，宓齐但横琴。唐吏犹易为，读书或松林。一从来海濒，琴书暗尘侵。俗有只今异，鞭扑违寸心。",
            "comment": ""
        },
        {
            "title": "次韵什邡马主簿二首",
            "content": "纷纷过眼甚螽斯，胆掉惊逢骥騄驰。献替付君温省树，朝晡还我故山芝。荆江蜀栈聊舒啸，卷耳思齐正采诗。回首定传天上信，囊荷知傍紫皇持。",
            "comment": ""
        },
        {
            "title": "彭尉焚巢二首",
            "content": "乃翁五车读，弓剑初一命。九十归田园，颜丹眼如镜。客来不告倦，笔落有余劲。霜严草花落，松柏独也正。吾怜盼与札，徐阅襄昭定。济美竟寂寞，陈编漫辉映。翁家戏彩郎，足继贤业盛。雄词逼王杨，奥学窥韩孟。援今校古昔，两翁犹此病。今段天试君，处此要以静。",
            "comment": ""
        },
        {
            "title": "次韵张守三首",
            "content": "平时漫诧跳梁去，末势宁逃死弃如。但遣鲸鲵绝吞噬，茫洋春泽尽嘉鱼。",
            "comment": ""
        },
        {
            "title": "铜官道中二首",
            "content": "人家自沦新茗，山路行冲翠岚。今日供人行李，向来梦里江南。",
            "comment": ""
        },
        {
            "title": "再次交代韵四首",
            "content": "环秀亭中命渌樽，云烟明灭映嶙峋。佐州不喜分风月，喜与南山作主人。",
            "comment": ""
        },
        {
            "title": "题因师蒲桃图二首",
            "content": "因师写物三昧手，公取天机付笔端。坐想瑛盘分磊磈，忆尝贝齿冰甘寒。",
            "comment": ""
        },
        {
            "title": "再次韵四首",
            "content": "视草行看赐上樽，浊醪付我酹嶙峋。扶携谁共山前醉，从此无君度外人。",
            "comment": ""
        },
        {
            "title": "谢程帅袁制使",
            "content": "丰约自定分，丝粟戒妄求。斯文寓理窟，多取谁汝尤。人间张长公，肮脏谢公侯。穷涂有乐地，投老容夷犹。",
            "comment": ""
        },
        {
            "title": "寄陈用晦四首",
            "content": "我初识苏仙，谈诗达旦夕。君今与提衡，当复诧此客。一代紫微公，文采耀楚泽。归来要同登，斲句慰英魄。",
            "comment": ""
        },
        {
            "title": "观诸公射於城北书壁二首",
            "content": "尘我玉蟾蜍，弦君金仆姑。分曹双壁立，中巂万人呼。壮岁功名地，从渠山泽儒。他年玉音问，册府起孙吴。",
            "comment": ""
        },
        {
            "title": "张丞见和次韵答之",
            "content": "我本山林人，娱老有日用。时须禽一戏，暇乃笛三弄。言偿作县责，顾敢宝所重。催科未妨拙，防速牙角讼。",
            "comment": ""
        },
        {
            "title": "约徐吕二友访净慈老二首",
            "content": "魏紫千葩压曲栏，问君何似檐头看。城西更有芳菲地，旧约重寻莫作难。",
            "comment": ""
        },
        {
            "title": "再次寄肯堂韵五首",
            "content": "精蓝端未下云居，况复僧中有后湖。理障禅那俱坐断，颇尝游戏到诗无。",
            "comment": ""
        },
        {
            "title": "陪盱眙王使君东游四首",
            "content": "红旗围皂盖，离迾碧山隅。水色涵云树，宾筵著画图。香温金凿落，花亚锦屠苏。醉里银丝鱠，渔舟不待呼。",
            "comment": ""
        },
        {
            "title": "次韵赵帅四首",
            "content": "舟子喧呼解缆忙，驼裘答飒冷禁霜。行分槁项新岐路，心属毛锥旧战场。谈笑惯陪北海酒，馥膏拟炷后山香。诗筒傥肯生毛羽，飞到幽人梦蝶床。",
            "comment": ""
        },
        {
            "title": "呈交代",
            "content": "雨行不转首，岂即真良图。二年望乡国，得归不暇徐。徒隶悉此意，颇作竭蹷趋。冲泥傍险地，亦复歌载涂。使君卓旌旆，小燕留僧居。一杯酹龙公，庶或辅相予。捧着觞一再，霁色明桑榆。安寝俟清晓，办装无滞濡。有祷必其应，显幽无乃拘。夸诩讳天幸，此理良自诬。",
            "comment": ""
        },
        {
            "title": "赠相者二首",
            "content": "人言庞艾可功名，独取臞儒子麽生。槁项犹多吟拥鼻，好移君眼与公卿。",
            "comment": ""
        },
        {
            "title": "书怀二首",
            "content": "俛仰人间世，才为一笑资。百年羊胛熟，万事虎头痴。文字聊遮眼，功名浪杂颐。浮生如此尔，况复病馀衰。",
            "comment": ""
        },
        {
            "title": "次韵张守劝耕二首",
            "content": "三揖清扬岁两更，烦公倒屣费逢迎。抽簪仕籍心弥厉，撰屦词坛计欲成。西洛况闻高纸价，苏州从昔擅诗声。拙衰枉作登龙客，领略玄谭自阿平。",
            "comment": ""
        },
        {
            "title": "又次韵二首",
            "content": "愁为离群老不禁，诗来深得故人心。自摩病眼添沈炷，满纸晶荧翫碎金。",
            "comment": ""
        },
        {
            "title": "元夜病起二首",
            "content": "节物撩佳兴，浮生盍自宽。山城如许乐，灯市不多寒。微步漂香细，行歌惜夜阑。何人欹醉帽，朱袖簇归鞍。",
            "comment": ""
        },
        {
            "title": "再用前韵赠高缙之三首",
            "content": "高郎客京华，好事有左顾。儒林丈人行，乃得曳裾处。亦知短褐底，蕴抱美无度。继今数公间，可但传新句。",
            "comment": ""
        },
        {
            "title": "雁汊东守风四首",
            "content": "惊麋砀洪浸，何人矢丽龟。遂令老病叟，珍毳及晚炊。野鹿敢伯仲，江鲟让甘肥。淮人笃乡义，贱乞等韭葵。向来无人境，沙漫水无涯。市声不到耳，茭苇相因依。今无暴客虞，解衣候朝曦。厚味真过矣，安食如含饴。",
            "comment": ""
        },
        {
            "title": "题傅商卿家壁二首",
            "content": "表表两卿吾莫逆，青刍白饭玉为醅。因循桑下成三宿，解后花时更一来。",
            "comment": ""
        },
        {
            "title": "寄张守仲思十首",
            "content": "诗成跬步遣长须，江隔邮筒已自疏。相六年无一字，故人何计慰穷途。",
            "comment": ""
        },
        {
            "title": "次韵魏知元",
            "content": "青楼琴客信超俗，俗外客子幸临辱。定知略眼岁寒枝，肯负平生白头曲。雌凰雄凤副所求，和鸣之乐方未休。暗香疎影春借力，更看青子骈枝头。",
            "comment": ""
        },
        {
            "title": "谢制帅高卿剡四首",
            "content": "宰邑非良才，朴拙瞢信己。曾无补毫发，粗不畏首尾。倚公造物手，袭璧护玷毁。世有百谪余，观旁首重稽。",
            "comment": ""
        },
        {
            "title": "次韵赵子野赠别",
            "content": "白地倒海翻重湖，赵侯涂改插架书。石麟角犀清而腴，了知不是山泽臞。舌官齿商凤将雏，一笑著我东郭竽。曹后鲍前君指呼，郊寒岛瘦君童奴。翠凤未炙口不餬，吮漱沆瀣骑兔乌。擘水挹取骊颔珠，挂作白月照海隅。丹山阿阁久榛芜，跳梁饿鸱啼鹁鸪。两鸟囚作辕下驹，巨灵蹶起张怒须。一鸟伸喙群翼趋，向来偃仆须君扶。大篇落手吾戒涂，春风得意揄翠裾。东西州尔非秦吴，犹金玉音宁所图。",
            "comment": ""
        },
        {
            "title": "高宗皇帝挽章四首",
            "content": "措俗皇风粹，怡神象帝先。宝图传圣嗣，金阙觐群仙。典训昭如日，华夷痛所天。衣冠游厣地，一一泪河前。",
            "comment": ""
        },
        {
            "title": "次韵答璧侍者五首",
            "content": "狮子窟中狮子子，孤群慑怯更清孤。当场不作春雷吼，底用吟诗压老夫。",
            "comment": ""
        },
        {
            "title": "又对厅",
            "content": "绿舆初下玉龟山，小驻黄堂相府莲。上客居多天下士，主人况自地行仙。九光霞里闻谭笑，三素云中度管弦。来岁日边桃荐碧，帝觞应共醉钧天。",
            "comment": ""
        },
        {
            "title": "次韵寄叶进卿",
            "content": "回车记我君能贤，席门忽下凫背仙。参辰相避徒自惜，但有妙语邦人传。阿戎齿录虽牵联，陆沈父书如缚禅。题凤不寘嵇喜下，杀鸡容羞季路前。才名放君一头出，高山可仰井用汲。小儿弄笔不及嗔，顾捐郑璞收和璧。作十日饮当有时，岸花水芝皆可诗。祗忧老气不复振，挑大国楚提偏师。",
            "comment": ""
        },
        {
            "title": "杨家会小坐",
            "content": "断蜺收尽有云屯，月映苍茫山敛昏。白露素空犹暑意，碧林危叶已秋痕。鸟乌定为何人乐，络纬惟能竟夕喧。老阅流光易凄惋，惜无佳客共清樽。",
            "comment": ""
        },
        {
            "title": "十二月二十六日趋府",
            "content": "谁谓一舍远，不办三餐趋。亭午县市西，衙鼓府城隅。匹马惊鸟去，指槌冰在须。北风挟霜气，万象付摧枯。想当折琴弦，未怪裂人肤。驼裘被甲如，是日有若无。客首不暇回，顾容少踟躇。出处不能同，劳逸为之殊。庞翁马少游，似非隐者徒。乡居老躬耕，饱温得自娱。婆娑铜墨间，盍亦省头颅。蔉穮脱中熟，吾口良易餬。",
            "comment": ""
        },
        {
            "title": "次韵张守三首",
            "content": "频岁中田苦螟螣，为渠秉畀作丰年。只今鼠子诛求地，巷议街谈一粲然。",
            "comment": ""
        },
        {
            "title": "喜雪六首",
            "content": "玉龙睡起长风激，尽蜕玉鳞漂八极。蓬仙帝女聚瑶台，剪水效祥谁所役。或疑天公陋尘域，幻作冰壶供一剧。是耶非耶竟莫知，杯酒聊容曲身直。",
            "comment": ""
        },
        {
            "title": "次韵朱万卿五首",
            "content": "风义陶朱裔，斗南地此流。悬知禁厨脔，不赋畔牢愁。笔落无千载，谈间散百忧。尽抄新乐府，惜欠雪儿讴。",
            "comment": ""
        },
        {
            "title": "长芦寺二首",
            "content": "梁帝号用儒，顾有佞佛癖。区区泥其粗，佛者宁汝即。矫矫只履翁，谈妙尘可析。冀上一言契，何意水投石。瓶锡翩然逝，北去甘面壁。有道恶惊世，应俗肯留迹。一时起诞罔，千载受诳惑。至今利涉地，传流何荒惚。渡江一苇尔，古今尚遗植。纷纷捕影徒，唱一和者百。远渡有浮杯，行空或飞锡。至人果善幻，几何异鬼蜮。世人堕邪蔽，狥虚不计实。我学谢傅韩，舣舟重唶唧。",
            "comment": ""
        },
        {
            "title": "赠净慈主人五首",
            "content": "师似蜚云未定居，我方薄宦走江湖。鼎山他日过从约，借问今犹记得无。",
            "comment": ""
        },
        {
            "title": "丁酉道道暮春",
            "content": "去家如昨日，节物转头非。风处绿自舞，雨馀红顿稀。野桥平水过，村路蹑花归。趁得酴醾在，筝琶拂旧衣。",
            "comment": ""
        },
        {
            "title": "闲适二首",
            "content": "人间火烈更风蜚，笑杀幽人咏桧枝。贪赴敌场争腐鼠，宁知造物玩痴儿。百年扰扰玄驹聚，万化悠悠野马驰。老子床头但周易，尚容隐几耐支离。",
            "comment": ""
        },
        {
            "title": "次韵答路监岳",
            "content": "房陵水秀山崛奇，政与路子昌其诗。临风启缄诵杰句，狂酲病卧闻楚辞。阴阳闭纵坎其鼓，年年凟神为暘雨。所嗟坐衙未暖席，已有疲民相告语。买牲酾酒方热中，霈然一雨千里同。雨足便晴夏田好，麦秋决可收全功。与民父天免衔恤，更因欢喜忘肺疾。雄篇良佩君记存，联翩古调仍唐律。人才高下渊视天，貂不易续私自怜。侧理漫草腮漫托，缠声鹿鸣媲林乐。",
            "comment": ""
        },
        {
            "title": "再用才子富文华校雠天禄阁韵赠周教授",
            "content": "万木同一秋，松柏正也独。夫君阅流俗，尘过不留目。我昔甘曳裾，低首问宜禄。及今君子前，玩易愧频复。",
            "comment": ""
        },
        {
            "title": "梁元帝二首",
            "content": "慢藏已重阿琳忧，君道平时况未优。冀北羊肠各亡社，浪言建业胜荆州。",
            "comment": ""
        },
        {
            "title": "薄薄酒",
            "content": "薄薄酒，颜可丹。粗粗布，身不寒。丑丑妇，贫相欢。人生浪行路难，欲不外骛心内安。富贵底用极力奸，政自沐猴求棘端。君不见寒儒肮脏默自守，横前书笈，燕坐瓮牖。麻畦可衣，秫田可酒。抽针纫绽，侑樽鼓缶，齐眉结发，赖有此妇。人不裂眦，事无掣肘。陶陶此兴殊未穷，一身易足天地中。巷东毕公子，为乐渠能同。宅舍颇轩亭，园池亦花草。相过便开樽，掀髯写怀抱。兰芳菊秀梅含春，拂翠匀红随分好。乏爱不无苧衣赠，取醉何妨{上四下离}倒。毕公子，吾之乐兮乐自如，一杯对妇兮，布衣蔽其躯。君之乐兮有馀，妓女能楚楚，樽罍应指呼，醉乡宽闲兮吾得俱。设侍以金谷倾城之艳姝，酌以宜城九醖之醪敷。被狐白兮拥罗襦，朝歌暮燕，穷欢极娱。婪酣佁似骄妻孥，外若丰泽中槁枯。吾不彼原犹彼不吾羡。毕公子，方吾徒，狂歌而起舞，更酬而递劝。盖不知南威嫫母之有妍丑，衮衮衣短褐之为贵贱。彼骄其有，殆醯鸡之撇天。贪其取，如蜗牛之交战。益知心怡愉，无穷涂，中焚如，无亨衢。毕公子，倡予和女笙应竽。他年遂初赋，老盍歌归去。尘里无旷怀，人间有同趣。四方向来志，一巢今可具。亦不原黄金为梁桂为柱，茅屋三间近君住。",
            "comment": ""
        },
        {
            "title": "再次韵",
            "content": "从公囊笔看西边，不比分弓出酒泉。觞咏每忘秋漏永，平安晏有夕烽传。痼肠顿已蜂腰病，妙手亲逢鹤背仙。归捋霜须诧儿子，为翁试校故新年。",
            "comment": ""
        },
        {
            "title": "次赵帅韵三首",
            "content": "诗仙催客共流霞，不待高城噪晚鸦。好竞春光醉良夜，即今庭院已飞花。",
            "comment": ""
        },
        {
            "title": "闲居十首",
            "content": "桃李争先不待催，梅花转首已青苔。即今蜀种胭脂树，压倒群芳尚懶开。",
            "comment": ""
        },
        {
            "title": "次宿北阿韵",
            "content": "闻道篮舆去，遥岗复近阿。诗应吊孝逸，碑或赞头陀。静者官餬口，公朝礼作罗。怜君日阡陌，尘土扑阴何。",
            "comment": ""
        },
        {
            "title": "游山阳十首",
            "content": "山阳城外舣舟初，先问黄公旧酒垆。空有向来觞咏意，岁华不贷白髭须。",
            "comment": ""
        },
        {
            "title": "题济胜七物·五酒榼",
            "content": "相从有命每倾舒，不寄辕端即坐隅。肯落苏家悭妇手，深藏云待不时须。",
            "comment": ""
        },
        {
            "title": "赠净慈主人五首",
            "content": "平时野饭与岩栖，忽向皇都作住持。见说禅和蜂蚁聚，心闲只似瑞岩时。",
            "comment": ""
        },
        {
            "title": "送叶主簿楚州应钱帅之招",
            "content": "汉庭用少余，无策销外侮。充国七十翁，胜算定樽俎。夫君谭西北，万里真自睹。诸将失投机，遽岂一二灵敏。形势可聚米，君王未借箸。江湖五十年，帝阍严九虎。后生不更事，儿戏议边圉。圆方殊枘凿，寂默忍羁旅。平生干霄气，百吞不一吐。白眼阅流俗，闭口避尔汝。山阳文武资，干国今吉甫。清啸临筹边，志已无骑虏。经年虚代舍，须君作谋主。心嗤区区郑，缓不省之武。盍思度外意，径略纸上语。山阳吾未识，仿佛梦眉宇。断知磊落人，众弃能独取。一卮劝临分，三叹欲轻举。抒君胸中奇，定作商应羽。还应访隐沦，道我听鸡舞。",
            "comment": ""
        },
        {
            "title": "简单宰二首",
            "content": "蕙兰洲北观山头，未暇寻盟访旧游。自笑春来多病过，静无人处但诗愁。遥知联辔穷幽胜，更想簪花剩献酬。报答东风应得句，奚奴亟肯寄侬不。",
            "comment": ""
        },
        {
            "title": "又次铦朴翁韵四首",
            "content": "婪酣贵宦鲛绡帐，贔屭功名泊浪沙。谁似朴翁随分过，曹溪水煮赵州茶。",
            "comment": ""
        },
        {
            "title": "次韵朱万卿五首",
            "content": "一雨动三日，沟塍皆怒流。风凉欺酒力，喜色寄诗愁。不待桑林祷，俄宽杞国忧。丰登知有象，满听载涂讴。",
            "comment": ""
        },
        {
            "title": "同陈宰黄簿游灵山八首宰云吾辈可谓忙里偷闲",
            "content": "吾侪自由身，声利为缠索。不有山林幽，何以宽此缚。熏炉仍茗碗，钩窗共盘礴。何必睹史天，是中差可乐。",
            "comment": "：【原题】：\r\n同陈宰黄簿游灵山八首宰云吾辈可谓忙里偷闲苦中作乐以八字为韵 | 【注释】【原题】：同陈宰黄簿游灵山八首宰云吾辈可谓忙里偷闲苦中作乐以八字为韵"
        },
        {
            "title": "次郭秘正韵",
            "content": "伊昔乃祖使朔幽，艰难以来无此流。节旄欲尽气弥厉，始元属国真其畴。清篇神护到江表，河梁诉别岂所侔。嗣孙学力有家法，洪毅不割清不浮。骥子受辔抹燕越，粉袍长铗犹小留。人称张籍好古淡，我爱赵壹辞伊优。往之论交恐避俗，是人摇颺如缀旒。长年闵默堕俗学，夙志顾省伤羁囚。颀然扣门出新作，山奇海秘困穷搜。顷从同盟漫著脚，欻遇强对须抽头。吾乡巨擘子龚子，磊块贮腹皆阳秋。丽唱妍和日九返，君腕脱矣盍少休。恶语送似定一笑，共笑燕石酬精璆。",
            "comment": ""
        },
        {
            "title": "山居十首",
            "content": "咀毒横戈地，财堪博一羞。时流正攘臂，老子解抽头。秦楚蜗两角，跖夷貉一丘。向来回晚照，了不见全牛。",
            "comment": ""
        },
        {
            "title": "次梁教授见贻韵五首",
            "content": "茂室仙经玉作函，一编当复翠鸾衔。即今尚喜观书眼，月射清池电耀岩。",
            "comment": ""
        },
        {
            "title": "晚饭商卿家",
            "content": "我似长松久卧沙，迄今谏鼓梦犹挝。倚消愁斛人如玉，欲近书签眼有花。投老无庸尚强聒，过君每肯具柔嘉。婪酣得饱行摩腹，不省饥号有莫鸦。",
            "comment": ""
        },
        {
            "title": "山居十首",
            "content": "居深自少客，儿辈省应门。日课午钟饭，生涯三亩园。嗜鱼亲蜑户，辍果及王孙。不惜苔钱破，横纵步屧痕。",
            "comment": ""
        },
        {
            "title": "次韵赵帅二首",
            "content": "妓台香里漏声残，金步摇歌闹作团。羯鼓更催银字管，等闲惊破一天寒。",
            "comment": ""
        },
        {
            "title": "题史髯词卷二首",
            "content": "南风未蛰浙江波，倦客闲愁似许多。安得双鬟如阿素，红檀声里釂金荷。",
            "comment": ""
        },
        {
            "title": "次程平叔韵二首",
            "content": "诗情对景可胜长，酒与鹅儿闹嫩黄。忠贯主人真好事，肯来訾省沈东阳。",
            "comment": ""
        },
        {
            "title": "次王促衡尚书鹿鸣宴韵",
            "content": "儒冠几经秦，士贵始艺祖。英儁承上意，不止工造语。文风逮列圣，秀异弥博取。即今再太平，比屋务稽古。先生国元老，曩亦原夫举。倚相能丘索，吉甫允文武。后生藉膏馥，掉臂雄艺圃。岂伊郐无讥，敢睨大国楚。诸生观国光，名欲簉龙虎。初非意敢料，顾为公所与。蕙兰侈芳筵，肴核富雕俎。酒行不待醉，阖坐喜欲舞。妙句韦白前，拭目嗟未睹。豪气倏贾余，举举陵天宇。悬知三千牍，去作虹霓吐。我坐广文毡，勤拙初不补。看挥修月刃，稳送抟风羽。传灯知道尊，食蔗记荼夺。明年公东归，商衡傅岩雨。附翼偕渠侬，远臣观所主。",
            "comment": ""
        },
        {
            "title": "寄严文炳",
            "content": "善忘常憎医，独者自尊足。严子肮脏面，如我不谐俗。世情趣操间，憎爱岐珉玉。饶舌夸我贤，祗取白眼辱。",
            "comment": ""
        },
        {
            "title": "题溪桥雪月图",
            "content": "雪野无人访夜阑，冰壶绝景画中看。桥边觉欠梅枝在，姑射嫦娥各耐寒。",
            "comment": ""
        },
        {
            "title": "寄丁主簿",
            "content": "江边聚首偶经旬，自挽园蔬拂甑尘。老桧根株官舍古，凉蝉风露贼曹贫。斑驻去后情无那，紫燕飞还句更新。一舸东浮待秋老，菊花芦叶定留宾。",
            "comment": ""
        },
        {
            "title": "食晚菘新笋",
            "content": "化儿出奇安此腹，下称智囊不盛肉。饥雷收声才脱粟，荐以藻芹仍杞菊。园丁可是监河侯，供我朝昏三亩绿。即今春菘晚不衰，况复桂笋森可束。含烟带露不相下，拄腹撑肠未云足。食单一日得一隽，回首常嗜真舆仆。殿春日月官上速，日撷芝茎录音纤玉。风排雨浥犹须下，卧作枯荄起成竹。",
            "comment": ""
        },
        {
            "title": "东庄小留四首",
            "content": "亲朋樽俎日周旋，无限欢情到酒边。底许挤排作尊客，只令抚己叹衰年。",
            "comment": ""
        },
        {
            "title": "虎丘",
            "content": "长日萧斋类蠹鱼，出门春事半销除。快舒中散飞鸿眼，稳憩文公卧虎庐。尘外风光诗笔底，竹梢禅榻茗瓯馀。归涂定有行人问，底许空青润客裾。",
            "comment": ""
        },
        {
            "title": "寄严文炳",
            "content": "乌墅两冯君，风霆蔼休问。自昔从之游，诗力借馀润。夫君凛一敌，鸿笔上群俊。旧坛今寻盟，得句毋我靳。",
            "comment": ""
        },
        {
            "title": "昼过荷叶浦二首",
            "content": "一舟失得关生死，中夜何人肆夺攘。外此湖江多乐土，忆常通夕听渔榔。",
            "comment": ""
        },
        {
            "title": "陈伯固使君祷雨得雪为作",
            "content": "妖魃肆虐挻馀灾，麦田未麦空黄埃。饥民忍饥守乡土，倚公力挽和气回。梵筵告旱初拜手，补陀仙人已回首。杨枝一麾神受职，雪龙占先效奔走。飞翔作意擅晓昏，膏润趁时救枯朽。人名此雪宗丞雪，祈禳取携屈伸肘。德政可但人间最，大士与徒龙与友。闵雨竞喜雪应祈，今段尤拜天赐厚。归前帝席指日冀，更遣奇祥福诸后。太岁在戌如在酉，看取乞浆还得酒。",
            "comment": ""
        },
        {
            "title": "赠赵秀才",
            "content": "衮衮红尘去，扁舟得挽回。半生障日手，一笑沃愁杯。应俗吾衰矣，论文子壮哉。明年日边信，满冀好怀开。",
            "comment": ""
        },
        {
            "title": "郢州守风二首",
            "content": "瓮盎轟豗恣击撞，佩环时亦奏铿锵。风涛欲静犹须怒，一付天吴自抑扬。",
            "comment": ""
        },
        {
            "title": "步西湖次韵徐南卿",
            "content": "诗课逭离索，萧窗谁肯临。语方逢众怒，自诧用功深。未讥辞穷鬼，才堪被笑林。旧交多册府，肯信有湮沈。",
            "comment": ""
        },
        {
            "title": "村居二首",
            "content": "五风十雨梅破夏，三青两黄麦欲秋。山禽谇语野花笑，瘦筇随客下西畴。",
            "comment": ""
        },
        {
            "title": "正仲和帅属被盗二首",
            "content": "衣囊缄鐍竟胡为，只与偷儿便挈携。髻重得无猜祖珽，璧亡遮莫议张仪。馆人求屦古未免，有力负山人得知。不用经营办春服，旧纫兰芷扈玄蓠。",
            "comment": ""
        },
        {
            "title": "次两知县韵四首",
            "content": "政成无复败群羊，万轴书前一缕香。明日过君况休务，茶边清话不妨长。",
            "comment": ""
        },
        {
            "title": "高宗皇帝挽章四首",
            "content": "精一心传后，功隆道固存。徐乘仙驭去，往债玉皇尊。典诰无遗意，臣民有断魂。嵩灵弓剑望，愁雾惨中原。",
            "comment": ""
        },
        {
            "title": "客路寄崔帅",
            "content": "笑语生春慰老怀，邹枚端复顾凡才。酒边徐罢长鲸吸，梦里还惊去鹢催。野渡水浑妨转柂，霜林寒浅未逢梅。神驰缥缈凝香地，却惜无人为挽回。",
            "comment": ""
        },
        {
            "title": "和陶渊明归田园居六诗",
            "content": "把竿坐斜阳，跨牛出晓陌。长谣柴桑咏，聊复自适适。梓里三鬴余，邻犬不吠夕。稼穑政使忙，樽酒取空隙。仙曹有知友，自揣无能役。经时隽英事，小人分耕绩。成言君勿问，卖菜可求益。",
            "comment": ""
        },
        {
            "title": "马援",
            "content": "朱勃风标似可亲，文渊竟作白头新。平时轻侮知何事，辨雪冤诬独此人。",
            "comment": ""
        },
        {
            "title": "次韵赵教授",
            "content": "争米何心问斗城，聚蚊底许太狂生。未遑饩粟如子罕，谩复公言付阿平。缓我愁肠千缕结，羡君笔力万钧轻。何时去上中和颂，却用诗情写物情。",
            "comment": ""
        },
        {
            "title": "次韵杨宰野步",
            "content": "筇杖陪随去，漂然不系舟。云低山影暝，风定竹林幽。病减柳臂感，老无蒿目忧。吟诗如蚀月，玉斧傥能修。",
            "comment": ""
        },
        {
            "title": "次韵张守不欺堂",
            "content": "使君古醇儒，内视保良贵。芸芸镜中影，了莫遁情伪。赋芧岂至术，机灌彼谁子。退食一堂间，百事反诸己。床敷但诗卷，庭砌亦屐齿。洞洞灵府闲，拳拳圣言畏。独传迂叟印，不作俯仰愧。何当拾级前，拱坐商略是。謦咳付元城，归咏如阙里。从俗倦执热，得意风雨会。",
            "comment": ""
        },
        {
            "title": "题坟庵壁四首",
            "content": "寂寞江湖吏隐翁，平生纯默养胸中。即今技痒馀诗癖，时眩晴霄作彩虹。",
            "comment": ""
        },
        {
            "title": "苦雨次前韵四首",
            "content": "墨云筛雨密还疏，欲出途泥恐溅裾。恶况横陈费料理，枯棋浊酒有驱除。",
            "comment": ""
        },
        {
            "title": "喜雪六首",
            "content": "南邻赏雪珠箔褰，红炉绿酒围婵娟。非邻飞雪洒枕席，拥户亭午无炊烟。袁安吻燥屋不补，东郭足皲履已穿。呜呼悲歌兮歌且止，安得薪炭如蓬酒如水。",
            "comment": ""
        },
        {
            "title": "戏作",
            "content": "书生禀赋纸样薄，平日扶衰惟粥药。一日饮湿小啮肥，河鱼数日烦医治。佳辰俯公约把酒，严斥厨丁预节口。借问主宾酬酢馀，还许公荣袖手无。厚味腊毒古不予，如作病何仍古诘。生世例非金石坚，支离如我更可怜。馋噇动使诸病入，冷坐亦复百忧集。彭殇瘠肥本自齐，此理只许蒙庄知。箸下万钱无足取，厨荐三韭徒自苦。法士语饮应且憎，何如卧客怀中醉不应。婪酣任人嗤谷伯，何如辟谷高人师黄石。陈遵张竦凿夫何为，彼此未可相是非。七十老翁谁能促戚缚此戒，醉死病殂吾命在。",
            "comment": ""
        },
        {
            "title": "粉水行",
            "content": "散解溪纡福溪直，两山空中泻清激。潴渟壅建几千家，邀入中田作膏液。馀流复合古城东，末世尚奏铅华功。定名粉水自谁始，水神有灵当热中。去年龟纹布溪底，房民倒垂忧死徒。今年活活夜继晨，渌涨稻禾三百里。此溪今昨亏盈，郡民即溪岐死生。天设地施禹疏凿，世人盍亦求其情。古来名实为宾主，两溪厚农非小补。但令旄孺无饥羸，安用女子相夸诩。",
            "comment": ""
        },
        {
            "title": "买薤",
            "content": "平日屠门嚼，因病不敢纵。园翁富薤畦，尚可羞此供。长白连嫩叶，雅称盐醯共。暖鬲号多益，断下仍百中。医经备收录，诗老屡吟讽。韭齏葵作菹，未觉取世重。鸡壅谢称帝，杞菊第宾人。佐我炊玉饱，食指免轻动。归计三径成，少办百本种。指日筋骨强，报汝当抱瓮。",
            "comment": ""
        },
        {
            "title": "复次韵寄程帅二首",
            "content": "节物匆匆可挽追，直须乐事趁芳时。行春倏喜花围屋，借景何殊月在池。对酒不无桃叶女，扣舷却笑木肠儿。山家有约须重到，定放游人张水嬉。",
            "comment": ""
        },
        {
            "title": "复吴秘正五诗",
            "content": "君诗用功深，平处犹近古。北斗灿繁星，拜赐诧儿女。亦思貂可续，中夜搅肺腑。搅须粲一笑，笑翁祗自苦。",
            "comment": ""
        },
        {
            "title": "次韵林子长一首",
            "content": "使华不袖生春手，绛老泥途亦使年。病后隐沦甘甫里，向来魂梦颇祁连。受廛已傍乡三老，对客还矜我二天。处士一星君漫记，会扬光彩映台躔。",
            "comment": ""
        },
        {
            "title": "寄陈居仁二首",
            "content": "鹊语晨檐灯夜花，双鱼随客到寒家。交情从昔金可断，别梦即今天一涯。风雨对床他日意，雪霜欺鬓与时加。阅人半世花开谢，更觉松筠耐岁华。",
            "comment": ""
        },
        {
            "title": "次韵张丞二首",
            "content": "夫君腹笥尽奇谋，每叩谈锋听不休。诵赋久嗟无此作，荐贤端合拔其尤。小迟荣路观掀趠，聊为同寮盖谬悠。政恐诸公有推挽，平时果艺仰由求。",
            "comment": ""
        },
        {
            "title": "真州诸公语别",
            "content": "娇红烂紫正衔枚，不待王家羯鼓催。佳客又冲新雨至，羁人未许片帆回。自今寒食嗟无几，奈许闲愁拨孙开。只拟分携乘醉去，为君领略十分杯。",
            "comment": ""
        },
        {
            "title": "次韵记别程帅谷城旅梦",
            "content": "金翘摇曳玉丁东，宾主依然醉笑同。旧事忽随残漏断，新愁不逐晓云空。挑灯旋拂穿帷雪，揽辔还禁逆帽风。回首梦魂飞到处，壶公窟宅五云中。",
            "comment": ""
        },
        {
            "title": "再用才子富文华校雠天禄阁韵赠周教授",
            "content": "审知才非充，敢怨言不雠。进乃隔九虎，退且辨十牛。向非食不足，此檄当径投。黄馘渔樵翁，揣分吾其俦。",
            "comment": ""
        },
        {
            "title": "题济胜七物·六钉鞋",
            "content": "几步山间属雨馀，徐行犹可当安舆。计功高出芒鞋上，傍险冲泥得屡书。",
            "comment": ""
        },
        {
            "title": "次张学录韵十首",
            "content": "君才高怀时，从我计已左。要追庄惠尘，挥麈论然可。",
            "comment": ""
        },
        {
            "title": "再次韵",
            "content": "载羽其觞，客遄于行。归从我私，兹焉用情。一奇搴秀，万金论士。生世已后，识古君子。宫倡羽随，至乐则和。俚音间之，人谓斯何。洁不容缁，薰不莸改。言受此柄，劣副期待。斯道在公，九报其章。人徯时施，跻之阜康。曾是伟人，而未闻政，袖司命手，旁睨世病。海濒埤污，苍山周遭。觞咏翱翔，乐殊尔曹。盍摅胸奇，焕我王度。盍提公言，辟我贤路。赫日中天，丽彼南山。赓歌交修，不靦其颜。有铅有刀，用或一切。云龙从之，无重此别。",
            "comment": ""
        },
        {
            "title": "再次寄肯堂韵五首",
            "content": "共谭诗律更谭禅，人指昌黎接大颠。屏叠葛藤烧笔砚，息阴休影了残年。",
            "comment": ""
        },
        {
            "title": "次两知县韵四首",
            "content": "老去栖迟八品官，剑赜深悔诮田单。东邻未省吟髭断，笑掷牙牌命肉盘。",
            "comment": ""
        },
        {
            "title": "上巳溪上燕二首",
            "content": "后溪分占羽觞浮，雷隐欢声半棹讴。况我闲官似犀首，为渠领客作鳌头。玻瓈影里妆光腻，桃李香中步障留。病骨得晴堪近酒，与君同拜醉乡侯。",
            "comment": ""
        },
        {
            "title": "次张学录韵十首",
            "content": "臛鸭久欲忘，食蛙近亦稍。人言淮浙殊，得饱不汝较。",
            "comment": ""
        },
        {
            "title": "赠仲国美",
            "content": "三阅春光一建瓴，依然归棹泊危亭。乌迎客子各头白，柳学故人俱眼青。曾是纵谭僵婢仆，又成豪饮卧罍瓶。明朝小话前溪别，分付溪风管醉醒。",
            "comment": ""
        },
        {
            "title": "再次韵寄杨宰",
            "content": "小家作活鱼脱渊，凶歉之备渠能先。劳勤颇似抱瓮叟，安得心数如计然。人方渴羌欲沽水，龙公睡足那容已。怒卷淮江作飞雨，旱魃潜藏蝗蝻死。令君后祷亦鲁雩，天心默随人意孚。百里旄倪歌载涂，我亦饱饭竟潜夫。今君岂复池中物，中年默绶人称屈。高郎小邑径刺史，老子贺书当不日。",
            "comment": ""
        },
        {
            "title": "次赵帅喜雪韵",
            "content": "府公忧国雪神知，三白呈祥不待祈。旧岁新年多乐事，一时分付笔如飞。",
            "comment": ""
        },
        {
            "title": "绍熙壬子劝耕妙胜四首",
            "content": "县曹文墨厌拘缠，野饭山行旧所便。只道穷途难措足，朝来风日为谁妍。",
            "comment": ""
        },
        {
            "title": "赠净慈主人五首",
            "content": "寺前寺事花如锦，相见游人拨不开。好把春光供一笑，从渠尘袜涴苍苔。",
            "comment": ""
        },
        {
            "title": "次韵张守赴真州辞家",
            "content": "争引依风领，须公布惠慈。深恩手摩拊，数计月盈亏。岁事方援溺，情亲更语离。来时雁天阔，触目总宜诗。",
            "comment": ""
        },
        {
            "title": "石湖两帖还李推官",
            "content": "石湖老子家蓬丘，一笑俯作人间游。风度人品第一流，结字亦复无朋俦。还轸蓬丘俄十秋，恍开此帖揩病眸。便若执鞭侍琼舟，狂奔渴骥腾惊虬。断圭折剑纷然投，蜚虹曳霞烂相缪。人间至宝人贪求，无闾珣琪雍琳璆。彼此轻重宁其侔，借我肯作一月留。我痴不减顾虎头，还君孰视仍牢收。爱护幸免恶客偷，亦幸不污寒具油。",
            "comment": ""
        },
        {
            "title": "跋简斋二帖",
            "content": "夜光一百八十七，有底六丁忘下收。密勿端知紫皇侧，镇榱犹计子孙谋。",
            "comment": ""
        },
        {
            "title": "闲居十首",
            "content": "步屧归来未觉劳，迎门喧笑问儿曹。笑翁浑似鱼千里，小圃周围日几遭。",
            "comment": ""
        },
        {
            "title": "次程帅劝农和陶诗韵",
            "content": "我官于房，庸谂房民。是腹枵然，惟贮一真。服事告工，以成以因。雄也言之，参天以人。燥之润之，是有黍稷。天下竟刈，物岂自植。系人之力，温饱稼穑。惟蚕而衣，如稼而食。盍槌于家，盍桑于陆。饲眠后先，如族昭穆。爰缲爰织，如寇之逐。悠悠玩日，迄莫归宿。孰溉不车，曾不计久。孰视槁乾，徒用播耦。吴丰楚约，谁非朕亩。穗斯繭斯，均措厥手。彼多其储，汝则易匮。效劳计工，宁终不冀。蹀躞十驾，与骥一至。枵中赤立，吾代尔愧。吏职民忧，无庸汝鄙。农以济学，繄吾素履。岂曰多言，率遵前轨。教诏顺从，庶或兼美。",
            "comment": ""
        },
        {
            "title": "东庄小留四首",
            "content": "南陂荒茀已成围，北墅四租颇应期。两地径规般薄地，小为庵屋大为池。",
            "comment": ""
        },
        {
            "title": "立秋日",
            "content": "酷暑如酷吏，顷刻不可对。万口噤不息，束湿底多罪。况我七十翁，形劣气已惫。懑若堕丹书，孰者我牍背。微风忽鸣秋，遽喜又无害。天岂刍狗我，生死置度外。会看三日雨，怛掉推所爱。甘泽洽嘉谷，生意亦萧艾。",
            "comment": ""
        },
        {
            "title": "高祖二首",
            "content": "未推壮邑赏平津，已采先知赦奉春。齐越淮南皆斧锧，狂胡遽指汉无人。",
            "comment": ""
        },
        {
            "title": "徐南卿招饭",
            "content": "白昼曲肱睨东壁，鴬斯空复贼粮食。晚途自笑砚生埃，少日颇尝韦串册。生世恐随草木腐，忍使功言两无得。长安宁无翕赩者，自铁关腰膝。乐天任运时近酒，子房逃荣犹却粒。求穷我者迄未知，夫此谁怨夫谁德。拟访莺花襟抱，门外雨馀泥一尺。山阴不待兴尽回，掠面东风寒策策。",
            "comment": ""
        },
        {
            "title": "次韵张守妻闵忌",
            "content": "莱妻魂逝不容招，敢问何方处寂寥。老去更堪听薤露，病来久不近金蕉。声摇夜梦蛩相吊，垢翳篝衣雨辄潮。细读君诗重凄惋，隐侯肤骨不胜销。",
            "comment": ""
        },
        {
            "title": "再次韵赠张德恭",
            "content": "同门谁定肯论朋，拙似苕鸠懶似僧。病减不辞诗语拙，归来少贷客愁凝。老欺鬓发丝千丈，糴仰官仓日五升。台合中天清梦断，分眠山店问渔灯。",
            "comment": ""
        },
        {
            "title": "次韵许节推喜雨",
            "content": "旧雨新雨不后期，丰年当复歌周诗。手调玉烛属廊庙，归功假手敢固辞。妇子赴工听晓鼓，山歌和应挥汗雨。麦黄蚕老十分熟，坐衙日日闻此语。偕君薄宦群山中，与我忧喜大抵同。畏垒谬诧庚桑楚，醉乡盍访王无功。向来小旱烦忧恤，喜雨新来慰衰疾。焉得妙思作强对，如埙如篪吕应律。行藏老矣不问天，一饱肯受儿辈怜。炉熏频炷窗频托，公馀还我文字乐。",
            "comment": ""
        },
        {
            "title": "次韵张德恭主簿二首",
            "content": "汉南独步有登楼，肯为衰翁吟掉头。价比连城容品裁，句专八米见风流。生涯枯泽鸣饥鹤，老去惊波荡白鸥。当念饭山人似削，撩人更遣耐新愁。",
            "comment": ""
        },
        {
            "title": "阅水教次前韵",
            "content": "戈船干柂截江长，杀气氛昏日气黄。江畔诗翁泚椽笔，射蛟无复羡櫼阳。",
            "comment": ""
        },
        {
            "title": "无题三首",
            "content": "酒鸱车后无何饮，易卷床头脱复看。岂谓浮生须此具，世纷方解不相干。",
            "comment": ""
        },
        {
            "title": "次韵王省干",
            "content": "大匠成风手，器就不待模。老夫默自哂，堆豗守一隅。论交独何幸，鱼目俪明珠。他年君邻墙，作意营一区。",
            "comment": ""
        },
        {
            "title": "行春辞三首",
            "content": "白沙兮青莎，徐予车兮坡陀。黮屯云兮阁雨，沸后海兮起波。纷绿与小红，媚丰润兮靓嘉。声禽鸟之啾唶，偕人语兮相和。惊鸡蜚而跳犊兮，俨倦憩之人家。玩岁华之挽仰兮，复躞蹑而此过。彼何人兮骈首，争指似兮笑哗。铿有声兮长谣，疑其赓蒍于之歌。",
            "comment": ""
        },
        {
            "title": "题扇七首",
            "content": "东绢须题黄绢辞，老来斲句不能奇。定知烁石流金日，记我持觞赏雪时。",
            "comment": ""
        },
        {
            "title": "次韵答杨宰",
            "content": "民情可但绝愁嗟，吏辅可等受挝。教谕久知风偃草，山行聊赋雪飞花。牛刀试用终称屈，凤诏缄春定拜嘉。稳上要津吾拭目，角犀冰峙鬓如鸦。",
            "comment": ""
        },
        {
            "title": "陈主管招饮",
            "content": "鹊拳庭竹语频频，忽有书来寂寞滨。盛事许同花烛夜，芳辰仍醉绮罗春。璧联香合初鸣凤，霞泛仙觞定脯麟。更办归装攟珠玉，一时人物各诗人。",
            "comment": ""
        },
        {
            "title": "再次韵送张守",
            "content": "目送归帆风融轻，赠诗还笑字欹倾。如公风义仍知己，计我隆污合用情。想觐龙颜新得意，未忘牛耳旧同盟。周旋尚可诸公后，肯放江湖了此生。",
            "comment": ""
        },
        {
            "title": "次栀子花韵",
            "content": "居士窗前檐蔔花，清香不断逗窗纱。伤和错底风过关，照夜偏怜玉雪葩。琼树未应矜洁白，金神端为发英华。世间俗眼便红紫，试遣诗翁较等差。",
            "comment": ""
        },
        {
            "title": "闲居十首",
            "content": "闭关不为赏心阑，咫尺东园到自难。斟酌东君惜春色，破除十九作阴寒。",
            "comment": ""
        },
        {
            "title": "正仲和帅属被盗二首",
            "content": "向来忠信倚垣墙，诲盗如今坐慢藏。望意漫言疑圣智，奇文不合吐光芒。玉川空屋遭窥瞰，子敬青毡果在亡。赖有平生千牍在，未妨攟载作归装。",
            "comment": ""
        },
        {
            "title": "次史髯韵二首",
            "content": "已误西湖鸥鹭约，客舟西上更徘徊。故人益叹天涯远，怀抱何从得好开。",
            "comment": ""
        },
        {
            "title": "泊龙湾",
            "content": "小湾隐沙觜，沙外仍奔湍。是间以龙名，信乃龙所蟠。浮烟澹寒鉴，断岸围清澜。孰知面势要，中有水府宽。我来舣倦楫，天水夜茫漫。狂飚吼薄暮，惊浪摧旧滩。鲸鱣砀厥居，渡鸟垂羽翰。孰睡不知晓，梦次闻平安。龙公自兼爱，况此行路难。何以答神休，幽佩纫蘅兰。",
            "comment": ""
        },
        {
            "title": "上外朝山",
            "content": "度陇凌坡冒百艰，今朝又上外朝山。当车狠石通人过，交道飞萝要手攀。猿坐泬寥犹啸诧，雁惊巉绝故飞还。临风却快尘埃眼，全楚山川指顾间。",
            "comment": ""
        },
        {
            "title": "寿皇圣帝挽章三首",
            "content": "慈俭遵先志，刚明肖上乾。题期千一遇，跻治五三前。他日山藏壑，终天泽漏泉。稽山穿望眼，松影五云连。",
            "comment": ""
        },
        {
            "title": "次韵王省干",
            "content": "南橘合嘉颂，为枳缘逾淮。黄浊转眼涸，一昨瀰两涯。志士抱根柢，千古容兴怀。后生事虫篆，蚁穴鏖檀槐。",
            "comment": ""
        },
        {
            "title": "四月望再游西湖十首",
            "content": "堆青泛碧放船篷，万里风前鹤发翁。绝境满前官不禁，此身未省叹途穷。",
            "comment": ""
        },
        {
            "title": "再过杨秀才庄",
            "content": "茆茨竹间见，竹根漱清流。悠然杨子宅，面势崇山陬。开窗得小憩，忽复成再游。流光属深省，昔扇今驼裘。主人中田宿，穑事方未休。应门紫兰儿，见客颇邀留。鸡黍要后约，行止宁前谋。揽辔茗事已，黄尘迷马头。",
            "comment": ""
        },
        {
            "title": "十绝句呈章茂深安抚",
            "content": "诗伯于今第一流，清篇传诵到鳌头。共推句法源流远，伯仲夔州只楚州。",
            "comment": ""
        },
        {
            "title": "题陈主管小壶天三首",
            "content": "未放歌云散，先看醉帽偏。周郎自醇酎，乐广定青天。持胜收贤业，推枰睨世缘。明年一品手，却访玉堂仙。",
            "comment": ""
        },
        {
            "title": "邓粹有诗次韵",
            "content": "袖手从公辟不怀，天心月脇有馀才。将坛贾勇知无敌，删府新除定见催。楚国谁今衙屈宋，欧门我亦后苏梅。锦囊得句无虚日，尽卷淮山胜概回。",
            "comment": ""
        },
        {
            "title": "题彭传师无喧境壁",
            "content": "尘外轩窗寓啸吟，胜游重到更情深。湖山觌面浑相识，蜂蝶窥帘似见寻。客路每歌归缓缓，岁华亦叹去駸駸。摩挱竹树论今昔，亲见栽时已欲林。",
            "comment": ""
        },
        {
            "title": "赠赵丞四首",
            "content": "老懶无诗到雪梅，僧窗驼坐拨萁灰。朝来好语成快读，匕筹惊投不为雷。",
            "comment": ""
        },
        {
            "title": "题扇集句五首",
            "content": "竹里高亭灯烛光，月移花影上西厢。蔗浆金碗冰盘冻，始信人间五月凉。",
            "comment": ""
        },
        {
            "title": "雨后病起二首",
            "content": "旱岁仍无麦，淮民食正艰。几时占雨信，今日破天悭。尽息田家叹，聊开病客颜。何由长岁稔，金火莫循环。",
            "comment": ""
        },
        {
            "title": "寄陈用晦四首",
            "content": "昭代儒者尊，青云坦修涂。即今子陈子，尚歌于蒍于。满岁不自保，尔俗苦好诬。向来抚字工，督课有不如。",
            "comment": ""
        },
        {
            "title": "题胡处士猿麞图",
            "content": "画工神品今代无，祁岳一脉传醉胡。几年傲睨不落笔，乘兴扫出赤县图。今君所宝亦第一，我疑神遇非有笔。青林红叶晚未暝，遥山远水秋一色。五猿踞石相因依，两猿挂树松枝低。仰睇侧顾麞善疑，其二行齧如不知。昔人画马师厩马，画山直付居山者。野猿不驯麞易惊，邈影渠能写閒暇。草露空荒远刀几，即今放麑谁氏子。山蜂负毒不足怜，盍贷蠨蛸留报喜。",
            "comment": ""
        },
        {
            "title": "题陈守宰仁和无倦堂二首",
            "content": "陈侯昔为邑，鼓舞辇毂民。尔来佐淮郡，喜诧有脚春。例满徯志望，正繄不已纯。帖焉受驯扰，初岂烦令申。抚临不云倦，依然旧持循。终始秉厚德，迩遐沐深仁。报政已捐日，设施方日新。群蠹继革熄，千栋成逡巡。向来简斋仙，九德罄忱恂。长源无涸流，盍尝究所因。一印妙心传，千载挹圣真。此学不胜用，企用嗣前尘。",
            "comment": ""
        },
        {
            "title": "次韵杨宰凌霄花",
            "content": "高花笑属赋花人，花自鲜明笔有神。可惜人间两清绝，不教媚妩对闲身。",
            "comment": ""
        },
        {
            "title": "房陵十首",
            "content": "刈罢秋禾未敢慵，更须趁逐过残冬。城中竹筊今年贵，盐茗新来免阙供。",
            "comment": ""
        },
        {
            "title": "十绝句呈章茂深安抚",
            "content": "雨馀凉气晓风沨，却爱朝阳一抹红。照影芙蕖天与远，可能犹恨打头风。",
            "comment": ""
        },
        {
            "title": "谢程帅袁制使",
            "content": "世人事夸毗，失得纷灭起。回思少年日，失脚几堕此。尚友千载人，得已吾径已。高眠北窗风，贤否付一指。",
            "comment": ""
        },
        {
            "title": "次韵吴守四首",
            "content": "园林落粉吹香雪，魏光黄独步春。明日插花同一醉，小闲谭麈岸纶巾。",
            "comment": ""
        },
        {
            "title": "次韵王签判二首",
            "content": "五鬼侵陵两鬓苍，振穷扫白分无妨。酒徒丛里投名懶，诗社中间趁课忙。尘暗凤笙空自叹，风惊雁字不能行。向君草草追强韵，政复通人笑楚狂。",
            "comment": ""
        },
        {
            "title": "庾楼",
            "content": "晋起不由德，亦坐崇清虚。陵夷莫挽回，后世犹受污。庾非适用才，夷甫真其徒。楼以庾得名，而庾愎且迂。面势瞰空阔，檐楹焕丹朱。遐想如不及，效尤无乃惠。风流与经济，本自眠玉珠。空谭养虚誉，胎祸取炭涂。峻约火燎原，典午辕下驹。举扇障蜚尘，王叟宁厚诬。狥名不既实，扁榜谁权舆。得兴偕下僚，小节安足模。捍患识黄楼，仰高题景疎。于是复间然，吾言乃迂儒。",
            "comment": ""
        },
        {
            "title": "和陶渊明二十首",
            "content": "公朝不遗才，荡荡天门天。杂遝尽奇士，腾凌舒壮怀。有客寻遂初，与时自作乖。脱粟傲肉食，官居当岩栖。东州拜玺书，西州迎芝泥。夫也商声讴，满屋金石谐。诗书孰践和，簿领甘沉迷。平生独往原，万牛挽莫回。",
            "comment": ""
        },
        {
            "title": "次儿辈戏商卿设醴韵二首",
            "content": "将命长须脚未移，联翩客马已来齐。菊花旋采浮云液，罗{贴莫}宽围护麝脐。醉里有诗皆虎凤，区中无物不虫鸡。主宾等是龙津客，未分金鳞卧瓮虀。",
            "comment": ""
        },
        {
            "title": "繁昌早发",
            "content": "客行固厪身，留滞如捩翼。及兹祖礼竟，蓐食理帆席。风停浪未蛰，天曙月正白。版矶汇湍杀，荻港烟树碧。杖策丁家洲，徙倚容少息。无酒问山店，忆鲈听村笛。鸟乌啼松行，雁鸨下沙碛。回柁投曲澳，又寄糁潭夕。情疎或易合，不作淮楚隔。累然槁项翁，软语慰行役。",
            "comment": ""
        },
        {
            "title": "次赵判院韵",
            "content": "公诗见压楚服随，孤军慑怯逢荆尸。将坛已办降旗送，顾乃借重如等夷。文工武羽知馀事，腰箭臂弓聊寓意。仆姑不作饿鸱鸣，策策鲛人珠迸泪。巧匠血指非意及，微羔未须汤熨治。蟹螯置把蛇卧影，生世多才古为累。谁家酒好花打围，今日人闲柳生臂。不妨恶客着坐隅，身则独醒心解醉。",
            "comment": ""
        },
        {
            "title": "泊府口",
            "content": "建邺重东南，爰从吴晋后。镇戍分淮江，心腹运臂肘。我舟历阳岸，烟外见钟阜。问名良宾实，南渡此其口。龙蟠虎踞地，永藉藩篱守。六朝或易之，戎马辄腾蹂。铁山引济师，竟致凶渠走。扼吭傥得要，制敌果何有。设险务究本，不独计山薮。任吏所宜择，抚民所宜厚。孤生恤纬意，南望凝伫久。深愧行歌人，招邀话佳酒。",
            "comment": ""
        },
        {
            "title": "再次韵",
            "content": "世人竞捧心，妍丑西东施。挥斤香妙持，舍子吾从谁。所惜忧患余，归计不暇迟。继今省幽独，雁足时新诗。",
            "comment": ""
        },
        {
            "title": "祭龙",
            "content": "广殿罗笾豆，修廓振佩环。帝觞初拜手，仙驭不违颜。瑞雾浮空下，灵风拂袂还。定知龙宛宛，千礼拱南山。",
            "comment": ""
        },
        {
            "title": "次韵杨宰二首",
            "content": "五斗宁辞小折腰，簿书那久困才豪。得无狸豹惊雕虎，妙有钩丝掣巨鳌。诗就鼎来宫锦肠，闲中眼与楚云高。横陈景物无央数，付子秋崖万窍号。",
            "comment": ""
        },
        {
            "title": "题因老松江烟雨图二首",
            "content": "远峰近薄监中浮，每泊行舟十日留。雨望晴临俱不恶，最怜烟霭暝高秋。",
            "comment": ""
        },
        {
            "title": "石城",
            "content": "山岩水缭石为城，千古馀风尚典刑。竞诧君王启蓝缕，不无艇子载娉婷。流连犹问圭堪柲，兆朕虚传蜜作萍。更惜谗锋发兰尚，只今日月炳骚经。",
            "comment": ""
        },
        {
            "title": "十诗谢寥计使",
            "content": "陆子木已拱，遗文空隽永。郑子为米仕，县廨縻簿领。听公谭旧社，文陈鹅鹳整。离索我若斯，胡术谢榛梗。",
            "comment": ""
        },
        {
            "title": "寄严文炳",
            "content": "石湖良乐眼，收士冀北空。嗟我孤所期，经世老无庸。一庄赖芥庵，报厚艾亦丰。宾实得美谥，表表无终穷。",
            "comment": ""
        },
        {
            "title": "次王仲衡尚书韵",
            "content": "着脚功名马络头，人生君所几居州。惟公德操朱弦直，映世冰壶白月秋。久已短长冥尺寸，可须肮脏羡伊优。即今千里讴谣地，赢得挥斤五凤楼。",
            "comment": ""
        },
        {
            "title": "次韵张守劝农",
            "content": "眼向囊书老不明，合遵宽教事农耕。雨馀骤变菖条绿，晓起欣聆布谷声。谭笑俾民无死徙，丰凶转手有虚盈。衰翁倍荷殷勤意，缄致无非翠织成。",
            "comment": ""
        },
        {
            "title": "净居劝农三首",
            "content": "簿书堆里得抽身，梅柳风前触眼新。报答好春还著语，今朝犹喜是闲人。",
            "comment": ""
        },
        {
            "title": "再次赵侯韵",
            "content": "理窟疏明面面通，如君襟抱古贤同。孤独标碧地霜月，胜韵芳林度蕙风。妙语宁惟压元白，大封端合启龟蒙。规恢伫看收功去，自勒丰碑纪殆戎。",
            "comment": ""
        },
        {
            "title": "山居十首",
            "content": "忽作断过访，经旬闲瘦筇。慵添和诗债，病减灌园功。石鼎袅轻碧，庭柯零碎红。竹君如见慰，竟日啸窗风。",
            "comment": ""
        },
        {
            "title": "重九山阳仪真两使君送酒",
            "content": "酒会文期兴尚浓，佳辰一笑坐天穷。两州各遣六从事，九日俄成一病翁。诗不受催空急雨，帽无缘落任西风。明朝晴径通行屐，却漫枝筇绕菊丛。",
            "comment": ""
        },
        {
            "title": "和陶渊明二十首",
            "content": "肮脏老眉面，岂是趋世资。谬著百僚底，躄强折枝。深知才用短，敢谓时命奇。归耕不顾计，更问婚娶为。",
            "comment": ""
        },
        {
            "title": "诸公邀留不及赴次前韵寄谢",
            "content": "一失浓欢悔可追，故人应念独醒时。回思翠幕围香雾，定复长虹起砚池。照应鼎来联璧客，风流羞死聚蚊儿。当时枉重千金诺，不见芳辰卜夜嬉。",
            "comment": ""
        },
        {
            "title": "再次韵谢王仲衡尚书荐章",
            "content": "襧生布衣儿，始未客黄祖。一鹗轻百鸷，名已腾荐语。跌宕噤不施，众笑此何取。一赋出绪余，已可光近古。先生传正学，抱负几文举。名世昔退之，好善今卫武。汲引略权近，论荐及农圃。高义表一时，恶氛可消楚。俗方急梯媒，中表羊而虎。低颜下气地，百请几一与。代舍著衰翁，秋芹荐侯俎。泉甘困深汲，袖短妨妍舞。荐士不待求，昔联乃今睹。傅毛可飞肉，矮屋俄广宇。平生气轮囷，非公向谁吐。小当工抚字，大或效遗补。长风初借便，振迅顾双羽。未妨著书缘，人有讥自苦。朝来诗兴动，毫端鸣急雨。夸似鱣堂生，颇见此宾主。",
            "comment": ""
        },
        {
            "title": "送张文昌帅豫章二首",
            "content": "倚俟新年转化钧，昼方三接径抽身。平时但有凝香梦，盛世那无勇退人。滕合宾筵时可醉，金华诗令看重新。盍思远迩商霖望，不但淮乡有涸鳞。",
            "comment": ""
        },
        {
            "title": "病起二首",
            "content": "老去难堪痼疾缠，支离甘受众人怜。出门定被将迎困，紧闭风窗听雨眠。",
            "comment": ""
        },
        {
            "title": "次韵常粹俞君任二首",
            "content": "匆匆同醉记前年，客路重逢亦偶然。理窟扣君弥入域，生涯怜我欠加鞭。了知富贵难投足，共约归来径息肩。旧欲将雏卜邻去，未应须办十牛田。",
            "comment": ""
        },
        {
            "title": "再次韵",
            "content": "归担乍弛谁洗泥，使君载酒携歌儿。小家卷褥当酒负，醉倒一笑眠虎皮。平生自审枯槁甚，高情顾肯振拂之。均州从事六辈来，欢喜如官浴凤池。诗筒偕拜府公赐，格律高古语崛奇。头风失去肺渴减，病夫虽病容枝持。南山侧望洁斋久，知我日诵无生诗。",
            "comment": ""
        },
        {
            "title": "题五柳先生诗编年后二首",
            "content": "邸报议麟经，卜书目羲易。曲学暂雺噎，日月岂终蚀。陶翁诗百篇，优造雅颂哉。九原不容作，妙意渠能测。今君语析尘，指示了皂白。定知泚笔人，斜川旧仙伯。毫厘无余蕴，领览饱新得。言下悟未师，吟边识圆泽。",
            "comment": ""
        },
        {
            "title": "次张节推山字韵诗留其行",
            "content": "老丑只宜岩谷里，何人契致俊贤间。虽云章服裹叔夜，尚有笭箵随次山。",
            "comment": ""
        },
        {
            "title": "同陈宰黄簿游灵山八首宰云吾辈可谓忙里偷闲",
            "content": "我虽裹章服，雅意耕宽闲。著貂可采药，拄笏或看山。白头敲榜地，兹游破天悭。有兴聊可歌，睡语不受删。",
            "comment": "：【原题】：\r\n同陈宰黄簿游灵山八首宰云吾辈可谓忙里偷闲苦中作乐以八字为韵 | 【注释】【原题】：同陈宰黄簿游灵山八首宰云吾辈可谓忙里偷闲苦中作乐以八字为韵"
        },
        {
            "title": "题姑苏南道者庵",
            "content": "城南路长勤往返，迎送何由贷吾懶。向来红叶扑吟抱，重到绿秧围望眼。有人阅世风前蓬，年年客我此庵中。问津莫问庵中翁，贝叶结伴渠阳聋。",
            "comment": ""
        },
        {
            "title": "送严上舍并寄诸公十首·寄何解元",
            "content": "交际论才业，何郎种种长。元推万人敌，况别四年强。文看青钱中，诗须古锦藏。西归容盥读，老境借辉光。",
            "comment": ""
        },
        {
            "title": "春雨寒甚作长句",
            "content": "白龙天飞宜莫测，吴侬解数归消息。年年青帝发生时，似妒园林春动色。西山龙母诞弥月，归觐亲颜供子职。寿觞琼醴俗共传，玉鳞素鬐谁所觌。酸风鼓寒苦雾塞，行人缩头俗僵立。蛟鼍冻蛰大水拔，更问娇红并眉白。闭门三夜淙檐雨，起视溪流高数尺。去年夏秋走祈萦，云电收藏日血赤。农家倚锄望眼穿，白汗呀流地龟拆。天可问，曷不遣，两龙此时会生日。",
            "comment": ""
        },
        {
            "title": "和陶渊明二十首",
            "content": "少从师友间，雅意效一得。中年弹尘冠，欲起复回惑。初无辅是具，吾责良易塞。即今禹绍舜，群俊萃王国。",
            "comment": ""
        },
        {
            "title": "真州诸公语别",
            "content": "屈指旧新雨，何人顾蓬莱。骈车各鸱夷，良为老夫来。古今漆投胶，不独数陈雷。衮衮慰劳意，一杯复一杯。索句不解工，何以写别怀。敢惜吟髭折，柰此雨意催。此会良姱嫮，此行重徘徊。得无叶舟重，满载离愁回。",
            "comment": ""
        },
        {
            "title": "次韵杨宰食莲戏作",
            "content": "平时莲实吾羊枣，日饫甘寒不自疑。病恐伤生来源事，居多节口甚婴儿。舌融沆瀣诗能说，手掬珠玑我属思。对酒移风劳想像，静看千柄泛前池。",
            "comment": ""
        },
        {
            "title": "再次韵示师文",
            "content": "中年多病刚制酒，文字讥评慵挂口。克家尚须狮子子，时踞风林一哮吼。藏山有书当衣钵，端能太牛马走。之齐莫操竽，名楚要穿柳。未闻狗监荐子虚，聊遣吴王质非有。独无鼓吹娱乃公，胜日不应长袖手。",
            "comment": ""
        },
        {
            "title": "赠相者二首",
            "content": "材同樗栎将安用，官带笭箵亦漫为。更欲品题人所弃，君痴尤胜老夫痴。",
            "comment": ""
        },
        {
            "title": "谢襄阳陶宰惠靖节先生编年大本",
            "content": "陶翁清节人可追，陶诗妙处吾所师。百篇昭昭揭日月，行云流水无定姿。颠倒后前昧甲子，可忍白璧犹小疵。三家纪述互蹖駮，千载传授仍参差。远孙挺立翁不死，吏隐平挹乡里儿。空洞胸襟著今古，遗编订正当属谁。扶微擿隐究茫昧，别白苍黑分毫厘。翁拔俗心其寓，彼未易识此则遗。幽意隐义眼肿了，笔端有口今见之。细书大字肯及我，故人嘉惠良不赀。摩挱老眼屏汤熨，欻讶毛孔生凉飔。归装不忧更空匮，招隐正用宽衰迟。世间报施有厚薄，自顾壁立谋晨炊。心期炯炯共一月，未妨相望天之涯。",
            "comment": ""
        },
        {
            "title": "感事十诗上李侍郎",
            "content": "荆璞自楚宝，顾终杂土木。和氏浪三献，一身已再辱。小儒褐衣底，磊落几荆玉。把玩坐蓬屋，和应笑遗俗。善价谁不怀，一辱讵可赎。吾亦笑和氏，葵犹卫其足。",
            "comment": ""
        },
        {
            "title": "定海甲寅口号七首",
            "content": "邻家两两捉春归，笑语相过复叹咨。共说飓头前夜作，几人莆网罣流尸。",
            "comment": ""
        },
        {
            "title": "约吕徐二友游净慈二首",
            "content": "一笑成行不待营，可无条约谂同盟，盘餐取饱真君事，杯酒邀欢太俗生。拨冗得闲殊自乐，吸光饮渌不胜清。即今冷眼聚蚊梦，彼此劣优君试评。",
            "comment": ""
        },
        {
            "title": "公孙述",
            "content": "东来温诏枉丁宁，隆少忠谋肯汝聆。不待宾胪延马援，始知西帝偶人形。",
            "comment": ""
        },
        {
            "title": "次沈倅韵呈王漕",
            "content": "王家流庆水倾东，不独乌衣纪数公。天畀臧孙当有后，人迟汲直未居中。凤巢衮衮九文羽，鹏路摇摇万里风。隔坐从今几云母，定知周鲁各元功。",
            "comment": ""
        },
        {
            "title": "光武二首",
            "content": "济业何关赤伏符，王梁不拜未云疏。君王幸却东封请，底事终身溺谶书。",
            "comment": ""
        },
        {
            "title": "赠曹秀才二首",
            "content": "不复林逋起九京，空留诗卷逼人清。如君况自鬼神助，掷地应闻金玉声。败履人今笑东郭，奔蜂我亦愧南荣。三千奏牍真馀事，侧耳齐廷待一鸣。",
            "comment": ""
        },
        {
            "title": "次两知县韵四首",
            "content": "似我聱牙亦漫官，倚君风义慰羁单。开缄更识新诗法，脱手铜丸转玉盘。",
            "comment": ""
        },
        {
            "title": "戒饮三诗",
            "content": "毒痡痛受辛，斩刈憎暴秦。杜康与仪狄，贼物其罪均。商毒烈火炎，岐镐方阳春。秦暴虓虎搏，欧粤无颦呻。二子起酒祸，古今同湛身。计实乃鸩葛，适口良甘醇。文锦覆深阱，病媒鬼之邻。劋杀不遗迹，辛政犹为仁。今子知所戒，浮俗岂其伦。生世千金躯，况复富席珍。",
            "comment": ""
        },
        {
            "title": "四月望再游西湖十首",
            "content": "十字街头托钵盂，雁鹅食口待朝脯。我来欲序睽违意，要问扬州米价无。",
            "comment": ""
        },
        {
            "title": "即事",
            "content": "江漾晨光入县门，楼斜晚影到渔村。海声不为无风静，山色居常带雾昏。问俗即今防愒日，来时抚事错销魂。浮生寄寓君恩重，未觉天涯异故园。",
            "comment": ""
        },
        {
            "title": "程帅以古人名作诗见寄拟作谢之",
            "content": "胸次不平当近酒，热官奋扬肯回首。即今羊杜诗中仙，襄阳城中狮子吼。我将仲子趋黄堂，孰看毕战搴旌幢。抗颜路尘旋行役，但有魂梦公之傍。濒海作宰我漫仕，留赞郡符夫左计。老夫已老子白丁，解颐与言游戏事。骈罗隐服芙蓉裳，设张翰墨当丝簧。敢微青山简奇胜，有田肯卖吾倒囊。如公瑞合穆王度，不靳尚作归田语。蓬莱朱金久已齐，还许远来结邻否。",
            "comment": ""
        },
        {
            "title": "岁晚言怀",
            "content": "雀响初防雪，鸦骄恐报晴。徒妨一老梦，莫究二虫情。虚籁吹群动，洪炉寄短生。只今观物化，未替白鸥盟。",
            "comment": ""
        },
        {
            "title": "次韵张守晓起",
            "content": "客亭移枕待残更，起趁邻鸡第二声。了了每添新悟解，营营无复旧心情。兴来命酒禁诗瘦，老去衰容怯镜明。况是杏花浓露晓，不应蒙被问春晴。",
            "comment": ""
        },
        {
            "title": "上巳溪上燕二首",
            "content": "杜若洲边卓旆旌，佳晨一醉万金轻。春光仅有一分在，天气可能三日晴。解道兰亭亦陈迹，肯吟楚些怆幽情。人生到处皆儿戏，笑看急標闹两鲸。",
            "comment": ""
        },
        {
            "title": "郭家洲",
            "content": "携儿上绝岸，微径步蒙密。人稀鸟乌乐，老屋几百室。荒凉郭家洲，篱落映残日。问俗得周旋，应门颇仓卒。兴衰今昔殊，郭姓尚十七。邻里阙盐茗，翁姬仅盥栉。共说频岁歉，平陆江浪没。场圃或潭洞，椽栱行螾蛭。去秋微收尔，樵采取黔突。接耳多乐郊，一去恐两失。吾邦有杜母，抚我不待乞。蠲租桑柘在，休役孙子佚。意使流殍无，宁后仓{广仓}实。官今浔阳来，吏师那容失。书绅拜此赐，知我佐郡绂。古来裨肉食，多自萏蕘出。必若穷吏道，孰先究民疾。剥肤快目前，吾固笑无术。",
            "comment": ""
        },
        {
            "title": "赠曹秀才二首",
            "content": "拌擞胸襟一不优，迂临惟子肯绸缪。访书笠泽心摧落，苟禄吴门路阻修。老去欲追三径约，客来当办一钱留。它年水北山南计，更挈诗瓢就我不。",
            "comment": ""
        },
        {
            "title": "早春十绝呈石湖",
            "content": "杏羞桃涩要诗催，客子情钟倍费才。惜欠王家千杖鼓，辊雷声里看花开。",
            "comment": ""
        },
        {
            "title": "又通衢",
            "content": "清微风动万年枝，瑞纪流虹诞圣时。天上玉卮山比寿，侯邦锦席酒如池。满城淑气生英簜，夹道欢声度彩旗。来岁望公天仗侧，尚应回首记吴儿。",
            "comment": ""
        },
        {
            "title": "循资赵宰有贺诗次韵三首",
            "content": "反唇馀子轻玄白，属目耆儒上紫清。老境我甘追汗漫，明时君合订章程。",
            "comment": ""
        },
        {
            "title": "和陶渊明二十首",
            "content": "昔人蚁壤游，方复诧贵仕。回首辞穷约，投分感知己。邻鼓惊边隅，得无豢养耻。战酣日为却，血尸三百里。推枕视窗日，前事皆可纪。向来心营营，乃始得真止。",
            "comment": ""
        },
        {
            "title": "再赠泽卿商卿道旧三首",
            "content": "隆污非是莫端倪，瞢蹈觞深试汨齐。荆璞笑渠忘卫足，坞金何策赎然脐。悠悠塞上悲亡马，断断尸乡丛养鸡。可是世纷吾屑去，平生结习晚吹虀。",
            "comment": ""
        },
        {
            "title": "题别浦远来舟图",
            "content": "道人毫端妙用，幻出烟水淮南。频与东风商略，几时送我归帆。",
            "comment": ""
        },
        {
            "title": "次韵章舜举",
            "content": "天孙望河鼓，杳眇河西东。参旗映天梁，欻作秋夕逢。人生风马牛，未害心期同。章侯大雅士，抱负难形容。平生万卷读，会意春凉融。小迟风云期，未剖琳瑯胸。我顷诵清句，神驰水朝宗。识面胜闻名，论文得新功。炯彼如意珠，来自仙者宫。径作君苗焚，执笔吾热中。荒学顾何取，目昏鬓已童。惟应得石友，天用慰涂穷。",
            "comment": ""
        },
        {
            "title": "题九老图二首",
            "content": "帝怜忧国许归田，犹得幽居俯涧瀍。应笑诗人赋招隐，茹芝带索只臞仙。",
            "comment": ""
        },
        {
            "title": "次魏知元韵三首",
            "content": "魏郎日共无喧酒，旧学新诗得细论。可见高情重离别，又同一舸宿烟村。",
            "comment": ""
        },
        {
            "title": "次潘德久韵",
            "content": "沉沉王侯居，列屋皆妖妍。性斧糜春葱，日诧歌舞筵。孰知山泽儒，超然广文毡。野花供妩媚，山月献连娟。潘郎真吾徒，常加视后鞭。居无鲍生马，红粉风蓬旋。张公为石奴，处仲政复贤。继今看远业，贱子当留年。",
            "comment": ""
        },
        {
            "title": "送严上舍并寄诸公十首·送严",
            "content": "啧啧雁声急，棱棱秋意深。行都旧新雨，独客短长吟。子肯怜衰病，时来慰滞淫。惜无移日酒，留照蜡灯斟。",
            "comment": ""
        },
        {
            "title": "柘皋短吟",
            "content": "铁山横飞截平野，宁复江流饮胡马。大酋胆落狐鼠逃，虎头将军自天下。拂庐连络屯长云，提戈敢谓秦无人。惊霆白昼振解叶，淮地一扫留无尘。歌摇千载淮民口，将军归饮策勋酒。乌袍使者来如烟，腾书乞和胡稽首。蝇鸣鸱噪初不闻，贾怒一举雌雄分。辛勤结发七十战，数奇堪笑李将军。",
            "comment": ""
        },
        {
            "title": "四月望再游西湖十首",
            "content": "烋屋修垣著画图，连连胜士逸人居。乘闲我亦无羁束，竹杖芒鞋信所如。",
            "comment": ""
        },
        {
            "title": "次韵解枢干二首",
            "content": "阿文钝于学，莫计故新年。向微他出错，讵彻醯瓮天。论交置才否，如君政自贤。为导有源水，俾加视后鞭。譬彼千仞登，投足得攀缘。君生英卫家，造诣超儒先。余论分吾儿，一一当手编。繄我液樠木，卧沙不受镌。鹊音晓见谂，群玉纷堕前。政使高纸价，敢蕲世儒传。",
            "comment": ""
        },
        {
            "title": "再次前韵呈林郎中五首",
            "content": "一书仅达缺嗣音，蔀屋有梦定山林。贤者即今在所，陈人不忧第墙阴。或着容连鸳鹭后，闻道结知君相深。时遣吴姝近酒盏，更防蜀鸟摇归心。",
            "comment": ""
        },
        {
            "title": "次韵招饭不赴",
            "content": "吏能儒业实惭名，晚喜论交盖代英。千里久劳魂梦往，一欢犹阻咄嗟成。粲花论胜违频听，击钵诗工况莫京。别后槱溪萦望眼，此心川水漫东倾。",
            "comment": ""
        },
        {
            "title": "托人卖马二首",
            "content": "闲人徐步觉优游，马似羞贫意不留。久厌短衣随射虎，更怜匣剑佩耕牛。楚山好处聊双屩，淮水生时办一舟。如子长才当柄用，伫看干旆拥鸣驺。",
            "comment": ""
        },
        {
            "title": "元夕遣怀二首",
            "content": "陆海莲开夜色鲜，短檠灯下掩陈编。风姨竟日鸣条罢，月姊因谁得意圆。",
            "comment": ""
        },
        {
            "title": "次韵严文炳兼简张守二首",
            "content": "嬉游有愿自今傥，回首春容已浩茫。霁景偏迟张锦也，小园秀出卧云庄。梅林破玉香沾袂，池水摇漪渌泛堂。茶具笔床陪语笑，未妨日饮慰还乡。",
            "comment": ""
        },
        {
            "title": "再用前韵赠高司理共八首",
            "content": "少年场里独鹰扬，他日悬知玉作堂。小试问囚穷两造，徐看载笔擅三长。得诗遽眩珠玑烂，玩味还疑龄颊香。风月无穷才不尽，坐须乔木拥千章。",
            "comment": ""
        },
        {
            "title": "同陈宰黄簿游灵山八首宰云吾辈可谓忙里偷闲",
            "content": "枕流未云清，食蘖不言苦。老禅家翠微，风壑啸一虎。碧眼照人天，金地漂花雨。千偈弹指顷，竟亦无剩语。",
            "comment": "：【原题】：\r\n同陈宰黄簿游灵山八首宰云吾辈可谓忙里偷闲苦中作乐以八字为韵 | 【注释】【原题】：同陈宰黄簿游灵山八首宰云吾辈可谓忙里偷闲苦中作乐以八字为韵"
        },
        {
            "title": "归欤老秋",
            "content": "已办求田问舍谋，登临那复更悲秋。蟹肥与客争先把，稻熟催儿彻晚收。霜后峰峦添峭措，波间鸥鹭剧风流。寰中胜处天应惜，付与痴儿只暗投。",
            "comment": ""
        },
        {
            "title": "近榆亭",
            "content": "小亭园西偏，政复园取重。扶疎百本木，自昔谁所种。敷舒晓霞烂，磊落金丸奉。城东诗客在，端许与此供。",
            "comment": ""
        },
        {
            "title": "再次韵二首",
            "content": "历块飞黄可得追，加鞭十驾浪驱驰。不应猗顿怀周朴，敢向天仙话土芝。晚傍涪翁观落笔，了知高叟固为诗。谬为恭敬吾何取，政恐龙泉有倒持。",
            "comment": ""
        },
        {
            "title": "石湖生日致语口号",
            "content": "筹筵高敞老仙家，帘影中间五色霞。碧酒旧须麟作脯，雕盘新荐枣如瓜。玉壶缥缈非尘世，金狄依稀记岁华。胜日年年欹醉帽，鬓香长点吉云花。",
            "comment": ""
        },
        {
            "title": "听政",
            "content": "为政贵中和，偏徇古无取。无心斯善应，奸誉乃其蠹。柰何闻见间，往往用心误。扶弱抑其强，古或垂此誉。世异俗且殊，处今犹徇故。曲直本不昧，强弱岂所据。君子不此恤，情伪溷丹素。富室被剥朘，日有贫窭虑。士夫受加陵，悔不齿编户。赢弊取必胜，玉色吞气去。不知世富室，如母子所怙。不知意定向，未语机已露。传继用一律，抱冤莫赴愬。用是致和气，南首问燕路。",
            "comment": ""
        },
        {
            "title": "复吴秘正五诗",
            "content": "我如不材材，自诳无用用。向来风月前，诗笔颇吟弄。低摧发皓白，无与世轻重。枯株欲丹黄，因君弥自讼。",
            "comment": ""
        },
        {
            "title": "过吕仙洞四首",
            "content": "尘踪了鸟病催残，梦谒真人九转丹。已熟浮生枯骨观，更悲凡质遇天难。",
            "comment": ""
        },
        {
            "title": "罗提举见和再用韵四首",
            "content": "斩山木宁为民，焚巫尪恐伤仁。看书饥而不害，公政无惭古人。",
            "comment": ""
        },
        {
            "title": "雨中题柏氏壁二首",
            "content": "行寻诘屈蹑崎岖，已谢邻翁果下驹。北走松楸无数里，杖藜筋力尚枝梧。",
            "comment": ""
        },
        {
            "title": "再次赠张学录韵十诗",
            "content": "再说可双璧，斗酒或西凉。索饭仰屋梁，付子瘿木床。",
            "comment": ""
        },
        {
            "title": "题毕直合翻经图三首",
            "content": "凝碧有诗才逭死，青岩不语何裨。先生著论胡尘底，未觉丘明见仲尼。",
            "comment": ""
        },
        {
            "title": "赠课会诸会",
            "content": "岁月翩翩骥受檛，妙年云路不应赊。手中白羽真穿叶，门外苍槐又著花。丹灶功成须换骨，天河波浅待乘槎。雁行看即青冥上，却笑臞儒两鬓华。",
            "comment": ""
        },
        {
            "title": "夏夜饮客",
            "content": "矻矻官曹兴易穷，得闲何惜一樽同。傍愁边到无恶客，从竹间来皆好风。胜日诗狂输酒圣，转头渭北复江东。雕鞍未作扶携去，更放兰缸子夜红。",
            "comment": ""
        },
        {
            "title": "文炳近岁节感怆作诗宽之",
            "content": "严侯才气旧无朋，晚作江淮肉食僧。饱对风烟吐膏馥，时因节物动销凝。君今宛是林和靖，我亦何如杜伯升。浊酒寒菹共一笑，未妨同剔课诗灯。",
            "comment": ""
        },
        {
            "title": "王秀才亦爱轩",
            "content": "王郎一室天地中，客来有榻樽不空。奉亲一笑办能事，插架万轴收新功。男儿磊落四方志，况子郎罢方诗穷。亟书周庸赐汉第，可用容膝师陶翁。",
            "comment": ""
        },
        {
            "title": "病起二首",
            "content": "吏民两两议公痴，簿领空勤笑语稀。元亮有诗新止酒，休文多病不胜衣。飞尘懶拂孤三绝，止水初澄悟百非。窗度凉颸残午梦，闲听喜鹊啅斜晖。",
            "comment": ""
        },
        {
            "title": "赵通判有诗次韵二首",
            "content": "短歌对酒不能长，犹胜车尘扑面黄。我自关门宝崇鼎，从渠睎价尚咸阳。",
            "comment": ""
        },
        {
            "title": "题九老图二首",
            "content": "凉亭燠馆尘埃外，野鸟溪花俎豆前。但爱林泉映华发，岂知勋烈载青编。",
            "comment": ""
        },
        {
            "title": "报恩方丈小憩二首",
            "content": "还家自欣然，小耐孥辈累。老禅遽辟席，倦客容即次。仍将寒碧供，为浣羁寓意。断续饥龙吟，煜燿金锁碎。",
            "comment": ""
        },
        {
            "title": "次韵赵教授",
            "content": "携孥西垒复东城，触处千愁百恨生。如许尧民艰粒食，未应汉法废常平。爱君长策三农重，泥古迂儒一芥轻。会略文移倒陈廪，一时骨肉慰皇情。",
            "comment": ""
        },
        {
            "title": "次韵程帅游习池三首",
            "content": "青编勋业笑谈追，千载生贤瑞圣时。竹帛会书河似带，封疆不止汉为池。玄谭日属王平子，妙语心轻谢客儿。来岁赏花应帝所，赓歌宣劝倍欢嬉。",
            "comment": ""
        },
        {
            "title": "郡斋鹤飞来作三诗还之",
            "content": "不知蜗舍安卑陋，何似侯家效羽仪。千字罢赓明远赋，一诗聊送佐卿归。",
            "comment": ""
        },
        {
            "title": "口号十首呈程殿撰",
            "content": "童颜缓缓阅庄灵，鬓影青青表帝庭。后四六年同北夜，台星光映老人生。",
            "comment": ""
        },
        {
            "title": "次韵杨宰食蟹",
            "content": "长翁服食僧样清，灌园得闲收落英。壮岁颇营口腹事，冈有罝罟梁有罾。大胾每快屠门嚼，美酒惯陪豪士倾。酒边最爱无长叟，坐隅未揖先风生。挥斥肴品进此叟，似去伧荒游上京。王谢家儿负贩子，气味不待口舌争。年年属餍不汝厌，勇向上党人夸矜。一从多病戒奇嗜，屏绝鳞介疎姜枨。水中之怒宁阿系，丈室高卧几净名。二年闲杀把螯手，久要药裹熏炉并。旱后篮筐荐蜞越，君乃上箸收所憎。铭盘久断旧嗜好，垂涎忽诵新歌行。射阳浦口霜耿耿，繁梁埭头雾冥冥。及今尖团日供百，莫孤君家竹叶清。",
            "comment": ""
        },
        {
            "title": "过繁昌",
            "content": "江山互映带，竹树渺隐见。居人江山閒，安处忘古县。泊舟穴子初，旧观俨自荐。{山盍}山高搀云，云际抹深靛。慰我尘埃容，嘉此烟雨面。山脚惯奔走，尉曹分卑贱。县人应指似，鬓改颜状变。漂零渠未知，忧患尝欲遍。挽仰二十年，转眄阅蜚电。故人半在亡，在者或海甸。明朝理去楫，山影暝江练。安得人如山，来往长相见。",
            "comment": ""
        },
        {
            "title": "题寒光雪嶂图",
            "content": "噎寒流覆绝壁，君才得想像间。输我一庵渔浦，雪中真看江山。",
            "comment": ""
        },
        {
            "title": "再次韵张簿",
            "content": "生世诗作癖，颇坐艰局病。当前成风手，每来难塞请。后身羽凿齿，名俪乃公盛。新诗再出奇，后出尤雅正。高吟步芳园，灵籁想随应。荆户厌卢罗，陈势无前劲。鍧隐度九轨，眇睨秋蛇径。狐兔新竄伏，原前王公乘。我学但宋璞，多惭楚珩映。才与年貌衰，不拟拂晨镜。妙句骈魁杰，曩见绝夸竞。居然大小巫，讵容耻受命。目窥曹刘墙，日有韶护听。古今尚论间，未遽优劣订。此意客未知，太简效规警。平生孔文举，敢替此心敬。",
            "comment": ""
        },
        {
            "title": "咏史二首",
            "content": "暴楚狂秦席卷中，谋臣战将各言功。端知四百绵炎祚，只属商山秃鬓翁。",
            "comment": ""
        },
        {
            "title": "次王帅韵后诗呈叶教授",
            "content": "功名回首负年华，梨枣诸雏未克家。老计生涯须下泽，才非世用但匏瓜。为儒仅博肱三折，谋食宁羞手一叉。青眼故人犹念此，肯持巴唱向人夸。",
            "comment": ""
        },
        {
            "title": "次韵朱秀才二首",
            "content": "萧斋愁兴倩谁宽，宠鹤昂霄顾羽翰。自昔诗深知武谔，肯辞雨湿过苏端。心期落落空轩豁，世事悠悠拙控抟。正枕诵君悲壮语，梦随飞将蹑鞮汗。",
            "comment": ""
        },
        {
            "title": "都下春日",
            "content": "烟林红翠已班班，雨后春工不暇悭。付与笙箫三万指，平分彩舫聒湖山。",
            "comment": ""
        },
        {
            "title": "咏史二首",
            "content": "平侧区分偶俪匀，无阶更复古真淳。浪言此秘无前睹，毕竟休文是罪人。",
            "comment": ""
        },
        {
            "title": "再次韵十首",
            "content": "靖节瓶无粟，思归更命车。慵垂督邮带，况袖子公书。老我须闲适，尘缘得破除。还应与鸥鹭，分占碧溪渔。",
            "comment": ""
        },
        {
            "title": "游普向十首",
            "content": "远近僧垣共白云，萧然不著世间尘。朝参夜讲庸何计，野饭山栖已可人。",
            "comment": ""
        },
        {
            "title": "庆元冬再到盱眙四首",
            "content": "日行荦确面孱颜，旧惯山居意易阑。见说烟云暝崷崒，北人争指画图看。",
            "comment": ""
        },
        {
            "title": "再次韵",
            "content": "因诗衰病顾徒然，凿井今犹未及泉。药幻霜须端有待，囊缄玉唾愧无传。冥心拟学无言子，授诀今犹不老仙。探妙卫生俄两得，信知穮蔉解逢年。",
            "comment": ""
        },
        {
            "title": "次韵徐秀才十首",
            "content": "翕赫公侯门，下客亦方闻。惨澹埃壒地，高贤绝通津。蠹书分此老，华国须奇文。渠观有旁招，子行当冠军。",
            "comment": ""
        },
        {
            "title": "鹳带箭行",
            "content": "城边鹤城栖，水食衣楚楚。欲鸣不鸣候天雨，此肉胡宜登鼎俎。柳营子弟弓石人，南山之石犹饮羽，如汝正可虚弦取。血毛分披谁汝怜，低摧直诉使君前。使君德意孚鱼鸟，全汝之生令汝饱。徐行侧睨若无旁，饮洁啄腥近台沼。使君暂拥山城麾，诏音不日遄其归。矢来乡汝谁依，江湖粗饱莫卑飞。",
            "comment": ""
        },
        {
            "title": "题六宜堂",
            "content": "昔人厌俗心，宁取无肉瘦。平时眼为青，绿士须客右。立节自修竦，适用兼庇覆。君家所居堂，音响不待叩。千沟荫百椽，一一渭川秀。公今王元之，好尚如授受。记楼赋此堂，异声同一咮。心谋耳目适，所乐壹能副。昔人言外意，泥一乃百漏。拘拘六者间，未见脱科臼。我此小盘礴，万境欻通透。徐步寒玉琤，长谣灵籁奏。主人信清绝，此君旧幽茂。并策超俗勋，醉墨点衫袖。",
            "comment": ""
        },
        {
            "title": "绍熙壬子劝耕妙胜四首",
            "content": "每愧敲榜办赋租，会心还喜劝耕初。渠侬嗣飨金穰庆，老子长捐柱后书。",
            "comment": ""
        },
        {
            "title": "病中书怀二首",
            "content": "促促浮生忽二毛，安心有法赖禅逃。梦知二竖今相避，仇问三彭底许饕。世路从今蜗两角，灯窗姑置兔千毫。破颜细点功名录，只许渊明酒处高。",
            "comment": ""
        },
        {
            "title": "再题二首",
            "content": "天吴凭怒鼓涛澜，不作闲居卷轴看。夜半负山谁料得，重来坐失两高寒。",
            "comment": ""
        },
        {
            "title": "次韵朱通判严上舍",
            "content": "万手抄诗遍洛城，老怀可但向来倾。采菱白雪方迭奏，蜚雨晓风相与清。价重欲输和氏璧，令严谁犯伏波营。即今貂尾那容续，更判工夫费此生。",
            "comment": ""
        },
        {
            "title": "十绝句呈章茂深安抚",
            "content": "经纶术业向来优，千骑东方恐未俦。他日应携报恩子，还朝看拜富民侯。",
            "comment": ""
        },
        {
            "title": "谢程帅袁制使",
            "content": "九死得此生，万事遂成懒。惟余坐进地，劣亦受推挽。交游金玉人，毕力补疎短。诗书衔砭剂，陆续到老眼。",
            "comment": ""
        },
        {
            "title": "赠陈居士",
            "content": "昏宦冥冥堕急流，羡君高谢此笼囚。能诗似是林和靖，博古宁惭许散愁。上药化金才顷刻，虚舟触物信沉浮。何时我亦休官去，对卧元龙百尺楼。",
            "comment": ""
        },
        {
            "title": "次韵章守猎",
            "content": "身著邦君小队中，纵观虎将万旗红。目光注射鹰窥草，电影腾凌马弄风。忽有清诗惊破竹，更怜蜚翼堕挟弓。南归又苦车中妇，梦忆分鲜一醉同。",
            "comment": ""
        },
        {
            "title": "次韵高机宜送别",
            "content": "上价如君定玉堂，陈陈腹笥汉文章。即今彩笔春争媚，它日青藜夜有光。诗力不劳凌汝辈，才名况自溢班行。清篇见属吾何取，愧闯辞坛阙寸长。",
            "comment": ""
        },
        {
            "title": "闲适二首",
            "content": "长日奔驰传置如，久妨著论与抄书。逢人争席有时有，疥壁留诗无处无。御寇未辞躬楚制，论文常记揽桓须。扁舟再有东游便，肯向朋从自作疎。",
            "comment": ""
        },
        {
            "title": "七夕",
            "content": "龙旌凤扇一相迎，知费青禽几寄声。天上经年才旧约，人间转盼便深更。凉河只向樽前落，微月偏来酒面明。后夜玉琴弹别鹤，独应乾鹊梦魂惊。",
            "comment": ""
        },
        {
            "title": "复吴秘正五诗",
            "content": "武陵迈往气，当世隐一敌。扬眉诸公间，甘作迁客客。裔孙典刑在，磊落抱深识。我学谢柳州，顾肯睨门席。",
            "comment": ""
        },
        {
            "title": "次儿辈戏商卿设醴韵二首",
            "content": "水豢山肤自土宜，况邀从事到青齐。宾筵大嚼宁虚口，灶妇深颦想噬脐。烂醉岂无醒酒鱠，明朝重阅不鸣鸡。扶头更忆松江晓，旋买鲈鱼薤捣虀。",
            "comment": ""
        },
        {
            "title": "再次交代韵四首",
            "content": "诗人妙思天同巧，鬼守玄关不及扃。闲挹山光诵奇语，断无尘滓溷襟灵。",
            "comment": ""
        },
        {
            "title": "元日访丁端叔安抚二首",
            "content": "节中应接可辞烦，客子回车重慨然。比我过秦应一笑，想君出峡富千篇。前知此别非久别，定复新年胜故年。红药紫薇方次第，莫占风色问春田。",
            "comment": ""
        },
        {
            "title": "次韵答阵梦锡十首",
            "content": "向来应俗用古学，我亦未悔金注昏。伍胥宰嚭各腐滓，吴歈越吟谁诵冤。",
            "comment": ""
        },
        {
            "title": "再次韵张德恭二首",
            "content": "公家父子旧林杰，力探希微析混茫。膝上风流识文度，鯈游领解契蒙庄。六花阵势容摩垒，五凤规模见肯堂。自叹吾儿豚犬尔，只宜耕牧守穷乡。",
            "comment": ""
        },
        {
            "title": "题椿桂堂四首",
            "content": "灵椿移植自仙宫，丹桂年年不办供。材荐明堂皆巨栋，君家培殖富阴功。",
            "comment": ""
        },
        {
            "title": "赠章宰",
            "content": "汤池潴巉岩，房祠踞穹隆。向来偕君西，寒雨斜惊风。虚檐吞山川，悗若困樊笼。往来三十里，兀兀妇车中。颈方学缩鳖，眼不到飞鸿。迄今簿领前，老面潮羞红。昨夕县麻势，子亦胡能东。如子亨衢人，不应分我穷。山灵两介士，不屑陵原通。我辈吏尘涴，枨触肯见容。高兴未渠尽，佳节宁易逢。调琴家治具，竹堂小窗栊。酬酢十客优，疱隶良易供。登山与听雨，取醉政自同。玉友陪从事，共达吾深衷。逮今强健时，数近玻璃钟。丹杏正媚妩，柳枝颇昌丰。古今共陈迹，春事尚匆匆。此欢不可失，此广傥见从。对花但忍渴，请看衰病翁。",
            "comment": ""
        },
        {
            "title": "张守有和章复次韵三首",
            "content": "接翼鸿冥聊尔尔，大书麟获更仪仪。雄边仙伯横琴处，应道苏耽兴尽归。",
            "comment": ""
        },
        {
            "title": "再次前韵三首",
            "content": "春事兼回寂寞滨，茅簷背日已书勋。径须引睡携黄妳，未办寻芳命紫君。",
            "comment": ""
        },
        {
            "title": "又次铦朴翁韵四首",
            "content": "几向西湖舣画桡，冰奁俨受众峰朝。即今去雁将清梦，飞下长桥更短桥。",
            "comment": ""
        },
        {
            "title": "次韵答德瑞",
            "content": "诗客胸襟旧绝尘，惠然分我一缄春。裁成蜀国添花锦，贵重丹砂伏火银。暮雨朝云知有梦，琼枝璧月可无人。要须共醉彭宣酒，莫诿忘情宋玉邻。",
            "comment": ""
        },
        {
            "title": "再游殖轩小酌",
            "content": "生世岐喧静，平章有不如。宦涂吾画虎，濠上子知鱼。去索长安米，归紬笠泽书。兹轩住苍莽，胜日复踌躇。酒盏扶头后，莺声禁火馀。兰风度樽俎，蝶翅掠襟裾。有底烟霄意，便为水竹居。可须供曲糵，未后课{耒尤}鉏。花蓓红酣日，池光碧浸虚。鹤头依绿荇，龙骨闹清渠。诗兴因超忽，愁端得破除。时从一吟醉，小计百砗磲。",
            "comment": ""
        },
        {
            "title": "循资赵宰有贺诗次韵三首",
            "content": "宦途跛鳖陵坡上，学舍寒蝉饮露清。蹩躠强颜才跬步，不应天骥与论程。",
            "comment": ""
        },
        {
            "title": "山居十首",
            "content": "山间有好事，时肯问何如。束送箸头薤，鲜分匙面鱼。披襟偕我饱，揽发为君梳。一笑尘劳外，都无病可祛。",
            "comment": ""
        },
        {
            "title": "复次韵四首",
            "content": "病肺还孤竹叶青，小园春去尚深扃。春衫红叶强相比，婢子可怜无性灵。",
            "comment": ""
        },
        {
            "title": "刘有诗再次韵四首",
            "content": "小点猩毫出碧鲜，技随文思各增川。只应月地饶般礴，心醉寒梢曳晓烟。",
            "comment": ""
        },
        {
            "title": "客次小憩",
            "content": "竹屋深明许息肩，田家延客解欣然。霜枝高挂頳虬卵，风砌初摇白玉钱。得饱只疑珠作粒，汲深仍诧乳为泉。谭间更笑狂沮溺，政复知津未是贤。",
            "comment": ""
        },
        {
            "title": "题五柳先生诗编年后二首",
            "content": "渊明黄杰气，不减运甓翁。漫仕径拂衣，高枕北窗风。平生经世意，萧然诗卷中。卯金纳大麓，正自窍鈇雄。妖雏自取死，遽敢贪天功。斯文未斲丧，吾道聊污隆。把菊得沉醉，直气敛长虹。区区记隐德，史笔殊未公。",
            "comment": ""
        },
        {
            "title": "再次韵",
            "content": "人间十日雪，已润夸父渴。宿云忽披靡，羲驭与抑遏。春从九地回，旋放牙甲活。主张披拂是，大块司予夺。椒柏追时序，鼓吹听晓聒。诗坛有同盟，办作衔袖谒。得雪晴更佳，过是或为孽。群山半披剥，众巧献一阅。悬知兵吏集，不待铺木屑。令尹活人手，小试牛刀割。广文甘僻左，不肯事容说。与俗分乐事，盍以韵语说。独惭长须送，不量好时节。",
            "comment": ""
        },
        {
            "title": "次韵张丞",
            "content": "县人灯夕旧尝看，夜敞窗扉晓不关。胜赏繼应追俗尚，晴晖巧与破天悭。招邀便拟日复日，容易遽吟山上山。更乞紫姑丰乐语，为添喜色到颜间。",
            "comment": ""
        },
        {
            "title": "崔侯燕城西高家亭复次韵",
            "content": "昔人胜践此兴怀，复见西园游上才。谭麈生风容满听，酒觞插羽未须催。小令纤指鸣飞雹，却遣红檀趁落梅。更约归来醉丛碧，将军端岂兴阑回。",
            "comment": ""
        },
        {
            "title": "归自湖西",
            "content": "晨具湖西饭，还家腹果然。怒风长擘席，急浪不鸣船。身觉青冥上，情留白鸟边。衰年端一快，整帽向云天。",
            "comment": ""
        },
        {
            "title": "财昏",
            "content": "师昏古所辞，财昏今不耻。传祀合二姓，古者贵由礼。四德五可外，货贿亦末尔。民风日就颓，舍此争校彼。媒氏未到眼，聘资问有几。倾箧指金钱，并券搴租米。东家女未笄，仪矩无可纪。已闻归有日，资送耀邻里。西家女三十，闭户事麻枲。四壁漏风霜，行媒无留趾。坐贫失行期，趣富瞢贪鄙。流弊例不免，其源实此起。多约或少酬，暂誉甘长毁。坐令亲旧欢，诡谲变狐鬼。何况性羽间，贫富岐臧否。土俗未易挽，人情大不媺。悠悠何足道，吾以谂君子。",
            "comment": ""
        },
        {
            "title": "赠赵丞四首",
            "content": "君家鸾镜照芙蓉，笑我衣襦绽不缝。想见后堂颓醉玉，梁州按罢晚妆慵。",
            "comment": ""
        },
        {
            "title": "次韵朱通判严上舍",
            "content": "蜀庄漂泊阖闾城，独向陶朱意气倾。诗写闲情易为好，雨鏖炎暑欲争清。居同蚁穴晴犹闭，归笑鸠巢老未营。久拟投君渠保社，援毫空复可怜生。",
            "comment": ""
        },
        {
            "title": "喜雨二首",
            "content": "永宁开善皆留宿，梦破阶除急雨倾。人道行车定膏泽，我知龙伯念春耕。",
            "comment": ""
        },
        {
            "title": "次韵徐秀才十首",
            "content": "钓湖鱠红鳞，斸山饭黄独。书生甘若饴，八珍不在目。出处有余裕，赑屃营寸禄。一舟指三径，不远傥许复。",
            "comment": ""
        },
        {
            "title": "定海甲寅口号七首",
            "content": "连宵飞雨喜滂流，已入梅天过麦秋。二十年前如此晚，金城地抱却全收。",
            "comment": ""
        },
        {
            "title": "次韵方秘正",
            "content": "静女无媒未易昏，幽人乐地但琴樽。诗声况自推侯喜，墙仞悬知陋叔孙。拜手行申不敏谢，慕贤正黯索居魂。拘拘泄柳非君匹，老子来时肯闭门。",
            "comment": ""
        },
        {
            "title": "寄安抚程丈",
            "content": "书生次舍先菜把，乃有甘肥来箸下。今日之羊我为政，属餍敢忘分甘者。府公宽容盖代豪，怜我诗穷仍老饕。卧沙九助匕不箸，出甑嫩颤如花糕。即今野饭山栖地，食指屡动饥涎坠。谷城明府府公似，割鲜庸继台无馈。食神黄媪喜欲颠，一夜搜诗不得眠。将军问腹汝见负，世用官业俱茫然。论情少须分袂处，未敢径指房山路。饿鹰得饱遽颺去，政恐陈登轻吕布。",
            "comment": ""
        },
        {
            "title": "谢张德恭送糟蚶三首",
            "content": "谁与江瑶角长雄，一时风味两无同。吾儿不友王文度，底肯分甘及乃公。",
            "comment": ""
        },
        {
            "title": "游山阳十首",
            "content": "熙台楚观小开樽，老去登临易断魂。蹀血龙荒平昔志，即今搔首望中原。",
            "comment": ""
        },
        {
            "title": "再次韵谢惠诗",
            "content": "小家茨竹即为堂，暇访深林索豫章。平日床头但周易，看人笔落便灵光。庳隆赋质嗟多样，良楛论材要当行。莫向黔娄问奇货，长沙舞袖可能长。",
            "comment": ""
        },
        {
            "title": "再次韵四首",
            "content": "山色阴晴远更青，谁教睥睨枕岩扃。诗翁意欲移千步，安得朱符祝巨灵。",
            "comment": ""
        },
        {
            "title": "刘有诗再次韵四首",
            "content": "已后湖州秃鬓翁，喜君挥扫有遗风。幻成殢雨熹晴态，尽使尘凡一洗空。",
            "comment": ""
        },
        {
            "title": "漫与",
            "content": "与世端如上濑船，还家稍办买山钱。松风吹断蓬瀛梦，诗酒淋漓送暮年。",
            "comment": ""
        },
        {
            "title": "招山阳高徐二生饮二首",
            "content": "欲作山阴兴尽回，良思与子共衔杯。要须人境俱清绝，好抱瑶琴踏雪来。",
            "comment": ""
        },
        {
            "title": "吕城待闸得陈魏二生晤语",
            "content": "吕城望奔牛，道里不作远。徙倚不容前，奈此河流浅。窘步客怀恶，痴坐仆夫倦。班荆得两生，晤语忘旦晚。文卷得细披，汤饼亦粗办。生须朋从乐，时亦慰连蹇。长吟行路难，回首偶耕原。卜邻傥君等，老我幸无怨。",
            "comment": ""
        },
        {
            "title": "过樊村",
            "content": "襄鄂二千里，何啻三百湾。风色九顺逆，左往复右还。舟行已三日，沿流不作艰。即今苍烟面，犹是泊处山。信次有定期，曲直了不关。聊可供戏事，轻桡与回环。",
            "comment": ""
        },
        {
            "title": "次韵吴江陈学长送行二首",
            "content": "诗人六十合恩袍，平日周庠重誉髦。旧学堪重汉儒席，新文欲仆楚人骚。等观得丧心无累，饱阅豪英眼更高。闻道青箱富嘉颂，诏音早晚召王褒。",
            "comment": ""
        },
        {
            "title": "程帅以诗见慰用韵谢之",
            "content": "平时联辉星，转首食既月。谁能玄览空，影事睨盈缺。老了一掬泪，未憗谢天合。生世岐高下，末路各一穴。庄生悟浮休，荀粲枉悲咽。公言敬书绅，闻道有先达。",
            "comment": ""
        },
        {
            "title": "袁本初二首",
            "content": "入门偶藉移韩馥，健者何曾抗董公。须信阿瞒人物论，但言玄德是英雄。",
            "comment": ""
        },
        {
            "title": "读师文和郡侯喜雨诗次其韵",
            "content": "涛波襄陵尚霖雨，龙伯不省田家苦。官中出镪瘗流尸，内地之民无宅土。京邑本根枝外邦，渠侬枵虚闯官仓。流亡可饱骨可肉，县官仁爱吏慈祥。古来畏天灾无小，迄令百颦馀一笑。阳愆阴伏谁致此，共说群憸投有昊。一昨雩祷饭不荤，神祠佛屋香炷氲。霓望朝昏耐跼蹐，风传真赝长纷纭。我归得同郡人乐，愍农喜雨收奇作。想摩鲸牙凌浩荡，更穿月胁翔辽邈。吾帮不熟农告功，溜匙云子行沾侬。小儿解谢倩人诮，搜镌径欲分吾穷。乃公拙无尺一召，他日当归有先当。耕牛先后计未失，谁谓山林迹如扫。世人二五不知十，赴争夺场不遗力。分表营营竟何补，截趾适屦山藏泽。黄堂诗老民所天，秋来衢路有醉眠。乐职未赋吾歉然，人言此笔须臞仙。小草可录寸有长，会从之游据胡床。蜂腰鹤膝容探汤，借儿茹胾升公堂。",
            "comment": ""
        },
        {
            "title": "送二赵金陵秋闱之行",
            "content": "君家种德麻苇似，两郎今日东南美。石麟角犀互辉映，拄腹撑肠皆锦绮。贤书联翩取如掇，文字欲贵江淮纸。步光久匣自光世，仆姑所指当披靡。去去秋风鼓鹏翼，翱翔烟霄此其始。建邺山川古雄丽，平分胜概供笔底。气陵钟阜峰头云，辞倾白鹭洲前水。联璧不难先众俊，历块仍能轻万里。平日双眼不屡青，奇穷一生端坐此。即今意气为君倾，老子阅人盖多矣。",
            "comment": ""
        },
        {
            "title": "和陶渊明二十首",
            "content": "海乡亦好春，红紫纷蕤英。黄鸟托庭柯，啁哳如有情。知我得碧涛，似劝花前倾。岂知好饮客，静坐耐耳鸣。",
            "comment": ""
        },
        {
            "title": "次韵王签判",
            "content": "奥学闻君不近名，声华犹是压时英。诗篇向我肯挥扫，句法惊人浑老成。未厌泛莲依卫幕，只今荐鹗达周京。明朝置酒当投辖，万斛洪源看倒倾。",
            "comment": ""
        },
        {
            "title": "十诗谢寥计使",
            "content": "欲留苦滞淫，欲去复仿佛。卧漳仍登龙，两心正交相。粲粲金玉人，纳纳锦绣肠。安得云随龙，意和即公傍。",
            "comment": ""
        },
        {
            "title": "程言聚散有感次前韵",
            "content": "不须劝醉翠眉长，莫问何时腰下黄。剩喜相逢各强健，免教闻笛赋山阳。",
            "comment": ""
        },
        {
            "title": "同高叔不愚如晦饮再次韵二首",
            "content": "珠帘深里按金丝，幻出扬州杜牧诗。共引玻璃扶窈窕，更烦侧理写环奇。一欢有约能如原，四者求并每后时。却念少陵从郑老，得钱沽酒话襟期。",
            "comment": ""
        },
        {
            "title": "次王帅韵",
            "content": "使君觞客及公荣，慰我他时渴德深。已为穆生重设醴，更闻正始嗣遗音。打围红袖留连舞，论槛黄花取次簪。恰似雄边台上醉，回头岁月叹侵寻。",
            "comment": ""
        },
        {
            "title": "再次韵赵景安四首",
            "content": "酒浓胜得晚天寒，云气侵帷水墨翻。兰蕙香前还判醉，不须投辖锁重门。",
            "comment": ""
        },
        {
            "title": "九日登楼",
            "content": "县曹逢节犹忙迫，阴雨乘秋每接连。九日欢娱异前日，几年晴霁有今年。湖山入座褰珠箔，萸菊挼香荐玉船。帽委西风判一醉，故人应未笑华颠。",
            "comment": ""
        },
        {
            "title": "再次韵送张守",
            "content": "性资凉踽击时轻，青眼惟公底里倾。砥柱颓波储硕望，阳春穷谷见高情。青冥蜚上应回首，陆续诗来可待盟。念我老无当世意，拟从樵牧寄馀生。",
            "comment": ""
        },
        {
            "title": "即事",
            "content": "侧径苔竹润，短篱鸡鹜喧。小停障日手，聊憩卧云村。绿影乌皮几，新醅老瓦盆。平生农圃计，重与野人论。",
            "comment": ""
        },
        {
            "title": "赵通判有诗次韵二首",
            "content": "霍王无短似无长，惊见新诗写硬黄。鱼在九渊终玉食，世间濡足羡浮阳。",
            "comment": ""
        },
        {
            "title": "次韵赠郭侯",
            "content": "郭侯智勇两俱长，驿骑何时诏检黄。胡运于今已灰口，看君万旅出渔阳。",
            "comment": ""
        },
        {
            "title": "同徐吕二子游西湖复次前韵五首",
            "content": "林仙金骨閟丘墟，松自萧森鹤自孤。灵魄在天联傅说，遗书落世仰潜天。",
            "comment": ""
        },
        {
            "title": "次韵张司户",
            "content": "橘颂精灵杂远游，如君信是古诗流。吴门肯问鲈鱼鱠，东武当营燕子楼。有底挥毫挟风雨，定知贮腹尽阳秋。即看珥笔鸳鸾右，莫漫江城诧狎鸥。",
            "comment": ""
        },
        {
            "title": "寄严文炳",
            "content": "只影秋鸿惊，独夜秋叶零。离索欻五霜，搔首听此声。岂无金石友，相避参辰星。安得木作肠，与世无复情。",
            "comment": ""
        },
        {
            "title": "寓吴门十首",
            "content": "溪翁园客问何如，可讳浮生百计疏。不惮典衣规得酒，长因乞米衒能书。",
            "comment": ""
        },
        {
            "title": "次韵答赵文卿四首",
            "content": "平日诗声不易班，联翩属我未应悭。得无纸贵咸阳市，当有人逢饭颗山。",
            "comment": ""
        },
        {
            "title": "次日再镒韵三首",
            "content": "微吟缓步惬晴沙，聊谢愔愔载妇车。时遣贳貂邨店酒，回思缚虎长官衙。春山好著屏中色，吟笔谁添锦上花。不妨习池风月主，只今何处问诗家。",
            "comment": ""
        },
        {
            "title": "再次韵二首",
            "content": "吹花舞絮才俄顷，可待区区刻楮成。催动江梅傲春意，喜听冰筹滴阶声。剡溪载酒人乘兴，县圃明空月碾晴。更想捧觞天一笑，恩光旋浸凤凰城。",
            "comment": ""
        },
        {
            "title": "述怀再次韵",
            "content": "高车驷马笑鸡栖，亦笑糟糟与汨泥。鲁酒得间聊复饮，晋舆投老偶然题。春冰自水收新悟，雨矢无乡悔旧迷。尚有平生山水癖，未妨游戏向京西。",
            "comment": ""
        },
        {
            "title": "太硕人臧氏挽章二首",
            "content": "德风千祀蔼芳馨，生享修龄殁更荣。早岁衣冠贤德耀，莫年门户寄升卿。迹陈莫嗣登堂拜，匏系空驰执绋情。里巷万人缌布会，一应如我泪河倾。",
            "comment": ""
        },
        {
            "title": "次韵王知军雪",
            "content": "雪神濡物不遗时，嗣风悬知羡帝祺。沙界积苏烦阿母，天仙剪水倩风姨。郢城曲好无前调，梁苑宾来有后期。未办壶天陪一笑，夜深空敛索诗眉。",
            "comment": ""
        },
        {
            "title": "次韵杨宰",
            "content": "有薪尚湿恶，有谷未舂簸。病客正牢落，忽雪忽蜚堕。枵腹亟问炊，曲身可欠火。檐隙纳璀璨，座隅纷碎琐。缤漂才一瞬，弥满已四野。慨念菜茹农，负愧吾颜赭。人同忍朝饥，神亦辍秋社。吾村劣收获，犹幸了眼下。嗷嗷闻见间，久已绝贷假。何人发陈红，倚待由也果。",
            "comment": ""
        },
        {
            "title": "寄二孙·扆",
            "content": "阿泰幼傥砀，势若泛驾马。暂别已束发，折节殊曩者。诵书口澜翻，昼夜曾不舍。课肯犯雪供，笔亦挥汗把。才地校优劣，不在阿儒下。平时於方兄，眇视真土苴。念翁少年日，为学不余暇。混俗类疎放，秉心乃儒雅。儿今颇肖吾，解笑时苟且。师匠求有余，好书不外假。缅怀萤雪边，力倍功更寡。可用吾季孟，直辈古班贾。",
            "comment": ""
        },
        {
            "title": "次韵答阵梦锡十首",
            "content": "古人存心屹底柱，卷舒晦明付时行。蕞尔之身函天地，政可蠛蠓睨功名。",
            "comment": ""
        },
        {
            "title": "官居二首",
            "content": "官居不惜日，宰县动三年。忍事肠欲烂，为防头救燃。不应一饱计，长受众人怜。挽仰堪供笑，人间海易田。",
            "comment": ""
        },
        {
            "title": "谢制帅高卿剡四首",
            "content": "论世究德业，先生处其全。谹议可断国，余功犹护边。此行虽暂屈，衮职正急贤。玺书起黄霸，摩眼待新年。",
            "comment": ""
        },
        {
            "title": "次韵杨宰检旱野宿",
            "content": "旱后访亲知，悲风鏖愁雾。未办饱翳桑，况能嫁阿骛。令君妙为政，果艺今求路。道逢枵腹民，挟纩诵言句。保社知自爱，夺攘可无虑。飞腾要及时，封殖须此树。来年步畏垒，绘象各村墅。",
            "comment": ""
        },
        {
            "title": "再次韵呈章守",
            "content": "吾儒交贺得宗师，片善盱衡置百非。小驻锋车宣室召，时观谭麈頖宫挥。诗坛已许公馀论，邻烛何曾靳寸辉。此意急须笺阿衮，不因鱼稻久忘归。",
            "comment": ""
        },
        {
            "title": "春阴二首",
            "content": "连连麦浪摇空阔，挺挺松幢暝寒。眼底春工馀几在，更堪风雨苦摧残。",
            "comment": ""
        },
        {
            "title": "再用前韵赠高缙之三首",
            "content": "闭门雨两月，君来无旧新。白眼睨牢石，骞飞不受驯。落落含风松，纷纷栖睫尘。惭非修月手，向君和阳春。",
            "comment": ""
        },
        {
            "title": "十绝句呈章茂深安抚",
            "content": "楚城巉绝控穷边，楚俗伤弓未帖然。一自并州烦李勣，不闻贵买渡江船。",
            "comment": ""
        },
        {
            "title": "次韵杨宰樊汊",
            "content": "龙岂分勤惰，司存想异方。萗雩均此意，丰歉竟殊疆。惠戒憎漏网，君宁专击强。东南有偏熟，鄙语未应忘。",
            "comment": ""
        },
        {
            "title": "游山阳十首",
            "content": "故人不复倒奚囊，但有荒阡荫白杨。魂定可招吾得已，试吟楚些命巫阳。",
            "comment": ""
        },
        {
            "title": "十绝句寄赵帅",
            "content": "一片飞花到客襟，当时便有惜春心。即今归路慵抬眼，红影彫疏绿影。",
            "comment": ""
        },
        {
            "title": "送吴子隆节推之官信州五首",
            "content": "幕中婉画得斯人，郡政应从到日新。银錵金苗休刺口，只将耕稼富州民。",
            "comment": ""
        },
        {
            "title": "十绝句寄赵帅",
            "content": "醉中记得新翻谱，土苴梁州笑石州。火急归来传好事，为渠一洗世间愁。",
            "comment": ""
        },
        {
            "title": "次姜尧章赠诗卷中韵",
            "content": "诗传侯王家，翰墨到省寺。姜郎粲然文，群蜚见孔翠。论交辱见予，卢马果同异。念君聚百指，一饱仰台馈。我亦多病过，忍口严酒戒。终胜柳柳州，吐水赋解崇。",
            "comment": ""
        },
        {
            "title": "不寐二首",
            "content": "追思可乐是丁年，日力孳孳有食眠。头触屏风只灯后，慈亲笑劝掩陈编。",
            "comment": ""
        },
        {
            "title": "和陶渊明归田园居六诗",
            "content": "一室类蜂房，为食来穷山。仅救饥火煎，跋履恐雕年。平生丘壑念，回首鱼脱渊。乡居何许家，菰茭满中田。有儿可耕牧，枉滞章句间。昨日鹊啅余，雁书忽堕前。云集南荡工，数灶腾青烟。书卖犹可市，前功戒颓颠。官业讵宜老，倦客志在闲。置书命鸱夷，民事今泰然。",
            "comment": ""
        },
        {
            "title": "次张节推山字韵诗留其行",
            "content": "人瞻甫里歊埃外，诗著苏州伯仲间。爽气凭销残暑尽，钩窗不用对西山。",
            "comment": ""
        },
        {
            "title": "识村翁语",
            "content": "山僧一生餍山蔌，溪叟所仰才鱼菽。闯首侯家与相家，珍膳不应填汝腹。百二岁翁清且羸，茵坐鼎食宁其宜。焉知暂饱博长往，谷神震怒脾媪悲。官家颗粒皆民力，此禄食之须此骨。两翁妄食寿弗延，当念无功暴天物。我虽不偶犹餐钱，车行肉饱隶后先。食功揣己惧不称，因翁有言呼使前，盘几毕识翁所言。",
            "comment": ""
        },
        {
            "title": "张秀才复留为作",
            "content": "邮城望繁川，渺莽天一陬。亲知非不多，噬肯一来游。张侯我石友，前辈放一头。逃俗火避湿，赴义鹰韝名。穷谷喜足音，况接大雅流。前之翩然来，今复欣然留。兹非为我欤，厚意胡宜酬。日边有知己，崇论亲冕旒。故人书沓来，拥麾淮上州。置彼肯就此，与世风马牛。文字有至味，过从无珍羞。山院作僧过，竹静荷气浮。载下东野拜，幸贷别离忧。从渠夸毘子，见谓君何求。",
            "comment": ""
        },
        {
            "title": "喜雪篇",
            "content": "玄冥职寒事，庀职今几时。穷秋试雪似早计，冬令欲尽噤莫施。风声不怒日车近，客裘未绵河未渐。吴门十万家，心口同一疑。天公行四序，暑寒各有宜。岁云暮矣未见雪，嗣岁何以销疹疵。或云太湖龙，避静扃神扉。把弄明月坐贝阙，世间休戚吾何知。瑶台十二层，列坐万玉妃。屑琼翦水亦戏事，仙界运指想不龟。徒劳望切切，终竟来迟迟。芹宫冰氏翁，见与俗异岐。亦知仙人不作省事过，龙公肯如游惰儿。顾此千里间，司命付吏师。拊摩穷日力，日究仍夜思。向来裸露各温燠，一衾一絮公手之。赵衰之日周比屋，更以晴日相融怡。黄童白叟歌且舞，和声协气埙应篪。群仙飘然下，龙亦赴指麾。先之汛洒五日雨，一雪不待公有祈。花作坻垅絮作阵，雪为翦刻风为筛。岂直冬温要弹压，抑令宿麦蒙沾滋。去年岂无雪，雪神春不归。赈施不预计，熟视民饥羸。他邦亦此雪，灾祥闲是非。苦乐咫尺殊，满听民嗟咨。孰知此雪瑞此土，邦之人兮建德之游春台嬉。坡仙昔颍尾，喜雪忧民罢。赋薪贵粟亦户到，盛事未远谁可追。即今欲雪未雪已著念，挽回春意能先期。拟揭苏台之仙惠慈术，请继颍仙千古垂。惜无师旷琴，幼眇弦吾诗。",
            "comment": ""
        },
        {
            "title": "田家叹",
            "content": "五月之初四月尾，菖蒲叶长楝花紫。淮乡农事不胜忙，日落在田见星起。前之不雨甫再旬，身畴已复生龟纹。近者连朝雨如注，麦陇横云欲殷腐。如今麦枯身失时，举手仰天祷其私。身恶久晴雨害麦，兼收并得宁庶几。饼托登盘米藏庾，侬家岁寒无重糈。岂知送日戴朝星，凡几忧晴几忧雨。吾侪一饱信关天，下箸敢忘田家苦。",
            "comment": ""
        },
        {
            "title": "感事十诗上李侍郎",
            "content": "国工铸良剑，发白心志悴。晶荧淬敛余，干莫并犀利。入匣蛰虬龙，落手慑魑魅。卫身未足道，适用在一试。楼兰犹颉颃，顾汝岂虚器。",
            "comment": ""
        },
        {
            "title": "次韵严上舍读书目昏",
            "content": "声利营营阅蜚电，人生悲欢更几遍。群儿沈迷如病酲，尚念醇醪梦酣醼。吾侪较之唯阿尔，书淫仅逃红绿眩。短檠半世课蝇头，老阅旧藏纷莫辨。近从损读得奇分，稳坐幽窗憩吾倦。严侯著书定千载，尚向枯策求闻见。可无一洗窦郎痴，捉笔因君拂尘砚。",
            "comment": ""
        },
        {
            "title": "旅馆三适",
            "content": "隽永项上脔，红嫩劣带{劳去力加目}。彼美大栏君，坐受群毛朝。鼎湆走真味，正藉松炬烧。芼我银丝窝，葱鼓巧和调。堇涂非所宜，淑郁如兰椒。腹腴但下隶，膻根合藤条。并填长翁腹，未觉喉牙摇。但讶大嚼馀，无补诗肠枵。",
            "comment": ""
        },
        {
            "title": "江行四首",
            "content": "帆桅飞去东空明，人倚东风两翼生。世事快人如此否，日斜三百不留行。",
            "comment": ""
        },
        {
            "title": "喜雪六首",
            "content": "去年孰不苏捐瘠，今年已馀四鬴食。自公之来适吾原，挽回太和寿此域。一旬再雪近岁无，日日欢谣沸阡陌。瓦沟待泮亦不恶，要趁春前作三白。",
            "comment": ""
        },
        {
            "title": "梁教病起",
            "content": "侧听长须得好音，笑谭已复替呻吟。逃知二竖今无地，仇想三彭亦就禽。定免带围忧沈约，可须檄手待陈琳。尚须十日安岑寂，酒圣诗愁恐未禁。",
            "comment": ""
        },
        {
            "title": "和陶渊明归田园居六诗",
            "content": "半生冒吏尘，初不一日娱。往往清夜梦，悠然系林墟。已办二顷耕，更有三亩居。养鱼近传诀，种桑不论株。呼儿计曩昔，屈信果何如。不复首尾畏，形泰神裕馀。枝筇莎径和陶渊明归田园居六诗微，枕书竹牖虚。日用食眠尔，外此一事无。",
            "comment": ""
        },
        {
            "title": "八月晦试院中作",
            "content": "官居课程地，生有文字癖。诚知蟁负山，讵得辞此檄。嘉禾古多士，孰者非巨擘。老眼不待封，旧苦眩花隔。勿云石贾玉，箴失眸亦得。捧心若为妍，窍鈇徒自匿。陆海贪穷搜，奇宝多偶获。巧常昏金注，勇或便大敌。清醳聆邹琴，款识辨周鬲。颇收半段枪，遐念连城璧。渠应悔羔袖，吾敢厌鸡肋。抚囊搴利颖，体国免素食。明朝罗客拜，定自百夫特。俗无抛砖恶，归舟缓张席。",
            "comment": ""
        },
        {
            "title": "送诗陈惠伯",
            "content": "危楼深室桂为堂，题品端宜虎豹章。历数诸公皆大手，尚须此老索枯肠。驰神几夜层虚上，血指如今妙斲傍。聊复送君供覆瓿，未须传到郑公乡。",
            "comment": ""
        },
        {
            "title": "题臧子仪扇",
            "content": "买邻千万许儿赊，老子诗成赖指瑕。门枕醴泉交让木，行人不问识君家。",
            "comment": ""
        },
        {
            "title": "春暖赠梅喜作二首",
            "content": "手撚芳枝酹渌樽，东君乃有发生恩。即今省暖铜瓶水，罗幙围香共晏温。",
            "comment": ""
        },
        {
            "title": "四月望再游西湖十首",
            "content": "定结诸山粥饭缘，每归留得杖头钱。穿云更欲携君去，布水多烦为我先。",
            "comment": ""
        },
        {
            "title": "闲适二首",
            "content": "丁年故纸枉埋头，老去时名底用求。得句盖尝身被谤，屏书姑免眼为仇。关门工作橐驼坐，阅世已冥鹏鷃游。槁木山麋真适适，从来里舍议家丘。",
            "comment": ""
        },
        {
            "title": "再次韵送张守",
            "content": "唾壶声里晚凉轻，风自虚徐月自倾。诗好要从知者道，格高今识古人情。三熏谁定分膏馥，十袭吾方守诅盟。预恐幽居念离索，时须开卷慰愁生。",
            "comment": ""
        },
        {
            "title": "暮春泛西湖次口号韵呈程待制十首",
            "content": "已规觞咏了馀龄，径自无何到大庭。左界何人与调护，酒星移近少微星。",
            "comment": ""
        },
        {
            "title": "傅商卿借鹅",
            "content": "吾家水豢惯秋春，谷饲栏栖又一新。友义何须换鹅帖，邻墙防有嗾獒人。眠沙泛渚期它日，问俗充庖戒未仁。酬我质剂当倍称，学书还复慰清真。",
            "comment": ""
        },
        {
            "title": "山居十首",
            "content": "萍梗才餬口，爬沙亦畏涂。悠然三径地，有此合金躯。乘兴聊吟笔，无弦且槁梧。幽居喜客醉，未遣秫田芜。",
            "comment": ""
        },
        {
            "title": "再用前韵赠高缙之三首",
            "content": "晴色与春违，香红不余漂。出郭纵远目，草长麦齐腰。诗来慰幽独，吮讽芬兰椒。招月作三益，庶用娱中宵。",
            "comment": ""
        },
        {
            "title": "次韵钱粹诸公睡香花四首",
            "content": "幽人睡为乡，长日踵纳息。天香唤醒然，颇复费诗力。",
            "comment": ""
        },
        {
            "title": "次韵章宰",
            "content": "游旧多厌绝，怪君终眷知。帐留仍碧酒，紵献更清诗。风义固难及，月评无乃私。相从文字乐，悔作十年迟。",
            "comment": ""
        },
        {
            "title": "客夜不寐四首",
            "content": "久客情悰苦鲜欢，园林摇落菊花残。北风作意吹霜晓，又报江梅一信寒。",
            "comment": ""
        },
        {
            "title": "题因师蒲桃图二首",
            "content": "晶荧压架绀珠圆，苒蒻荥风露叶鲜。病酒人方渴羌似，为师开卷忍馋涎。",
            "comment": ""
        },
        {
            "title": "次韵张丞",
            "content": "长日官曹迄未闲，佳辰一笑颇相关。万情同乐那容失，四者来并每坐悭。歌酒恐孤灯市月，烟霏犹噎海门山。龙公可复会事发，汛扫阴霾弹指间。",
            "comment": ""
        },
        {
            "title": "暮春泛西湖次口号韵呈程待制十首",
            "content": "诗到双峰自一家，纷纶仙卉杂天葩。几时共载西湖去，千纸看公写物华。",
            "comment": ""
        },
        {
            "title": "六绝句呈赵帅兼简郑机宜",
            "content": "玉笋班中第一流，冰花影里釂琼舟。来迟输与花前客，袖手看公笔不休。",
            "comment": ""
        },
        {
            "title": "十绝句寄赵帅",
            "content": "柳堤阴里放船开，识面人家首屡回。莫讶春阳浮大宅，新陪诗伯唱酬来。",
            "comment": ""
        },
        {
            "title": "口号十首呈程殿撰",
            "content": "故人折柳送东辕，不羡当年李郭船。囊锦鸱夷有供给，自疑身是御风仙。",
            "comment": ""
        },
        {
            "title": "次韵胡学长喜雨",
            "content": "胡君著述间，动作千载计。雅奥三百篇，挹取欲无艺。一源发至醇，万象赴傲睨。平生笑此癖，论交惜晚岁。君诗信入神，我眼本无翳。屈膝邢娥前，酬赠惭丑戾。忆初拜雩坛，遽恐枵腹毙。徒然阴枢纵，宁止乾胏噬。敢徐救焚步，颇徇非鬼祭。端知世兴道，密若有司契。神孚圣君德，家汀良牧惠。天人隔显幽，论理不论势。朝来望阡陌，白水涨天际。歌呼满中田，不勉渠自励。黍稌分后先，稂稗易耘薙。清泉向小歉，比屋念遗穧。饥饱巧相补，上帝亦已谛。老夫办叠期，是恩良不细。仙曹有佳招，天阍不坚闭。长安粟一囊，或许引前例。不然买青山，补破仍茹粝。出处顾何心，一沤寓斯世。众雏能稼穑，暇日训孝悌。相望渺海涯，恩勤未渠替。张侯本万中，苏子劳再说。排霄眄世儒，笑阅风外带。草麻侍金銮，云空澹溶泄。丈夫要特达，不必须援系。即今转圜句，可荐五方帝。如今县麻雨，立见万生济。",
            "comment": ""
        },
        {
            "title": "赠龚养正二首",
            "content": "百骸缀联等非实，调虞小愆诸病入。忘三彭仇念昔闻，作五禽工瞢此术。吾身甚羸心甚安，妻孥已捐今昔观。平生学力外生死，砭剂求工聊复尔。",
            "comment": ""
        },
        {
            "title": "曹娥庙二首",
            "content": "处死稽缃素，求名每寂寥。纷纷等枯冢，凛凛独高标。玉废龟趺字，风驱水伯潮。英魂俨如在，楚些未须招。",
            "comment": ""
        },
        {
            "title": "次韵杨宰花石网遗石",
            "content": "令君藻翰辈古先，脱口一可乐石刊。盍令珥笔草大册，底用韵语谈槐安。一诗为吊湖边石，深感崇亭全盛日。玉烛叶和黄道明，天扶休运非人力。丰碑端合颂虞周，远来近悦绝叹愁。有君无臣古所恨，歼佞嬉笑乘胶舟。鸩心饴口谀圣主，漕石移花闹南土。玲珑苍石中路弃，不见奸憸欧刀死。此心安得此石顽，感物抱恨甘终天。平日志原裹马革，杖扶鬻茹吾衰年。",
            "comment": ""
        },
        {
            "title": "送严上舍并寄诸公十首·寄俞君任府判",
            "content": "暇日诗成集，西来见未曾。金徽想流水，玉井定层冰。呵护山灵惜，流传纸价增。石湖千载托，密密续前灯。",
            "comment": ""
        },
        {
            "title": "赠杨伯时",
            "content": "璧月无纤翳，冰壶不受尘。西京子云裔，有官居士身。今代庞德公，淑质秉大雅。生事一丘壑，龙凤拜床下。绪余辨官业，膏馥付尔曹。诗声华岳重，士论锡山高。京尘逆旅中，初喜识芝宇。鄙语愧呈拙，有底极推许。漂流当定居，久计浙西东。他年结诗社，未嫌后从公。",
            "comment": ""
        },
        {
            "title": "喜雨口号呈陈守伯固十二首",
            "content": "岁收粗足蛰饥雷，不赖门生送酒杯。坐遣将军扪腹笑，端知此惠有从来。",
            "comment": ""
        },
        {
            "title": "赠安道士",
            "content": "吴罝传世皆妙语，善升乃近崔遵度。丝桐造妙诗疑神，古为多属方外人。羡君矫矫云山客，子墨桐君生莫逆。此人此艺吾了然，锦囊杰句多时贤。月斧云且游戏，缠声鹿鸣莫经意。古人进艺道与俱，如君不应古与殊。谒帝行如稷丘子，莫谩瓜芋嗤侯喜。",
            "comment": ""
        },
        {
            "title": "游灵山二首",
            "content": "高人避俗水云居，客子偷闲簿领馀。本自毗耶病居士，不妨僧饭小躇蹰。",
            "comment": ""
        },
        {
            "title": "再次敬字韵",
            "content": "阴风摧行车，欻作三日病。使君敬爱客，重此折简请。碧香骈柔嘉，虚辱礼意盛。老衰已不支，节候况失正。寒事动奸时，暖气久未应。积雨迁厥怒，密雪佐其劲。新诗挽春色，堕我桃李径。飘萧寻芳兴，亟问果下乘。把君珠两两，后照仍前映。重烧见火浣，百炼乃宝镜。折箠敌可笞，歌风楚不竞。读檄且观涛，寿我无有命。旧闻句通神，疟鬼褫魄听。援君起废手，直用古贤订。笑送梦中竖，子行良机警。亦笑齐东翁，口舌邀客敬。",
            "comment": ""
        },
        {
            "title": "从王守猎",
            "content": "生世能忘尘外趣，官居定作车中妇。男儿胸次万斛宽，不著尘埃著诗酒。虎头起秀屹双高，层城更是干青霄。使君领客凌缥缈，天风飒飒摇旌旄。吴峤鲁山青未了，眇视平淮衣带绕。艳歌浓笑碧云深，声下人间却惊鸟。不妨卷障下烟霏，翠袖红妆旋打围。杯行飞瀑乱歌吹，蜚雾暗香俱在衣。诗翁得兴飞彩笔，铜丸脱手初无迹。酒酣登车接离倒，马上梁州霜月白。",
            "comment": ""
        },
        {
            "title": "次韵徐秀才十首",
            "content": "向来孟浩然，醉眼高宇宙。清诗落京师，苏李欲束咮。蔗陇槎头鳊，未觉黄金富。纤钩饵暇蝇，但取浮阳嗅。",
            "comment": ""
        },
        {
            "title": "次韵刘常甫见赠二首",
            "content": "重来触目总宜诗，颇费行吟与坐思。旧友相过有嘉惠，满篇更喜胜前时。连朝把玩惊飞动，万象低摧受控时。尘翳玉笙嗟耳冷，何人度曲颤鸾篦。",
            "comment": ""
        },
        {
            "title": "再次寄肯堂韵五首",
            "content": "道人心地古为徒，野鹤昂藏白月孤。我亦生来世缘薄，回思昏宦欢非夫。",
            "comment": ""
        },
        {
            "title": "十二月二十七日趋溪",
            "content": "西风蜚江浪，江畔那容立。霰花溅千尺，望望客衣湿。小舟舣两三，人已鹅雁集。侧睨波汹汹，俯怜身岌岌。乘凌玩掀舞，生死付呼吸。前登为回首，舟重巾{角戢}{角戢}。支径不通车，车去如见絷。念此役夫苦，体我官事急。傍顾中夜还，得无僵仆泣。畀汝就甘寝，白饭亦周给。徇人多意外，自信宁不及。利物身每轻，睡觉况六十。",
            "comment": ""
        },
        {
            "title": "次韵赵帅五首",
            "content": "南游可待再书催，芍药酴釄陆续开。看自花开到花落，红蕖时候却归来。",
            "comment": ""
        },
        {
            "title": "次韵梁广文重午吊古",
            "content": "菰粽蘸蜜彩作丝，竹萌尚箨榴未子。官居端午不可孤，小却文移谢胥史。酒社切戒屐声疎，诗邮莫漫奚奴寄。与君相望淮南北，宦游适偕乱山里。老纡章绂我不称，路指云霄君未已。相期玳席醉九室，先向花笺惊八米。自昔词源浩千顷，粗许老子窥涯涘。明朝酒罢诧里闾，颇尝见客今有此。古人独醒怨不逢，时搴施薋弃蘅芷。吏隐顾窃诗酒乐，自公委蛇容食寐。一欢况复酬佳节，豪饮当观建瓴水。",
            "comment": ""
        },
        {
            "title": "登龙泉山",
            "content": "越山东来万烟鬟，馀姚为邑山四环。客车细穿市井间，邑屋更绕龙泉山。佛阁翚飞最高处，远近岚霏随指顾。小留开船有新句，君知可是囚山赋。",
            "comment": ""
        },
        {
            "title": "送龙辞三章",
            "content": "沈燎兮桂醑，笳箫鸣鸣兮逢逢其鼓。缓吴歈兮跄越舞，送龙兮归处。龙之归兮悦娭，翻倒霄霏兮胶轕雾雨。坜馆娃兮不留，过胥口兮小顾。水天模糊兮迷仰俯，仙真迎兮排空，蛟鼍骈罗兮而在下。祥飚肃兮绿舆，非烟羃兮紫府。翘侬望兮何所，目屯云兮南骛，心靡迤兮延伫。",
            "comment": ""
        },
        {
            "title": "刘有诗再次韵四首",
            "content": "此君高韵已萧然，更向新诗得媚川。谁遣小家藏二妙，为君时炷水沉烟。",
            "comment": ""
        },
        {
            "title": "次韵诸公绝句",
            "content": "荆玉骊珠忽满前，示须攻石探涛渊。南帆自诧归装富，准拟重呼阿买编。",
            "comment": ""
        },
        {
            "title": "送李象山趋朝二首",
            "content": "书肘讵容掣，筝柱不可胶。付事多其防，职业自寂寥。颇思圆机士，细苛举纲条。宰邑古难之，茹苦耐煎熬。百抑不一扬，推波益惊涛。由来法愈密，只为下所操。一饥驱我出，铜墨强折腰。捩翅著笼中，侧睨鹏冲霄。平生有知己，持橐贰铨曹。君来定倒屣，道我不自聊。原推变通术，雾雨均枯焦。而况代舍旧，肯惜引手劳。",
            "comment": ""
        },
        {
            "title": "口号十首呈程殿撰",
            "content": "八月襄城暑始回，水仙争趁玉梅开。当时二物知天意，共报公家福鼎来。",
            "comment": ""
        },
        {
            "title": "次韵杨宰野步",
            "content": "眼边室迩叹人遐，再见惊飚衮雪花。岁歉民劳真诿子，泥行草宿又谁家。题诗山寺神应助，问俗村区日易斜。随处棠阴诵遗爱，他年剩著翠珉夸。",
            "comment": ""
        },
        {
            "title": "谢高机宜惠纸",
            "content": "诗人百用皆草草，文房所储备精好。君家此纸世上珍，肯分嘉惠及此老。女肤腻滑葭膜匀，溪叟捣冰旧疑神。何人袖有善幻手，解蓝田玉山为贫。银光鱼卵人皆重，薛涛小笺才近用。盍自留供凤尾诺，十吏卷舒看飞动。杜郎百幅顾见贻，敢用实腹疗朝饥。囊诗方逐大堤客，快意挥扫播掿辞。策翰墨勋闯宏大，功名逼君方未沬。何当太史牛马走，秉笔特书端有待。",
            "comment": ""
        },
        {
            "title": "九日登神居留题",
            "content": "行行十刻冒风沙，骤喜深堂放马挝。旋报阴云漏红日，共追佳节把黄花。多烦沽酒留元亮，莫漫移文调孟嘉。未竟笑谭人树醉，簷栖片月欲翻鸦。",
            "comment": ""
        },
        {
            "title": "苦雨次前韵四首",
            "content": "安排看驾趁游人，禁籞犹迟汉帝巡。留取晚香天一笑，倩谁寄语主林神。",
            "comment": ""
        },
        {
            "title": "次韵不扰堂",
            "content": "取民狼走羊，胜之楚克庸。孰知召初，已赋大小东。贤侯守此道，力若拔山雄。深堂玩閴寂，翠影环蒙笼。泛应得天游，静镇副上衷。乐知前池鱼，吟当北窗风。情寄埃壒外，俗自和气中。高吟与杰作，铿谹而舂容。无欲民自朴，契钥今古同。即今美公孚，袖手自即功。坐令鞭蒲捐，宁遣马力穷。我心偕郡人，会当志原从。新年锋车南，帝渥看稠重。政声颍川上，可庸不作公。",
            "comment": ""
        },
        {
            "title": "次韵彭景贶",
            "content": "紫燕穿帘若有求，不人端作置书邮。诗翁别后犹能酒，妄尉归来亦未侯。江合香温留语笑，花楼月好记从游。即今满眼悲凉意，投老宁禁此段愁。",
            "comment": ""
        },
        {
            "title": "再次韵",
            "content": "传闻使者心，忽士几忍渴。广文马已秣，势似不宜遏。长翁仕穷山，离索几苟活。藉君忘幽独，长恐有力夺。劝其少徐之，无谓险肤聒。吾侪冷如冰，虽坐慵造谒。渠侬夏畦讥，火驰自生孽。山城灯火夜，而况已再阅。佳人参辟辰，俗子眼中屑。一笑待休沐，官事罢剸割。期丧近丝竹，忧患偷愉说。古人惜中年，吾请用此说。为君枝病躯，偕我酬令节。捐金装玉梅，舣楫命桃叶。旧曲迄未试，把杯看翻雪。",
            "comment": ""
        },
        {
            "title": "再次赠张学录韵十诗",
            "content": "拥衾哦子诗，清梦即淮左。莫年书藏山，舍子谁印可。",
            "comment": ""
        },
        {
            "title": "谢袁起岩使君借贡院居",
            "content": "槐龙舞修影，颓景忽西没。空庭漾金波，坐待月东出。临风思传觞，沃此支离骨。开门拜嘉惠，正得杯中物。",
            "comment": ""
        },
        {
            "title": "离富池",
            "content": "江流寂无声，明灭窗月晓。客枕归梦余，意先西蜚鸟。雪天信少风，翳面正缭绕。富池忽信次，肯羡雕鹘矫。向免犯险艰，神惠顾岂少。今晨有佳兴，调笑向诸小。波平旗脚直，康庄驰腰褭。鳞鳞到座隅，健鹊啅林杪。人家积苏间，山影横练表。未成官缚去，得句吾事了。",
            "comment": ""
        },
        {
            "title": "次韵杨宰",
            "content": "君方总辔冒尘沙，我亦青灯未著花。县宰忧民暇黔突，道人有饭即为家。倦温村酿萁火暗，笑撚吟髭风帽斜。等有灞陵桥上兴，不妨频著小诗夸。",
            "comment": ""
        },
        {
            "title": "同沈守劝农十首",
            "content": "门横石濑漱潺湲，两两人家柳映门。花影滟红山影碧，客行疑到武陵原。",
            "comment": ""
        },
        {
            "title": "赠赵监岳",
            "content": "才俊如君士论推，下交从昔最知归。谈间八面无馀敌，酒处千金不当挥。方办西湖陪语笑，预愁南浦诉分违。只今又捧江西檄，连夜惊魂梦打矶。",
            "comment": ""
        },
        {
            "title": "次韵杨帅留客赏雪二首",
            "content": "园林花絮忽冥冥，水墨工夫忆李成。琼树挽春争炫昼，玉龙转野寂无声。绮罗樽俎诸宾醉，箫鼓楼台九陌晴。不比游仙向来梦，真陪仙伯燕曾城。",
            "comment": ""
        },
        {
            "title": "再次还鹤韵三首",
            "content": "啅鹊却陪新饮啄，啼猿俨识旧容仪。可须辨士诳荆楚，似喜逐臣还秭归。",
            "comment": ""
        },
        {
            "title": "次韵张丞",
            "content": "官上绝无歌酒乐，堆豗了事孰非痴。开樽良省缠头费，却有新章赠雪儿。",
            "comment": ""
        },
        {
            "title": "记梦示师是",
            "content": "青灯寒夜思吾乡，合眼便坐吾家堂。阿丁炯然目如水，彩服蹁跹趋我傍。中心喜之谬督过，还为遨嬉废书课。指似斜日西窗红，小赋未破书未供。向渠不敢恩胜义，亦怜扭缩不自容。蝶蜚鹿失忽惊寤，摵摵霜风在庭树。几时笔分跨乃父，与汝相忘不关虑。",
            "comment": ""
        },
        {
            "title": "再次赠张学录韵十诗",
            "content": "阅世有顺逆，飞埃噎空虚。旷怀略外物，曲士乃拘墟。",
            "comment": ""
        },
        {
            "title": "同沈守劝农十首",
            "content": "病来止酒似渊明，潘岳归田赋已成。布谷催耕如见谂，提壶劝醉更多情。",
            "comment": ""
        },
        {
            "title": "次张学录韵十首",
            "content": "众景纷骄蹇，君独著语亲。十诗已椟藏，不与俗子论。",
            "comment": ""
        },
        {
            "title": "次梁教授见贻韵五首",
            "content": "敝帚千篇漫手缄，分无三字入官衔。消磨不尽干云气，时作长虹贯夜岩。",
            "comment": ""
        },
        {
            "title": "赠相士蜀张二诗",
            "content": "贫病谢人谋，形容览镜羞。要随耕钓往，聊为斗升留。子术诚探妙，吾门恐暗投。霜髯文学掾，宁复邓元侯。",
            "comment": ""
        },
        {
            "title": "再次韵杨宰七首",
            "content": "骤闻行旅叹赍粮，无复居人肯馈浆。十袭君诗要娱老，却愁痛定说常暘。",
            "comment": ""
        },
        {
            "title": "盐城阻冰雪赠陈德美三首",
            "content": "雪意知呈瑞，还期客鬓星。悲欢随处异，艰阻向来经。梦境翩蝴蝶，宗盟近脊令。盘餐更谭麈，足用慰漂零。",
            "comment": ""
        },
        {
            "title": "近榆亭",
            "content": "坐亭捻吟髭，搯抉了不近。诗来良为吾，吮漱剩芳润。遽令方丈屋，绕壁走虬蜃。何如领头梅，题品得何逊。",
            "comment": ""
        },
        {
            "title": "吟诗自笑用前韵",
            "content": "退归我欲学真长，君定才名江夏黄。考父旧尝睎吉甫，陵阳端的嗣黔阳。",
            "comment": ""
        },
        {
            "title": "罗提举见和再用韵四首",
            "content": "燄燄水芝照影，娟娟风柳受梳。何日诗成喜雨，凭栏客意凌虚。",
            "comment": ""
        },
        {
            "title": "和陶渊明二十首",
            "content": "作计忧患场，贤圣颇中之。淮乡酒价贱，希复独醒时。齿发变今昔，抚己万负兹。清坐挹饮客，辞费未免疑。客欢我怡然，此戒何妨持。",
            "comment": ""
        },
        {
            "title": "腊茶并三诗送李元诚",
            "content": "向来衮衮论风期，百年心事多好违。君如荆石尚衷璞，我似野马初受羁。射阳广阳水云屋，襄城邮城尘土衣。挽眉作吏一不遂，丘壑付君未觉非。",
            "comment": ""
        },
        {
            "title": "和陶渊明二十首",
            "content": "暇日坐北窗，好风竹间至。楚骚偶到眼，开卷已心醉。爱君君子心，湛身抑其次。自靖各所安，苟难岂所贵。",
            "comment": ""
        },
        {
            "title": "散解庙行",
            "content": "巨灵挥斧山为拆，谽谺飞出寒溪碧。南酉北枧皆户家，种秧插供衣食。此水不枯岁不饥，此溪不涸龙是司。森木古屋龙所宅，人家望岁如取携。笳箫呜呜坎坎鼓，秋报春祈从父祖。鸡豚肥腯社酒香，擎跪曲拳谁敢侮。年时雩祷嗟徒勤，适龙睡熟唤不闻。溪心蒿艾化埃壒，可怪嘉谷遭惔焚。千沟万浍分飞瀑，面露摇风际天绿。怀宝睡足龙亦惊，雁门之踦此焉复。安得溪水长滂浪，龙不忸怩民乐康。向来野草填饥肠，怨气括作颐下囊。",
            "comment": ""
        },
        {
            "title": "题刘行父净香轩",
            "content": "刘郎何所有，寒碧二百本。方渠懋进修，藉尔伴萧散。妙处鼻观领，悠然市声远。朱墨五千卷，日力自缱绻。久闻伯仲间，珠璧各椟韫。一笑挹此君，方外得嵇阮。饥凤吟夜良，斑犀散春晚。惯尝推枕听，肯作芼羹挽。长翁纪幽致，一字粲褒衮。谱传渭川孙，石屹益州笋。行当扆惊雷，龙跃闯天阃。功名有咄嗟，世道计舒卷。平昔对床约，里闬规息偃。大屋俯婵娟，昼绣替前扁。",
            "comment": ""
        },
        {
            "title": "和陶渊明二十首",
            "content": "壮岁锐著述，瞢欲藏名山。中间忽自哂，聒聒厌多言。弃置杯中乐，雕锼耗岁年。不知百岁后，何益空名传。",
            "comment": ""
        },
        {
            "title": "次韵言怀",
            "content": "房陵回首望淮东，物土人情未易同。比屋蜂悬人带瘿，乱山戟立势凌空。污鲰共餍川人食，简朴仍存太古风。破我残年七百日，尽抛诗卷酒杯中。",
            "comment": ""
        },
        {
            "title": "答毛叔子",
            "content": "章甫不价越，澼洸或强吴。事以适进重，投暗恐类愚。毛子抱高学，眇睨大小儒。过阅几公卿，携文及吾庐。我穷劣识字，三读起长吁。妙处未遽了，君意无乃孤。劝子挽从俗，青紫摘颔须。他时不朽托，一一世楷模。",
            "comment": ""
        },
        {
            "title": "次韵张守劝农二首",
            "content": "传闻载酒西郊晓，迎候前旌拥老农。贤守承宣先劝课，太平风俗见声容。官堤烟树纡红缬，沙岸风蒲袅紫茸。想憩凝香倒囊锦，银钩侧理叠千重。",
            "comment": ""
        },
        {
            "title": "喜雨口号呈陈守伯固十二首",
            "content": "邦人苦旱日呻呼，公比邦人更瘠臞。贺雨归来人竞问，邦君今日解颜无。",
            "comment": ""
        },
        {
            "title": "次韵陈学正",
            "content": "区中尘外自由身，囊不留钱最入神。便约春秋同保社，不妨天地著陈人。园翁溪友曾无间，野蔌山希繼荐新。却叹声名雪堂老，莫年岭海梦峨岷。",
            "comment": ""
        },
        {
            "title": "陈君美许仲和赴省病不能出饯以二绝句",
            "content": "何人把酒送扬舲，定复从容柳下亭。共说归时柳阴合，与君衫色闹青青。",
            "comment": ""
        },
        {
            "title": "酬贾学录韵并送炭",
            "content": "何人戴目倚钱神，更问吾徒拂甑尘。醉缬不供诗客眼，弊裘应广文贫。坐看十日渑为雨，遥想千家桂作薪。贷子曲身当得句，地炉分施腊前春。",
            "comment": ""
        },
        {
            "title": "均州赠应守沈倅",
            "content": "闻道均阳郡，平时百万家。客行休访古，世异定兴嗟。逐逐才为市，通通亦掺挝。仅成新聚落，那复旧豪奢。属者歌箫地，连畦蔓瓠瓜。今来冠盖侣，荐箸欠鱼暇。狭路几沙碛，颓垣剩土花。街尘坌鸟雀，屋影暗桑麻。恐有如鸮鹏，仍惊攫肉鸦。遗基满空阔，面势踞谽谺。一水纡龙脊，群峰簉犬牙。封疆界梁楚，形胜引黔巴。郡计稽图牒，农功富秉{禾七}。吏庸常报最，帝泽向来赊。劫火延中夏，髦头震四遐。风声离夷裔，俗羽堕奇衷。谷蓄宁关虑，山荒久废畲。腰间尚牛犊，篱脚漫豵豝。久矣皇恩洽，悠哉户籍加。帅车初柅轨，倅戍未归槎。厚本还千载，移风待两衙。抚摩端不苟，悃愊信无华。已日知胥悦，为生渐有涯。耕耘捐末务，惰窳弃前瑕。条教须源委，浮淫计蘖芽。要能潴郑白，不必漕褒斜。号召人投袂，污邪岁满车。腾陵倾献替，陆续拜亨嘉。绩效烦银笔，人才况绛纱。翰藩仍庶富，馀付史臣夸。",
            "comment": ""
        },
        {
            "title": "再次韵十首",
            "content": "城西山水窟，早晚命篮舆。胜绝僧能有，拘挛我不如。山云侧步踊，雪壁细行书。它日尝般礴，萧然乐有馀。",
            "comment": ""
        },
        {
            "title": "无题三首",
            "content": "居为耕叟出为官，出处人将二致看。朝市山林俱乐地，却须神武挂衣冠。",
            "comment": ""
        },
        {
            "title": "暮春泛西湖次口号韵呈程待制十首",
            "content": "行行抚事念前贤，修竹祠西碧嶂前。不复船归下双鹤，空缘酒渴酌寒泉。",
            "comment": ""
        },
        {
            "title": "再次韵谢惠诗",
            "content": "百镒籯金数仞堂，何如盥手颂佳章。夺胎信自非凡剂，献佛当知便放光。斤运向来车合辙，影斜还惜雁分行。衰年离绪谁禁得，镜里新丝莫计长。",
            "comment": ""
        },
        {
            "title": "次韵答璧侍者五首",
            "content": "欲买青山贷寓居，时临绝顶瞰平湖。已容下榻烦重问，肯念吾贫折券无。",
            "comment": ""
        },
        {
            "title": "寿皇圣帝挽章三首",
            "content": "孝俭超千古，初终秉一心。时前未央酒，每惜露台金。遗范天同久，湛恩海与深。攀催恸夷夏，悲泪作秋霖。",
            "comment": ""
        },
        {
            "title": "次韵杨宰捕蝗宿竞岩四首",
            "content": "归来闻道颇休闲，蝗事今随暑气残。我欲一樽供软脚，还能冲雨过苏端。",
            "comment": ""
        },
        {
            "title": "采石渡",
            "content": "大江碍崇山，突起作湍悍。采石天下险，揭厉谁敢玩。戈楼泊千艘，锋旗丽天汉。昨忆辛已秋，胡马蜂蚁乱。敢触貔虎怒，旋作狐鼠竄。繄此折其角，群孽终内叛。孤亭试一登，明眼得奇观。回首吾叶舟，已复舣沙岸。我犀不敢然，比察神所惮。欻听钲鼓哄，戎事阅鹅鹳。折冲须武备，保治赖强干。鄙夫华封祝，泚笔亦其漫。",
            "comment": ""
        },
        {
            "title": "八月十二日夜偕客赏木犀八首",
            "content": "朋来济济尽嘉宾，饮兴翩翩笑语真。绝胜谪仙邀月醉，当时和影只三人。",
            "comment": ""
        },
        {
            "title": "赠相士潘翁二首",
            "content": "凉凉寂寂不关天，自诡诗穷五十年。君比老夫痴又甚，更教斲句当行缠。",
            "comment": ""
        },
        {
            "title": "郡寮按乐饮赵判院有诗次其韵",
            "content": "簿书棼如丝，取乐得少空。悠然杯勺兴，藉此歌舞送。从事来官厨，醉不睡邻瓮。衣裳剩兰泽，言议杂嚣哄。人生醒忌独，胜日饮须痛。向来韝上鹰，府公解其纵。先生作禅卧，肯以静嗤动。形臞诗则昌，万境供日用。文字与红裙，宁非一理共。退之强分别，分乃梦中梦。丝竹娱中年，耐此发种种。明当解予酲，酒德赓旧颂。",
            "comment": ""
        },
        {
            "title": "再次交代韵四首",
            "content": "嗣皇仁覆物昭苏，皋自陈谟鲧自吁。闻道诸公扶国论，须君左袒订邦诬。",
            "comment": ""
        },
        {
            "title": "送吴子隆节推之官信州五首",
            "content": "共把离杯柳影边，柳枝如线拂归船。枝枝似恨人轻别，颦不成眠更可怜。",
            "comment": ""
        },
        {
            "title": "次韵许节推喜雨",
            "content": "昨夕听雨喜不寐，清晓欲作喜雨诗。捻髭临纸笔未落，堕前乃获琼瑰辞。白鹅免烹巫不鼓，麦田欲乾沛甘雨。玄璧扬辉珠剖蚌，诗思方悭得奇语。似闻比屋歌谣中，如我与君欢喜同。偕渠一饱已入手，锡羡阴隲繄谁功。民是天民天自恤，佻天之功天所疾。君言宠矣吾敢荷，更喜因诗识诗律。吾侪丰悴悬诸天，此雨无亦天兴怜。转头匕箸荐饼托，鼓腹可但田家乐。",
            "comment": ""
        },
        {
            "title": "东坡二首",
            "content": "五载诗鸣卧雪堂，暮年长啸走南荒。当时戏彩慈亲侧，岂复陈编羡范滂。",
            "comment": ""
        },
        {
            "title": "次韵元卿二首",
            "content": "君自才高与世疎，我顽能使此溪愚。医师久已肱三圻，赋客枵然屋四隅。莫道十年同好恶，相过一笑间忧虞。胸中圭角今馀几，诗胆由来已破觚。",
            "comment": ""
        },
        {
            "title": "用前韵酬雪霁",
            "content": "东风吹暖擅年华，不放江云颺素葩。嫩碧忽看摇水面，暗香已复辨梅花。尘埃怜我褐之交，名德思君留子嗟。沈辱清诗祁滞思，真成酒病荐真茶。",
            "comment": ""
        },
        {
            "title": "题椿桂堂四首",
            "content": "日日高堂笑脸新，五株芳桂拱灵椿。枝萦非雾根盘石，共阅壶中不尽春。",
            "comment": ""
        },
        {
            "title": "同沈守劝农十首",
            "content": "林花断续碧溪长，好在冰奁照靓妆。泛腻流膏知远近，未妨粉水更添香。",
            "comment": ""
        },
        {
            "title": "送曹器远从使虏",
            "content": "暑风焮面黄尘底，曹侯据鞍轻万里。晓趁官程夜未休，不为功名为知己。男儿生有四方志，谁能挽眉妇车里。周原咨度使尘飞，汉官威仪渠颡泚。异时横草恐不免，此去灌瓜聊复尔。赤县神州吾旧物，文谟武略君奇士。列圣恩波迄未涯，百年胡运今如此。山川险隘须默究，他日上前烦聚米。杀胡之林定何许，持酒遐望一启齿。归来有句敌车攻，老子滞懑资一洗。",
            "comment": ""
        },
        {
            "title": "次韵赠高宾王二首",
            "content": "滞留无地豁闲愁，诗将坛高许客投。过我肯论新旧雨，即君如望袞穮秋。几时雾縠搴蛟室，快意湍涛放鹢舟。搯抉肾肠须小息，请携霜竹上危楼。",
            "comment": ""
        },
        {
            "title": "送学生归赴秋试因省别业三首",
            "content": "凉意苏残梦，催儿起问涂。功名数前辈，术业旧原夫。漫触烟烟破，应先老骥驱。蠲痾吾有待，端不倚岐卢。",
            "comment": ""
        },
        {
            "title": "次韵许节推喜雪",
            "content": "雪后缄诗送春燠，何异祠坛起只肃。吟哦三叹思答报，几欲挥毫纸随缩。多闻实藉益者三，敬客不啻需之六。别君方看月弦下，及六仅比羊胛熟。前时为雪谒仙佛，俯伛叩神如问卜。阴阳妙由帝把握，寅帝傍赖公迪笃。死生休戚系雨暘，此柄不轻果谁属。天公欠雪如负券，得之无庸计迟速。盈尺告功遽放晴，孰谓十寒财一暴。念子诗愁替酒狂，几日风餐仍露宿。想见晨窗误月明，催汲溪泉煮山蔌。云际群峰駮粉绘，日下众壑淙哀玉。我虽赵俎政无补，犹饱官饔住官屋。不嗟破履印遗趾，更免长鑱劚黄独。剥啄或肯送尺书，倾箱中有麖鹿肉。遥知合围罥蹄角，惊奔窘怖彻毛骨。放麑歠羹未恝然，老子平生蔬茹足。瓶中疗饥馀白粲，瓮里度寒仍旨蓄。隐几日日而南山，捉笔时时泻悬瀑。但有赤脚侍不川，分无散花间粟。春前三白盛世瑞，幸此迂愚宽谴逐。朝来徙倚观稼上，宿麦泛烟青极目。佻天之功敢侥罪，含生有自如其欲。寒梅妩格妆更新，弱柳珑璁眉上蹙。风日清妍近试灯，载路已听歌鼓腹。不辞三夜同此乐，瓮蚁妓衣预催趣。浓欢共贷家山梦，小队重按年时曲。仕逢岁稔信可喜，人仕天真或为福。长翁一切文字馀，可是营生有机轴。径来同作醉乡游，聚散回头车转毂。",
            "comment": ""
        },
        {
            "title": "次韵解禹玉",
            "content": "夫君官职虽西班，夫君不独师孔颜。画手人言逼曹{羁去马换月}，诗力自诡追子山。对客每游庖丁刃，得兴笑解齐女环。般礴臝前笔未落，竞病韵险思不悭。掀髯扫出山河影，就醉或放风月闲。我亦平生弄翰墨，诸公颇置齿颊间。侧身南望常仰高，肯交下风俄二毛。京口市楼听度曲，广陵帅席陪挥毫。悲吟自作夜虫响，绝唱傍羡秋鹰豪。虚孰高名擅顾陆，仅识妙思陵庄骚。金阜老仙宪文武，醴筵继日唤我曹。银台吐焰眩金翠，绣帷护暖闻兰膏。挈挈去寻樵牧盟，贷我抗俗惭山灵。风流云散有悲唶，目前赤脚仍樵青。府公忽驾西蜚鹄，言访剑阁摹旧铭。女娲青泥万山外，争突云日寒峥嵘。前观弦断更容续，一纸寄意良未能。向者望望君不来，谈舌攒棘胸填埃。叩门剥啄粲一笑，洒然一洗衰病怀。新诗绝妙不我靳，笑口忽复缘君开。骥足争先真老矣，屠门大嚼亦快哉。但令石交不遐弃，此外扰扰付一咍。几时携将好东绢，倩卷吴山水回。",
            "comment": ""
        },
        {
            "title": "送吴子隆节推之官信州五首",
            "content": "人生穷达后愚贤，宦路何妨小着鞭。三釜吾今嗟弗洎，奉亲东下羡登仙。",
            "comment": ""
        },
        {
            "title": "检旱宿香云",
            "content": "香云之山瞰平楚，松篁路穷得僧宇。明窗深室皆严靓，白菊红蕖相媚妩。它日欲来坐忙迫，此行忽忽宁得所。蒲团憩定饭秋蔬，衣袂黄尘尚如许。山僧共话岂须禅，但爱茶瓯如泼乳。投床有梦不能记，忽听风林如过雨。鸡声不贷拥被温，又控罢骖陵险阻。出门便觉仙凡隔，犹闻窣堵风铃语。今年旱暵遂无年，枵腹籲天连保伍。颇能念我困驰驱，两两致词相劳苦。但使秋租毋病汝，吾自卑官惯尘土。",
            "comment": ""
        },
        {
            "title": "题坟庵壁四首",
            "content": "损益才通理洞明，不应知死异知生。惜无人把宣尼语，说似当年尚子平。",
            "comment": ""
        },
        {
            "title": "和陶渊明二十首",
            "content": "捐金得嘉旨，举室更笑喧。老子旧小衣，醉帽每先偏。即今省酒费，或办归买山。吏隐有定趣，县债当亟还。",
            "comment": ""
        },
        {
            "title": "赠高黄二子",
            "content": "平昔金兰契，过逢意自饶。乘闲无窘步，命笑有嘉招。翠敛歌眉黛，红生醉颊潮。归骖众惜夜，小待玉笙调。",
            "comment": ""
        },
        {
            "title": "程言聚散有感次前韵",
            "content": "垂柳摇丝千尺长，柳阴深处转鹂黄。把杯借听歌声醉，绝胜酸寒尉溧阳。",
            "comment": ""
        },
        {
            "title": "病起二首",
            "content": "舞席歌筵自阔疏，麴生久送绝交书。平生嗜好消磨尽，留得枯棋了索居。",
            "comment": ""
        },
        {
            "title": "题柏氏壁二首",
            "content": "客里春光似许忙，还家馀几酒边狂。酴釄芍药芳期在，不同芜菁满意黄。",
            "comment": ""
        },
        {
            "title": "赠高司理",
            "content": "穷乡洗眼挹清扬，凛若重登月旦堂。骥子凤雏端不苟，吏能儒业况兼长。简孚首解秋荼密，襞积仍熏古锦香。我亦床头一经在，自公正欲共平章。",
            "comment": ""
        },
        {
            "title": "赠臧文仲四首",
            "content": "理以定胡明，用智或成疎。芸芸自根求，一一皆我储。饥{左米右备}渴须浆，水固不宜车。请君默自烛，是物谁欠余。",
            "comment": ""
        },
        {
            "title": "四月望再游西湖十首",
            "content": "畴昔相期补被来，饭馀归意类挤排。苹风萝月孤清夜，仅见山间结夏斋。",
            "comment": ""
        },
        {
            "title": "命书",
            "content": "命书唐滥觞，委源传吕后。有倡莫为遏，波荡今不救。字育叵数计，八字讵所囿。甲子动垓亿，举一百万漏。荒唐无稽据，诵言指休咎。柰何聪达人，颇复安此谬。怀刺曳长裾，偃蹇文士右。夸诩走干谒，荐墨不待叩。士有待濡法沬，百请不一售。我昔游江淮，知识间新旧。文士不到眼，此辈日交簉。辞章轻杯水，羡彼行橐富。鳃鳃问利禄，吾儒所深陋。自笑与世违，迂论取排诟。",
            "comment": ""
        },
        {
            "title": "次韵程安抚蟹二首",
            "content": "横前两锋踞草泥，恃勇宁复防吴儿。倏随主父死五鼎，登止郭最遭寝皮。凡物有用皆贾祸，汝祸已酷孰使之。平生一窟不自办，敢羡鲸鳄游天池。含饴茹酒瞢怀璧，仅得士女称珍奇。不摇喉牙诧隽永，远封甖缶争矜持。爬沙躁扰良可念，请续杜老观渔诗。",
            "comment": ""
        },
        {
            "title": "墨梅鱼扇寄孙成甫",
            "content": "都城六月难为客，暑焮火山不馀息。从人辄博褦襶嗔，假馆翁家得休适。髯翁囷积胸中奇，对客清谈霰雪飞。扇材寄似亦安用，聊代玉麈谈间挥。须知寒夜冰花影，著子骈枝可调鼎。濠梁之乐物我融，翁自欣然渠不领。向来礴勃非画工，象外析理翁则同。少酬他日清凉惠，知我梦依君子风。",
            "comment": ""
        },
        {
            "title": "苦雨次前韵四首",
            "content": "骚窣松筠听夜喧，淙潺盆盎骇朝翻。衰翁危坐追交态，旧雨轩车尚到门。",
            "comment": ""
        },
        {
            "title": "次韵谢程帅复游习池见寄二首",
            "content": "名园壮观还前日，禊事追游可后时。试问绣筵张绿野，何如诗客到昆池。绮罗香外莺偷眼，花柳稀间鸟哢儿。定许此民同此乐，春城无处不嬉嬉。",
            "comment": ""
        },
        {
            "title": "郢州守风二首",
            "content": "惊风清旦卷黄沙，薄暮蜚云尚砲车。今夜石城楼上角，不妨重听小梅花。",
            "comment": ""
        },
        {
            "title": "次章房陵韵四首",
            "content": "老骥挺高骨，弥耳尘中驰。邻女嫁不售，泣向流黄机。与子落穷山，坐无适时姿。濠梁莞一笑，游鳞噞风漪。",
            "comment": ""
        },
        {
            "title": "凌晨复有惠急笔次韵",
            "content": "仕途决矣息交游，姑向林泉访胜流。短褐直甘乘下泽，异乡终胜赋登楼。惊心梦境檀槐战，屈指乡园秫稻秋。雉翳龟燋缘有用，未闻金弹中沙鸥。",
            "comment": ""
        },
        {
            "title": "马上见卖白莲者三首",
            "content": "东荡花清晨，西湖渺无津。凉荷引天远，极目妆面新。鸣榔与鼓枻，彼岂寻芳人。香风漂我舟，领略不及宾。当时赏花句，兴在迹已陈。歌似冰玉友，花面俱回春。",
            "comment": ""
        },
        {
            "title": "布谷吟",
            "content": "泼袴不容脱，鸟语徒殷勤。输租质农器，有袴那解新。官中催科吏如虎，告时趣耕尔能许。即今春种未入田，安得县胥知愧汝。卑栖挽喙良易谋，聒聒强任田家忧。啼时未旦夜不休，班班血痕衔口头。人将近似测禽语，汝意真解忧农不。或传悍妻天所怒，姑不可挝渠不顾。罚为此鸟声曩愆，警世毋为郭家妇。南方谀佛古到今，人持数珠家梵音。区区说似一百八，讥诃劝相知何心。浙风淮俗隔江水，意解禽言乃如此。苏黄妙句谁嗣之，两地流传并须纪。世问儒墨纷相攻，巨细彼此臧谷同。争如痛饮卧长昼，付渠马耳射东风。",
            "comment": ""
        },
        {
            "title": "赠净慈主人五首",
            "content": "炊珠爨桂走门徒，须信高人道不孤。政使过门尽侯主，也须拳棒做工夫。",
            "comment": ""
        },
        {
            "title": "谢程帅袁制使",
            "content": "还山念初原，老夫办一物。生平万金产。自托五色笔。譬如十全医，付此地妄疾。落纸乱蛇蚓，超然百忧失。",
            "comment": ""
        },
        {
            "title": "题吴子隆兼隐二首",
            "content": "盛吉低眉亦问囚，不疑断狱但春秋。定知小试皮鞭罢，却唤樵青荐茗瓯。",
            "comment": ""
        },
        {
            "title": "题行山园",
            "content": "溪山无处著纤尘，翠壁苍漪衬月痕。可惜人间清绝地，苇间渔父与平分。",
            "comment": ""
        },
        {
            "title": "观山四首",
            "content": "道人动作千年调，京兆才馀五日留。此去浮图桑下意，得无追忆费冥搜。",
            "comment": ""
        },
        {
            "title": "房陵十首",
            "content": "跨牛待得夕阳回，在处诸嫲笑口开。已借蜡钱输麦税，免教缉捕闯门来。",
            "comment": ""
        },
        {
            "title": "同沈守劝农十首",
            "content": "露粉烟香细孰何，荆扉竹径喜经过。阳和若作留连计，谁遣飞红扫更多。",
            "comment": ""
        },
        {
            "title": "喜雨口号呈陈守伯固十二首",
            "content": "旱风虫孽久挻灾，好雨如今陆续来。谁道天人不相与，青章解挽帝心回。",
            "comment": ""
        },
        {
            "title": "正月十六夜大雪次张守诸公二首",
            "content": "诗款铃斋到即通，细工时肯博粗工。政声已独当时步，人士饫观前辈风。未分清新命开府，可能简远尽安丰。谭间和气熏人醉，不觉栖栖客路中。",
            "comment": ""
        },
        {
            "title": "和陶渊明二十首",
            "content": "自公有至乐，诗卷还坐隅。得句一吐之，嬉然忘穷涂。百世一俯仰，万象付驰驱。吟情当饮兴，其乐皆有余。",
            "comment": ""
        },
        {
            "title": "六绝句呈赵帅兼简郑机宜",
            "content": "蒲鞭合束久停檛，暮府人闲早放衙。频唤羊何把诗笔，即看姚魏用年华。",
            "comment": ""
        },
        {
            "title": "还王编修诗卷",
            "content": "奕奕长篇间短吟，子綦天籁伯牙琴。几人不溺西昆体，老我亲聆正始音。得宝浑惊探骊颔，换金当复售鸡林。还诗正恐非子助，昼易忘饥夜易深。",
            "comment": ""
        },
        {
            "title": "登頫江三绝赵宰增为四复次韵答之·追和",
            "content": "两夜北风吹石裂，雪神骄蹇更淹留。羁人坐叹肌生粟，媚白妖红耐此不。",
            "comment": ""
        },
        {
            "title": "游隐静往反四首",
            "content": "梦觉篝灯噎噎明，碧鸡啼罢欲三更。定知山雨阵头恶，但怪瀑声雷样鸣。",
            "comment": ""
        },
        {
            "title": "近榆亭",
            "content": "董老故自贫，但有满木杏。别令雕虎守，探囊续人命。我老断狡狯，昔人慵季孟。惟余隐几地，可愈俗子病。",
            "comment": ""
        },
        {
            "title": "谢朱宰借船",
            "content": "书生禄遫空自怜，三年官满囊无钱。身如绊骥心千里，安得一舸西风前。令君磊落济川手，留滞亦怜穷独叟。大舟百尺影白虹，借我搬家我何有。函牛之鼎著鸡肋，涓滴渠须瓠五石。劣留两席寘图书，辇石囊沙压摇兀。典衣买酒饷三老，槌鼓鸣锣人看好。相过重读借船帖，我自卢胡君绝倒。",
            "comment": ""
        },
        {
            "title": "赠郭高叔三首",
            "content": "护香深合写乌丝，有底朱楼望得知。与问天津倚栏客，庸非青琐窃桃儿。",
            "comment": ""
        },
        {
            "title": "涑口守风",
            "content": "办舟留襄阳，辟风泊涑口。和行秋甲辰，初到夏癸酉。跛鳖已自惯，束发至衰朽。坐是冥得丧，况复多病后。绝怜操舟儿，不惜脱颖手。顾瞻岘山亭，觌面可搴取。微风吹薄暮，霁景挂高柳。凉月欲略箕，阴氛尚侵斗。明朝起柂计，未敢决可否。身已不藉在，心自无何有。一事萌一意，但见掣君肘。拥书坐蓬窗，醉我不以酒。",
            "comment": ""
        },
        {
            "title": "阅史六首",
            "content": "树威立敌只商君，俯仰欺诬莽更文。何事君王自聪哲，三槐五鼎买崩分。",
            "comment": ""
        },
        {
            "title": "次韵陈秀才二首",
            "content": "七字开缄粲陆离，元非剑气烛圜扉。夜光信出老蚌壳，锦段遽分邻女机。庭赋繼今行北阙，市娼过眼忽南威。蜚腾可但荣亲计，我亦他年得儁归。",
            "comment": ""
        },
        {
            "title": "元夜病起二首",
            "content": "霁色莫澄鲜，和声入管弦。人家无事日，时节放灯天。璧月红尘外，东风绿酒前。强陪儿女笑，病骨得轻便。",
            "comment": ""
        },
        {
            "title": "皇孙寿诗二首",
            "content": "宝祚煌煌羡帝祺，天潢馀润到孙枝。寿星良月占重见，振古熙朝此一时。椽笔纪祥芳草颂，龙楼开笑正含饴。萝图况与乾坤永，长款三宫奉玉卮。",
            "comment": ""
        },
        {
            "title": "次韵张守与润守总卿诗四首",
            "content": "向我能忘势，张侯却甚真。频分代舍饭，遣濯客裾尘。长日无知己，因君爱此身。可须砭剂力，振臂起漳滨。",
            "comment": ""
        },
        {
            "title": "再赠泽卿商卿道旧三首",
            "content": "过眼纷纷更问为，幽人生死况能齐。海桑恐碍日车辙，宸极劣为天磨脐。臧谷君方堕书蠹，研桑我亦笑醯鸡。晚知战胜轻千乘，悔厌晨盐与暮虀。",
            "comment": ""
        },
        {
            "title": "正月晦步西湖小憩市楼",
            "content": "彭腹不诧金石音，吟步竹坞俄梅林。方爱群鹜漾清泚，忽听一鸿啼晏阴。野饭不妨随分饱，杯酒却忆向来深。明朝晴雨恐未卜，鸥鹭盟寒空复心。",
            "comment": ""
        },
        {
            "title": "寄广教主僧二首",
            "content": "麦绾银丝稻荐珠，春窗曾是饭伊蒲。明朝再蜡登山屐，更肯开单共饱无。",
            "comment": ""
        },
        {
            "title": "次韵徐秀才十首",
            "content": "霄霏上冥鸿，山雾卧文豹。饿鸱嚇腐鼠，啄啄诧飞趠。吾徒为己学，欣慼置不校。小草或远志，诡遇乃近效。",
            "comment": ""
        },
        {
            "title": "送高缙之归谋武林结课二首",
            "content": "眼底论人物，如君亦壮哉。作书犹乞米，造物不怜才。跋履妨诗笔，祛除近酒杯。飞尘栖剑室，归棹莫迟回。",
            "comment": ""
        },
        {
            "title": "赠妙胜主人",
            "content": "舆台却略车不前，寒风皴肌冰在袖。还家大胜去家时，景物顿回春气候。宿云坏裂无几留，满放羲轮碾晴昼。卧石荦确犹润湿，短篱檀栾挺疎瘦。是处麦畦间青壤，谁家柳阴围碧溜。前山竞献晓髻浓，后海全民纹縠皱。妖桃艳杏各趺萼，近树遥林错文绣。池鱼酣暖泳清浅，山鸟何知语幽茂。搜诗忽忘路远迩，啅鹊不离车前后。闲身胜践多龃龉，缓驾幽寻容宿留。转从净宇寄倦憩，得访老禅闲话旧。拂除尘壁诗刻在，挽仰岁华春事又。开单一饭吾易饱，袖手千倡渠无陋。戴星摩抚防务废，挽袂留连惭意厚。出处殊科要酬应，气味相投真邂逅。吾归自竟武城歌，放师道价诸山石。",
            "comment": ""
        },
        {
            "title": "奔牛堰",
            "content": "挽舟下奔牛，挽丁已疲极。长衖此埭东，衖心齿砂砾。千指取寸进，赑屃山可拆。舟子提肺肝，舟材宁铁石。即今扬尘处，劣计三百尺。时贤或兴怀，仅费十夫力。往来日几舟，孰者违此厄。为人计安便，作吏戒徒食。斯人仍斯患，胡必须目击。犹为埭兵地，吾言竟何益。",
            "comment": ""
        },
        {
            "title": "暮春泛西湖次口号韵呈程待制十首",
            "content": "矲矮栏干锦绣筵，栏边仍泊女郎船。凭栏笑指玄真子，不是诗仙是酒仙。",
            "comment": ""
        },
        {
            "title": "题彭尉轩壁三首",
            "content": "小轩肯许置琴书，客邸僧垣总不如。岂但郎君可棋酒，旧便江水煮江鱼。",
            "comment": ""
        },
        {
            "title": "即事",
            "content": "泛蚁醪敷且命斟，中年节物自关心。风前千柳竞春态，烟际一鸠啼晏阴。急景绝怜添鬓雪，芳辰犹阻盍朋簪。年时醉藉梨花地，回首鸥盟可得寻。",
            "comment": ""
        },
        {
            "title": "行都夜归",
            "content": "灯火通衢苦未稀，望仙桥外独归时。风梳御柳娟娟淨，月傍觚棱故故迟。隐地轮蹄忘夜旦，几家楼合不金丝。时平睿泽天无外，帝力何曾尔辈知。",
            "comment": ""
        },
        {
            "title": "赠施都正三首",
            "content": "欲观芸芸初，当求根极地。古今貉一丘，贵贱鱼千里。纤云翳太空，玄珠在深水。安得数年闲，与师商榷此。",
            "comment": ""
        },
        {
            "title": "次韵张守游赵园",
            "content": "躬挽慈舆访小园，径奭和气满壶天。微风会意祛轻暑，红药多情驻晚妍。欬唾生春见能事，平反供笑掩前贤。奉亲得句无穷乐，不学狂生卧酒船。",
            "comment": ""
        },
        {
            "title": "再次前韵三首",
            "content": "茗瓯对客乳花浓，静听挥犀发异同。度腊迎春如此过，不知人世有王公。",
            "comment": ""
        },
        {
            "title": "题扇七首",
            "content": "峨眉山北雪极目，方丈海中冰作壶。我自飚轮随所往，怜渠局息寄洪炉。",
            "comment": ""
        },
        {
            "title": "祈雨而应范簿有诗次韵四首",
            "content": "山城粗满望霓心，老去私忧念自深。更祝今宵繼畴昔，并烦鲁史纪为霖。",
            "comment": ""
        },
        {
            "title": "赠臧文仲四首",
            "content": "始吾泛其观，中吾固其守。拳拳宝所重，世或轻敝帚。厩马我所师，家鸡谁得有。此心如此用，烦君订是否。",
            "comment": ""
        },
        {
            "title": "云岩晓",
            "content": "深堂清话红灯续，不减前人参白足。谭禅论诗仆为僵，更啖芋魁分茗粥。赋租正尔忧阙供，安得继日笑语同。他年渭北仍江东，雁书定复嗟乖逢。",
            "comment": ""
        },
        {
            "title": "呈程帅五首",
            "content": "景物横前只费才，何妨折简唤邹枚。连朝积雨前宵雪，总为催诗陆续来。",
            "comment": ""
        },
        {
            "title": "次韵漕使张守二首",
            "content": "政绩新皇眷，功名旧壮怀。人才双立玉，笔势各排淮。鹏路天惟咫，鲰生骨未埋。行看仲淹弼，接武冠尧阶。",
            "comment": ""
        },
        {
            "title": "八月十二日夜偕客赏木犀八首",
            "content": "谢兰潘璧少年场，玉麈金罍度夜央。老子遽能忘此兴，且容投杖唤胡床。",
            "comment": ""
        },
        {
            "title": "次张学录韵十首",
            "content": "烧香为后山，展像拜太虚。谁能作九原，候虫吊寒墟。",
            "comment": ""
        },
        {
            "title": "再次韵四首",
            "content": "语不能工恨作堆，撚髭空对翠屏开。清吟赖有雕龙手，绣段联翩诏后来。",
            "comment": ""
        },
        {
            "title": "景安和章来再次韵谢设醴四首",
            "content": "朅来取友得三贤，安石仁风乐广天。七字不应呈此拙，诗肠老去已枵然。",
            "comment": ""
        },
        {
            "title": "十诗谢寥计使",
            "content": "平生书成痴，初不冀料理。颓龄迫肺病，课此未云已。屠龙诧流俗，禄遫欲何以。闭目耐昏花，三叹仍启齿。",
            "comment": ""
        },
        {
            "title": "望夫山",
            "content": "亭亭碧山椒，依约凝黛立。何年荡子妇，登此望行役。君行断音信，妾恨无终极。坚城不磨灭，化作山上石。烟悲复云惨，仿佛见精魄。野花徒自好，江月为谁白。亦知江南与江北，红楼无处无倾国。妾身为石良不惜，君心为石那可得。",
            "comment": ""
        },
        {
            "title": "东庄小留四首",
            "content": "夹沟欲插柳千株，绕舍先营五亩蔬。供爨禦冬须次第，西归新得务农书。",
            "comment": ""
        },
        {
            "title": "李伯成食甘豆粥和渊明诗分寄次韵",
            "content": "八珍较半菽，丰悴岐两端。志士傃所逢，心泰体亦安。李侯贫食粥，吾独於此观。灶妇不余颦，邻券有后还。颜帖孰嗣之，范叔可胜寒。破碓砂瓶前，兰佩杂本难。堂堂五字律，铓锷凛莫干。不羡侏儒饱，宁追陋巷颜。挈瓶肯见分，特特扣荆关。读诗良起予，投匕忘悲叹。",
            "comment": ""
        },
        {
            "title": "八月十二日夜偕客赏木犀八首",
            "content": "露颗零空沍欲冰，风姨收尽晚林声。金波冷浸山河影，直为高阳酒伴明。",
            "comment": ""
        },
        {
            "title": "江行四首",
            "content": "帆馆舟轻去若梭，平生忠信傲风波。忽然隐几惊摇兀，知是那吒石畔过。",
            "comment": ""
        },
        {
            "title": "陈总管坐上赠写竹妓二首",
            "content": "此君写影道机熟，犹记涪翁诧子舟。谁信红衣万钧笔，拟分此派嗣湖州。",
            "comment": ""
        },
        {
            "title": "题潮出海门图二首",
            "content": "卷里涛波快一披，苍山踊起雪山驰。浮天沃日无穷意，到我春窗病酒时。",
            "comment": ""
        },
        {
            "title": "陈学正孙学录有诗复次韵",
            "content": "俗子败兴蚊咂肤，独赖胜士相嬉娱。彼异趣者嗤我迂，岂知木茂水不枯。繄山韫玉渊怀珠，二子豪爽廉隅。才名角立风义俱，诗笔为我翻重湖。雨膏雾沐春模糊，佳节尚忍孤云腴。古来左角计赢输，但有丘陇埋烟芜。原言公等常娱予，不辱裋褐荣琼琚。山雌卑飞未妨臞，更用鸟乌歌吾吾。",
            "comment": ""
        },
        {
            "title": "金地寺",
            "content": "侧径崎岖去，飞萝次第扪。山横欲无地，路转却逢村。竹柏围荒寺，莓苔上缭垣。残僧不知客，芋火老云根。",
            "comment": ""
        },
        {
            "title": "次韵杨宰葫芦格",
            "content": "生常信流坎，老不叹漂零。雪后菊未死，雨馀山更青。仍烦析尘语，远寄打包僧。政绩随诗价，多君日日增。",
            "comment": ""
        },
        {
            "title": "托人卖马二首",
            "content": "伴我山城惯嶮巇，长因马健感吾衰。三年粗了痴儿事，并日犹嗟灶妇炊。会见千金市龙种，可能一笑换蛾眉。还家劣有枯籐在，神驾尻轮得自欺。",
            "comment": ""
        },
        {
            "title": "送学生归赴秋试因省别业三首",
            "content": "食口几鹅雁，田收问菜麻。宁堪再揽减，又抱两呕鸦。投老怜漂泊，何时了贷赊。终惭陶靖节，归不计生涯。",
            "comment": ""
        },
        {
            "title": "梁广文归自襄阳作古乐章迎之",
            "content": "自君之出矣，适我患祸初。入门悼今昔，顾影怜畸孤。古有鼓盆达，自笑食蘖如。石交不在眼，胜谈谁见娱。",
            "comment": ""
        },
        {
            "title": "次韵朱万卿五首",
            "content": "平时歌酒伴，云散与风流。白发潘怀县，青衫许散愁。生怜自谋拙，人谓不堪忧。只拟江湖去，狂吟和棹讴。",
            "comment": ""
        },
        {
            "title": "仁于庵",
            "content": "禾罢}稏围僧屋，檀栾隔槿篱。月池聊濯足，雪壁剩留诗。里社皆囷廪，钟鱼亦岁时。平生松隐赋，回首十年迟。",
            "comment": ""
        },
        {
            "title": "再次韵四首",
            "content": "尸祝代庖良过矣，即今坐啸免謿讴。陶朱计食鱼万尾，景{上四下各}有儿牛十头。甫里过从劳梦寐，辋川归去忌迟留。大弨一弛吾通袖，冷看逢蒙中射侯。",
            "comment": ""
        },
        {
            "title": "赠解禹玉",
            "content": "读书只博双鬓斑，诗好岂解留朱颜。平时无客怜辙鲋，触处有人嘲饭山。相府略尝唤宜禄，木门不梦窥铜环。多病但结药裹伴，得酒间发诗囊悭。频频终缣鴬斯饱，浩荡拟逐江鸥闲。未死更费屐几两，此生只欠茅三间。丁年悔不全吾高，正坐枵腹守不毛。卑官餬口竟何补，捐弃什百收一毫。执版仰看上官面，可复直气陵群豪。夜剔残灯赋招隐，愁追交情广楚骚。丰约仅足优龙具，污隆真可付马曹。共嗟孔奋不自泽，政复所至无脂膏。向来枯策苦伤生，涂穷却用陶性灵。故人肯来问牢落，河畔罢吟草青青。夫谁急草修期檄，夫谁大刻班超铭。孽虏游魂须晷刻，燕然苍石高峥嵘。横槊千篇月三捷，是责舍子谁当能。可遽学我赋归来，临流欲濯襟袂埃。老子期君旧不浅，看不要津舒壮怀。乌惊兔忽易寒暑，尧蓂不办供合开。文字玩世请少息，盛时难得君念哉。昔人听谋取一得，勿以老耄资笑咍。君不见壮岁一跌子陈子，江湖毕世甘低回。",
            "comment": ""
        },
        {
            "title": "再次韵复文炳",
            "content": "君犹芹泮老宾朋，我似房公再世僧。烟径幽寻春澹沲，月窗冷语夜澄凝。人情感旧多为祟，酒盏浇愁更计升。笑命棋枰同永夜，旋添萁火上篝灯。",
            "comment": ""
        },
        {
            "title": "病起四诗·四论报",
            "content": "我本扶犂手，为儒父史意。全家饱官廪，发肤尽君赐。一念三稽首，报答迄未议。向来挹前修，谓可跬步至。即今频频食，空负堂堂志。尚当桑榆收，未可弁髦弃。柰何不自爱，生理冒所忌。致君荣吾亲，环省已不冀。余年犹视息，旧学有造诣。其次在立言，揆予敢辟是。於世粗有益，就死可无愧。噬将金玉女，凛凛戒失坠。",
            "comment": ""
        },
        {
            "title": "徐南卿友竹轩二首",
            "content": "啸风含月近窗扉，金锁珑璁凤尾齐。况复赖君相引重，一时同作辟尘犀。",
            "comment": ""
        },
        {
            "title": "张秀才枕屏",
            "content": "寒风惨澹森木古，群鸦无人自翔舞。重山积水几里所，稍见孤舟渺烟雨。意吞洞庭卓天姥，短屏数幅渠能许。何时去作湖山主，还唤诗翁来着语。",
            "comment": ""
        },
        {
            "title": "寓吴门十首",
            "content": "平时觞咏妨生理，此去狂疏托上官。但使推敲贷冲节，不烦排日报平安。",
            "comment": ""
        },
        {
            "title": "题彭尉轩壁三首",
            "content": "轩成首作梅仙客，再到园池更可观。日有脊令栖小树，时看鸂鶒下前滩。",
            "comment": ""
        },
        {
            "title": "次朱必先与师是唱酬韵",
            "content": "男子负抱成蹉跎，唾壶自击商声歌。此声此意谁解领，政用折柬招羊何。人言百里半九十，它日聪明嗟不及。云衢掎袂梦空劳，神武挂冠吾已必。久要但有穷鬼随，此鬼亦使文怪奇。推敲惯尝京尹怒，登临肯兴赋客悲。蚕蚁可浴牛可饭，农家星候知昏旦。不妨婢子办黄细，更贷邻僧供白粲。",
            "comment": ""
        },
        {
            "title": "再次韵二首",
            "content": "雪神不袖嘘枯手，嗣岁丰登预告成。泚笔径烦书上瑞，载途况已沸欢声。骑驴有客搜新句，扶路何人趁晚晴。一笑与渠分乐事，的知琼露胜宜城。",
            "comment": ""
        },
        {
            "title": "祷雨木栏堂四首",
            "content": "池上客熟无那，池中鱼不自濡。安得凉烟泛坐，绿荷尽日跳珠。",
            "comment": ""
        },
        {
            "title": "京口呈张合学",
            "content": "色辞他日慰凄凉，别去吴山楚水长。蚁国槐安消几梦，鹤归华表恐千霜。安排久餍冷官饮，软语重登君子堂。所惜将迎无暇日，妨人诗律悟濠梁。",
            "comment": ""
        },
        {
            "title": "次韵答阵梦锡十首",
            "content": "姜子嗜酒不良行，诸公挽顾惭登瀛。尚堪坚坐作周鼎，底用诗名满凤城。",
            "comment": ""
        },
        {
            "title": "次韵梁教章宰喜雪",
            "content": "袖手飞雪丧，徒有风雅渴。久亲无言子，此兴今莫遏。两君壮藻思，诗柄专杀活。可须龙伯睡，骊珠乃平夺。长翁久荒废，坐受儿女聒。愁城正合围，醉乡况禁谒。诗来起我敬，嫡眇众孽字。此雪更引诗，清晤乃细阅。晶荧盘走圆，便旋玉为屑。汛扫无恶氛，肯綮有妙割。解颐得匡鼎，和羹本商说。技痒吐复吞，正恐诮燕说。山城僧舍似，休务况佳节。可疎触寒过，一笑卷焦叶。作诗供捧腹，巴唱酬白雪。",
            "comment": ""
        },
        {
            "title": "再次寄肯堂韵五首",
            "content": "好在新居胜旧居，右连灵隐面西湖。东南胜境谁同领，我亦闲官一事无。",
            "comment": ""
        },
        {
            "title": "次张节推山字韵诗留其行",
            "content": "足音肯到寂寥处，风味要看樽俎间。行役小休良不恶，雷声昨夜殷南山。",
            "comment": ""
        },
        {
            "title": "舟中除夜",
            "content": "老境阅流光，翩若下坂车。除夜更深念，系尾留去蛇。昔人老世故，亦复兴此嗟。迫岁况羁旅，孤舟如泛槎。妻孥共蓬窗，偪侧栖树鸦。拨火话乡国，凄怆杂笑哗。桃柏粗能具，爆竹知谁家。欻听鸡鼓翼，尚看灯结花。遥知诸神晓，共正青帝衙。我亦东风前，坐待帆影斜。",
            "comment": ""
        },
        {
            "title": "题张省干扇",
            "content": "前溪天阔渌泱泱，溪上诗翁引兴长。安得南风吹小艇，吟看千盖拥红妆。",
            "comment": ""
        },
        {
            "title": "游隐静往反四首",
            "content": "烟树云生若有无，行舆咿轧路盘纡。小风弄雨晴还落，身在龙眠小墨图。",
            "comment": ""
        },
        {
            "title": "读晋史二首",
            "content": "司马家儿转首亡，奸欺三叶是馀殃。区区牛氏何关汝，覆面犹须泪满床。",
            "comment": ""
        },
        {
            "title": "题因师百雁图二首",
            "content": "蓼滩芦渚好徜徉，肯便云天去作行。未用选奴防夜燎，不妨结伴傲晨霜。",
            "comment": ""
        },
        {
            "title": "再次韵赠郭高叔",
            "content": "知君诗价旧连城，不作渠侬苦瘦生。血指有人惭妙斲，空弮如我合输平。珠同鱼目曾非匹，鼓过雷门定见轻。久已传抄呼阿买，陶编可复置闲情。",
            "comment": ""
        },
        {
            "title": "襄阳二首",
            "content": "自怜薄宦走红尘，相见山灵厌俗氛。咫尺岘山无计到，只应飞雨是移文。",
            "comment": ""
        },
        {
            "title": "王母致语口号",
            "content": "曾燕瑶池到世间，祝尧今复驭青鸾。众真已送骈蕃瑞，万国同瞻咫尺颜。圣统有传尊北极，帝龄无尽等南山。儿家几许蟠桃熟，准拟年年荐露盘。",
            "comment": ""
        },
        {
            "title": "小饮俯江楼分韵得俯字",
            "content": "流光肯贷人，春事遽如许。眼不到蜚鸿，身每念缚虎。他日载酒约，坐受阴寒阻。非君韵超俗，畴肯顾羁旅。今朝莺花前，有兴浩莫御。兹楼可图画，山立瞰江浒。壮侔彭城苏，气吞浔阳庾。乘凌脱埃壒，盘躄上烟雨。向来状雄观，尚欠魁杰语。江山君周旋，得句忍不吐。诗成人未醉，邻鸡唤亭午。新音略韶濩，至乐非箫鼓。却话庾与苏，今古一仰俯。",
            "comment": ""
        },
        {
            "title": "次韵王省干",
            "content": "一官初有禄，三月免无君。平时爱人学，蕲试百一分。羽俗南北异，所见违所闻。致化要无倦，儒者贵长文。",
            "comment": ""
        },
        {
            "title": "近榆亭",
            "content": "天亦积气尔，种榆谁所传。人间自得得，何适而非仙。少陵健於辞，暇计然不然。长翁名亭意，系影更可怜。",
            "comment": ""
        },
        {
            "title": "寄师文二首",
            "content": "阿泰知何似，无书坐地偏。未妨归缓缓，可免意县县。肖父仍便酒，如翁不蓄钱。况须供老眼，欲说已欣然。",
            "comment": ""
        },
        {
            "title": "朱粹索诗作三绝谢之",
            "content": "因循不试推敲手，日月消磨簿领间。旧故书来尽新作，穷儿券负几时还。",
            "comment": ""
        },
        {
            "title": "客枕不寐二首",
            "content": "老羡平生睡作魔，矧因多病覆金荷。起凭曲几频搔首，如此迢迢良夜何。",
            "comment": ""
        },
        {
            "title": "喜雨口号呈陈守伯固十二首",
            "content": "贷绝交通腹殷雷，人家一雨便春台。即看商贩接踵集，已有米船衔尾来。",
            "comment": ""
        },
        {
            "title": "楚辞三章送郭教授趋朝",
            "content": "爰有人兮媻珊偪侧，耕耘寒暑兮图史儒墨。吟抱膝兮山南水北，佩明月兮冠切云。曳芙蓉兮敷芬，冰其茹兮蕙其薰。之於世曾莫谅兮，蹇吾犹淮之濆块。予揆夫初席兮，磷竞缰而为懦。发之新兮志偕而堕，非金玉之人兮孰振吾过。有牵其复兮有倡其和，完予独而息黥兮睍新功以自课，一息怳三秋兮胡为去我而他之。些君行兮指日边，章陈兮君席为前。揖风袂之翩翻，寿君兮绿樽。贝宫靓深兮碧落宽，陵天风兮整羽翰。君无谓予兮考槃，有尘冠兮待弹。",
            "comment": ""
        },
        {
            "title": "竹米行",
            "content": "竹君亢宗擅楚墟，一一修耸山泽臞。风流秀整与世殊，楚俗食息皆尔须。薪之篱之且蘧篨，笲筥箱篚{上竹下觚}篮笯。沟瓦厥祖羹其雏，随索斯获掇诸涂。今岁麦秋旱岁馀，得麦仅足偿官租。竹君悯农如士夫，著花结实千林俱。密砌玉粒缀旒珠，株株撷取虽锱铢。弥顷亘亩无闲株，硙磨蒸炊胜雕胡。邻里乞索水火如，坐令颦蹙兴歌呼。野叟好吉能分吾，香清而洌甘而腴。此君行能不一书，此惠及物旋就枯。摩顶放踵忘其躯，所学无乃墨者徒。老子苟禄天之隅，袖手无策苏{娐去爪换旬}孤，投匕三吧吾惭渠。",
            "comment": ""
        },
        {
            "title": "赠梁教授",
            "content": "梁侯藿菽芼山雌，冷坐欲试菁莪诗。嗣圣急贤饥渴似，项背趣召君得辞。九门方悬帝尧鼓，久旱可无傅岩雨。几听言议得韬韫，了知它日酬所语。人言才俊当居中，可使流落吾辈同。邓禹旧实文学掾，萧何不书野战功。民庸国计当惠恤，和扁之侧无废疾。会看同沐一台春，底用更试三尺律。",
            "comment": ""
        },
        {
            "title": "寄陈用晦四首",
            "content": "百谪孟公达，三绌柳下直。今君向于湖，颇带迁逐色。府公酷好贤，要试心铁石。此学只现前，嗟伤定何益。",
            "comment": ""
        },
        {
            "title": "挽章",
            "content": "隐操人将处士看，宁知器业自槃槃。襄阳耆旧今馀几，儒馆先生定莫攀。元亮归来犹责子，德公老去竟无官。子孙忠孝联三绶，说似前人合厚颜。",
            "comment": ""
        },
        {
            "title": "再次韵白诳简宾王二首",
            "content": "鱼避清澄鸟爱昏，陶翁归计酒盈樽。山田雨足鸠呼妇，篱院春深竹有孙。百首旋编新赋咏，三生犹忆旧精魂。小摩他日红尘眼，闲送蜚云过海门。",
            "comment": ""
        },
        {
            "title": "次韵常熟感旧",
            "content": "诗囊随处纪山川，古县繁雄更海边。按节将春巡甲垒，循陔回首记丁年。彩衣尚念亲三釜，芝检终当岁九迁。移孝为忠贤圣事，期公迄反汶阳田。",
            "comment": ""
        },
        {
            "title": "谢刘提干墨竹见遗二首",
            "content": "王孙笔自徐州派，戏为诗翁写渭川。眼底疏枝欹密叶，静含寒雨暝苍烟。",
            "comment": ""
        },
        {
            "title": "送云岩老住天宁寺",
            "content": "道人兀坐云岩山，云岩之云是知己。风嘘岫吸漫不知，道人之心亦如此。从地涌出焕金碧，信手拈来自奇伟。门施铁限十五年，一旦刺头闹篮里。天宁古刹中阛阓，学子游人万其趾。世将喧静计今昔，不信道人心似水。方圆随器我何与，乘流即行坎当止。十字街头钟鼓鸣，八千偈成一弹指。今秋客公我得闲，井甘不竭囊无底。清谭要洗三载尘，肯学玉川劳送米。",
            "comment": ""
        },
        {
            "title": "寄张守仲思十首",
            "content": "衰慵潦倒知无用，禄遫扁舟昧此来。满听胜谭心已足，浩然欲指弊庐回。",
            "comment": ""
        },
        {
            "title": "再次韵",
            "content": "当腊可折弦，群植不告病。春令宜画一，骤寒乃奇请。淙潺忽雨后，摧拉北风盛。倚户颈为缩，引望立不正。下窗断过逢，袖手谢酬应。坐叹花信迟，陡怯弓力劲。今朝晴色好，呼童扫幽径。客了踏青约，久许陪骖乘。逶迤望北山，巷柳俄荫映。乾鹊语红树，游鯈噞明镜。平时诗酒社，贾勇与春竞。即今莺花前，欺客颇方命。击辕歌于蒍，宁入俚耳听。喧静交战间，诗老傥能订。寓物不流物，古语方自警。追随黄白郎，不拟缪为敬。",
            "comment": ""
        },
        {
            "title": "书怀二首",
            "content": "薄宦爬沙地，平生一不施。才名将底用，齿发欻如斯。自笑书汗马，谁今手不龟。惟馀五色笔，忍赋四愁诗。",
            "comment": ""
        },
        {
            "title": "口号十首呈程殿撰",
            "content": "福地常披十幅图，仙翁隐处玉为壶。九华山侧双峰下，还许侬家半席无。",
            "comment": ""
        },
        {
            "title": "县西",
            "content": "一径斜穿荦确行，身闲尤觉马蹄轻。坡头嘉树千幢立，烟际长江匹练横。茶鼓适敲灵鹫院，夕阳欲压赭圻城。一春簿领沈迷里，野鸟山花眼最明。",
            "comment": ""
        },
        {
            "title": "夜雨",
            "content": "窗声呼梦断，灯影尚微茫。忽扫蚊专夜，从知雨献凉。佳眠嗟莫续，残漏耿犹长。却忆檠三尺，冯书怯曙光。",
            "comment": ""
        },
        {
            "title": "早夏",
            "content": "满地榆钱未扫除，画帘忽复燕将雏。风窗梦破搔头坐，重课儿时读了书。",
            "comment": ""
        },
        {
            "title": "次韵赵帅四首",
            "content": "北归客子谩贪忙，河欲生冰野覆霜。他日鹳鹅常避敌，即今竿木又逢场。思迟正坐相如渴，文好知熏武仲香。妙语鼎来吾拜手，乳泉更用汲银床。",
            "comment": ""
        },
        {
            "title": "再次陆子高韵奉寄",
            "content": "孰能不书帷，潜心如仲舒。没没视息间，饱食仍怀居。纷华或交战，进修顾趦趄。屹立视侪辈，未脱同队鱼。欲耕我无由，生计付束书。推卷了无得，每嗟吾负渠。日月驹隙过，持事犹姑徐。衰晚时用少，倖直女骂予。拙怜官路涩，贫觉交情疎。沈沈王侯宅，进步终踟蹰。所悲名不称，暇计家无储。一官劣自庇，晋如复摧如。犂头足膏泽，良田本榛墟。洪钟忍不扣，妙意谁为纾。纤缺间众美，狐裘羔为裾。而我空无有，一馈九叹余。眼中今士龙，才业世舍诸。椽笔将精骑，诗来真捣虚。陈前眩锦绣，论报乏瑶琚。应以巴人歌，跼蹐疑见祛。逝将卖书去，近君营田闾。更仆怀韦编，课儿肩竹舆。有志竟未酬，南睇几欷歔。爱我宁恶石，非子而谁与。江山怅路长，冰雪迫岁除。临风歌归去，平日赋遂初。块处念离索，文公思乐胥。寄语识自警，仆夫行膏车。",
            "comment": ""
        },
        {
            "title": "次张节推山字韵诗留其行",
            "content": "粹学堂堂真有本，玄谈亹亹尽无间。小回馀事入诗律，句法还能逼后山。",
            "comment": ""
        },
        {
            "title": "再次赠张学录韵十诗",
            "content": "李蔡下中尔，万目指骞腾。何蕃头欲白，秋窗耿青灯。",
            "comment": ""
        },
        {
            "title": "又次铦朴翁韵四首",
            "content": "闻为诗魔掩贝多，辞源衮衮倒洪河。遥知传诵日千纸，淇上高唐无善歌。",
            "comment": ""
        },
        {
            "title": "再次韵",
            "content": "横前整整万全兵，自笑空弮借背城。更遣齐竽混东郭，坐令鹄卵化南荣。南陈得法仍宗派，甫白论情自弟兄。顾我无能邹贾役，放公笔力擅西京。",
            "comment": ""
        },
        {
            "title": "闲居十首",
            "content": "雪云脱坏漏朝阳，风物横前引兴长。红糁紫蕤今次第，迁莺来燕费商量。",
            "comment": ""
        },
        {
            "title": "寄题徐虞卿醒心亭",
            "content": "人间声利场，疾驰不知反。营营计毫末，一益昧日损。徐侯大雅士，探道自其本。策勋虚明地，外累不待遣。出能同光尘，归念寄萧散。著亭得胜处，竹茂水清浅。亭中眎亭外，畏涂尘眯眼。悠然得此心，万化无余蕴。老我尚问律，人与室俱远。向来卜邻计，欲舞叹袖短。会当寻此盟，蔬饭同茗碗。洒然无何游，共阅世沈湎。",
            "comment": ""
        },
        {
            "title": "十绝句呈章茂深安抚",
            "content": "密受眉山一印传，斯文千载石林仙。使君酷似牢之舅，更喜鸾胶续此弦。",
            "comment": ""
        },
        {
            "title": "余姚饭",
            "content": "昨暮浴上虞，今晨饭馀姚。官期有馀日，我行得逍遥。盘实剥芡芰，羹鱼荐兰椒。一鲍老人事，茗饮亦复聊。扪腹每自愧，莫贤尚箪瓢。僧垣栖翠微，金碧焕山椒。龙泓甘可茹，塔铃如见招。迟留本不恶，况复待晚潮。",
            "comment": ""
        },
        {
            "title": "病中书怀二首",
            "content": "少日清孤效乐天，谏书未落世间传。曾圆八节滩头梦，重了三生石上缘。雪竹霜林便老境，蒲团禅板付臞仙。诗篇把玩真聊尔，古井无波敢自贤。",
            "comment": ""
        },
        {
            "title": "寄师文二首",
            "content": "萍梗漂浮已老翁，归来差乐未终穷。稻田取足随丰歉，花圃逢春自白红。禅老版头容客饱，臧孙鼎足只墙东。更闻名酒新传法，诗外棋边莫放空。",
            "comment": ""
        },
        {
            "title": "再次赠张学录韵十诗",
            "content": "杜陵深堂奥，无己掉臂入。裔孙漫睎骥，槃姗取拾级。",
            "comment": ""
        },
        {
            "title": "都梁涂中",
            "content": "西来行路未妨长，敢指淮山作异乡。随处馈浆惊禦寇，有人酬药话韩康。柳方弄色新经雨，云似多情巧护霜。风俗淳庞节物好，一樽时与倒诗囊。",
            "comment": ""
        },
        {
            "title": "次张节推山字韵诗留其行",
            "content": "红尘叹我奔驰久，空谷逢君梦寐间。政使公荣可无饮，风江惊浪涌银山。",
            "comment": ""
        },
        {
            "title": "书法蟹方后",
            "content": "放麑念号鸣，易牛怜觳觫。仁心谁独无，天机或待触。悠悠寄宇宙，往往狥口腹。君子一饱适，庖事不到目。宁知刀俎间，宛转无声哭。空蜚与土穴，暴殄无遗育。况此佳风味，世肯贷尔族。炳炬擒爬沙，免介荐膏馥。向来横戈怒，不救摇牙酷。酱浴酒拍浮，方法忍抄录。躁扰至绝命，耳闻痛在肉。淡茹吾能事，晚食媚山蔌。",
            "comment": ""
        },
        {
            "title": "题高缙之剑室二首",
            "content": "高郎櫑具映峨冠，沈燎茶铛一室安。游刃圣经千载计，即今长铗未须弹。",
            "comment": ""
        },
        {
            "title": "再次还鹤韵三首",
            "content": "朅来室迩念人遐，回首青田几许赊。飞去定惊鱼荡水，跫然今似客还家。",
            "comment": ""
        },
        {
            "title": "次韵刘宰",
            "content": "倾盖回舟一再逢，向来淮左又江东。自惊岁钥催衰白，况说京尘踏软红。吏役吾方百寮底，诗工君更古人中。挽留重试传杯手，得醉歌呼兴未穷。",
            "comment": ""
        },
        {
            "title": "次程帅和陶诗韵",
            "content": "昔吾窍科第，正自学力勤。虽从士夫后，禄已不及亲。痛感韦经传，敢忘择孟邻。念汝知策厉，灯夜仍鸡晨。立志忌作辍，惜阴计寸分。盍抽胸次陈，驱为笔底春。解颜献新得，眩眼释峤云。鉏头足膏腴，天人巧相因。奉亲相如此，况予耐贱贫。谁今子不如，俪美须前人。",
            "comment": ""
        },
        {
            "title": "次韵郭帅梅三首",
            "content": "客子徒烦赋忆梅，怯寒未肯腊前开。定知酒处频回首，有待江南信使来。",
            "comment": ""
        },
        {
            "title": "净居主人索诗急笔赋",
            "content": "净居栋宇犀辟尘，山居不乏尘外人。我来肯作厌客想，老语一一刊翠珉。频年愧烦香积供，醉后狂言亦安用。诗成每博覆瓿讥，更向丛林系轻重。皎公启公后进师，好事继今谁似之。他年落笔须妙质，政自两公劳梦思。",
            "comment": ""
        },
        {
            "title": "次韵赵帅五首",
            "content": "红药主人修月手，渌樽许为故人开。肯教客子如王式，一听骊驹却悔来。",
            "comment": ""
        },
        {
            "title": "祈雨齐云楼",
            "content": "波凉鱼初浮，露下蝉罢警。胡床俯前池，妙意吾已领。主人绝俗姿，此地背尘境。霜华耿玉宇，璇汉转金饼。桂娥不无情，与客闲弄影。红妆拥千盖，环坐珠秀整。盘珍供剥芡，水厄停煮茗。清谭略迳庭，快若客酲醒。不辞仆频更，颇觉夜弥永。明朝雨一尺，重约追霁景。但恐闲麈尾，鼓吹闹蛙黾。适听步虚声，缥缈碧云顶。",
            "comment": ""
        },
        {
            "title": "再次韵谢徐监岳惠和章",
            "content": "若人胸中着奎壁，落笔似不烟火食。平生著述奏奇勋，玉缀珠编今几册。定知前辈与争驱，抑使衰翁饱新得。涎颡十驾终后尘，坐看康庄骖齧膝。陶猗廪庾诧陈腐，小家瓶罍不馀粒。清诗属我猥见予，只遣心颜剩惭德。条枚拱把竟何取，挺拔苍松二千尺。政恐血指匠石前，袖手观傍犹上策。",
            "comment": ""
        },
        {
            "title": "约二同年游虎丘",
            "content": "兼旬闭户耐寒威，起视晴空碧四围。黄鸟啼边忽游子，白龙去后渐单衣。年时尚记寻芳约，老境仍怜得醉希。红影幽香虎丘路，杖藜携酒莫相违。",
            "comment": ""
        },
        {
            "title": "呈程帅五首",
            "content": "一樽规度雪寒朝，小辍鸣弓抗射鵰。未用军书送贴帼，故人祭灶有佳招。",
            "comment": ""
        },
        {
            "title": "次石湖送炭韵赠龚养正三首",
            "content": "饥乌窘免不谋身，君亦衣穿桂作薪。小露化工陶铸手，地炉分得雪中春。",
            "comment": ""
        },
        {
            "title": "再分韵得花字",
            "content": "春工几时来天涯，人间指顾成豪华。未叹丹杏无馀葩，能事已到桃李花。东园地胜宾尽嘉，尘边霏屑杯中霞。将坛令下手一叉，阵势欻变常山蛇。眉颦肩耸静不哗，诗成笑语还纷拿。吾侪此乐世莫加，聚蚊金谷何足夸。但恐儿辈摇齿牙，法士亦复工疵瑕。君且休矣吾还家，况复高柳翻倦鸦。径催紫衣巾小车，我亦款段随挥檛。",
            "comment": ""
        },
        {
            "title": "次韵答阵梦锡十首",
            "content": "诸儒峨冠每扪舌，四肢非骨宁自强。即今可言尚十八，直须坐治开明堂。",
            "comment": ""
        },
        {
            "title": "谢两知县送鹅酒羊面二首",
            "content": "僧样斋厨冰样官，饥凭脱粟食无单。不因同里兼同姓，肯念先生苜蓿盘。",
            "comment": ""
        },
        {
            "title": "步西湖次韵徐南卿",
            "content": "山寺曾题竹，寻诗记所临。缘云俯空旷，扪石探幽深。倦鸟低平野，荐花下碧林。沙头催唤渡，空水远沈沈。",
            "comment": ""
        },
        {
            "title": "田家谣",
            "content": "麦上场，蚕出筐，此时只有田家忙。半月天晴一夜雨，前日麦地皆青秧。阴晴随意古难得，妇后夫先各努力。倏凉骤暖繭易蛾，大妇络丝中妇织。中妇辍闲事铅华，不比大妇能忧家。饭熟何曾趁时吃，辛苦仅得蚕事毕。小妇初嫁当少宽，令伴阿姑顽过日。明年原得如今年，剩贮二麦饶丝绕。小妇莫辞担上肩，却放大妇常姑前。",
            "comment": ""
        },
        {
            "title": "客夜不寐四首",
            "content": "阵鸿轇轕上云衢，梦欲成时每破除。少睡更堪寒夜永，新来熟遍少时书。",
            "comment": ""
        },
        {
            "title": "再次韵十首",
            "content": "朝家无阙政，秋萗继春雩。恤纬怜吾怯，知言敢自诬。闭阴宁董傅，为己肯杨朱。未断蜗缘壁，仍多豕负涂。",
            "comment": ""
        },
        {
            "title": "都梁八首",
            "content": "年年汉臣节，春雁与同归。番俗尊华服，皇家后武威。市中斜毼贱，水外拂庐稀。南北皆生息，和亲果是非。",
            "comment": ""
        },
        {
            "title": "都梁八首",
            "content": "犬吠葱青里，人家竹径深。短篱循石磵，老屋枕烟岑。牛瘠知春事，鸠啼认晏阴。丰年易为客，杯酒慰幽寻。",
            "comment": ""
        },
        {
            "title": "都梁八首",
            "content": "向来经世蕴，每作负山驰。鬓发不留黑，京尘惭旧缁。生涯黄卷在，心事白鸥知。回首林泉癖，穷吾不为诗。",
            "comment": ""
        },
        {
            "title": "题赵秀才壁",
            "content": "日日危亭凭曲栏，几层苍翠拥烟鬟。连朝策马冲云去，尽是亭中望处山。",
            "comment": ""
        },
        {
            "title": "都梁八首",
            "content": "关塞凄凉处，青徐指顾边。如何汉正朔，不尽禹山川。将略轻三捷，天威重万全。诸公不愒日，老子判留年。",
            "comment": ""
        },
        {
            "title": "都梁八首",
            "content": "新居得翠微，景趣自幽奇。白石群羊卧，修篁翠葆欹。山光衔睥睨，云影傍藩篱。席户无车马，禽猿不更疑。",
            "comment": ""
        },
        {
            "title": "都梁八首",
            "content": "路恶惟沙碛，山回忽市廛。楼台明晚照，花竹暝寒烟。生事知无警，欢声验有年。犹嫌武陵遇，不载割淮鲜。",
            "comment": ""
        },
        {
            "title": "都梁八首",
            "content": "天外纤云尽，山颠望眼遥。平淮剪绿野，白塔界晴霄。客里风光异，吟边物象骄。功名它日事，回首兴萧条。",
            "comment": ""
        },
        {
            "title": "都梁八首",
            "content": "淮汴朝宗地，孤埤只眼前。谯楼西日淡，戍鼓北风传。破竹非无计，浇瓜亦自贤。客愁浑几许，抚剑倚吴下。",
            "comment": ""
        },
        {
            "title": "江神子/江城子",
            "content": "歌筵当日小蓬瀛。晚妆明。识芳卿。挽袖新词，曾博遏云声。又侍仙翁灯夕饮，红雾底，沸箫笙。催人刻烛待诗成。捧雕觥。媚盈盈。不道醉魂，入夜已瞢腾。墨涴香罗回盼处，和笑道，太狂生。",
            "comment": ""
        },
        {
            "title": "鹧鸪天",
            "content": "醉阅东风百种花。醒来长悔误随车。须知绿幕黄帘底，别有春藏姚魏家。空想像，胜惊嗟。梦云从此漫天涯。二年得趁花前约，潘鬓缘愁恐更华。",
            "comment": ""
        },
        {
            "title": "题驿舍二首",
            "content": "客到淮乡话楚乡，长将天末指襄阳。如今漂泊君休问，又过襄阳十舍缰。",
            "comment": ""
        },
        {
            "title": "书刘元之教授劄子后",
            "content": "碧酒清歌兴未央，挽留行色为风光。小人政自属餍足，老子工於作乐妨。舞雪放闲愁踏月，梦云惊散冷禁霜。明朝一寄相思字，旅雁无情亦断肠。",
            "comment": ""
        },
        {
            "title": "鹧鸪天",
            "content": "遍赏扬州百种花。因循忘却鬓苍华。客闲惯刻分题烛，坐久还生醉眼霞。催掺鼓，趁鸣笳。未应回首问归槎。清明寒食风烟地，判到今春不著家。",
            "comment": ""
        },
        {
            "title": "虞美人",
            "content": "凝香仙伯莺花主。雅意怜羁旅。略分春色便浓欢。街吏何妨日日、报平安。诗人一醉龙公妒。恰限今朝雨。关门独酌强伸眉。也胜栖栖腰铺、守风时。",
            "comment": ""
        },
        {
            "title": "菩萨蛮",
            "content": "冰花的皪冰蟾下。松烟竹雾溪桥夜。斜倚小峰峦。依依同岁寒。生绡明粉墨。浅笑犹倾国。恰似野桥看。飘零只等闲。",
            "comment": ""
        },
        {
            "title": "水调歌头",
            "content": "胜日探梅去，邂逅得奇观。南枝的皪，陡觉品俗又香悭。曾是瑶妃清瘦，帝与金丹换骨，酒韵上韶颜。百叠侈罗袂，小立耐春寒。凝香地，古仙伯，玉尘间。烦公持并三友，秀色更堪飡。定笑芙蓉骚客，认作东风桃杏，醉眼自相谩。相见落诗笔，字字漱龙阑。",
            "comment": ""
        },
        {
            "title": "蝶恋花",
            "content": "山立翠屏开几面。画舸经行，蒲葺□□岸。想过溪门帆影转。湖光忽作浮天远。诗卷来时春晼晚。愁把钓游，佳处寻思遍。不许冷官人所贱。拘缠自叹冰蚕茧。",
            "comment": ""
        },
        {
            "title": "诉衷情",
            "content": "今朝人自藕州来。花意尚迟迥。几时画船同载，云锦照樽罍。铃斋外，已全开。是谁催，诗仙住处，和气回春，羯鼓如雷。",
            "comment": ""
        },
        {
            "title": "洞仙歌",
            "content": "蝶狂风闹，不到凝香地。谁见飞琼巧梳洗。厌孤标冷艳，不入时宜，银烛底，酒沁冰肌未睡。东君怜索寞，分寄寒斋，闹耐残醒嗅芳蕊。费西湖东阁，多少诗愁，援采笔、重与江梅品第。算肯容、丹杏接仙游，又却要蕊宫，侍香扶醉。",
            "comment": ""
        },
        {
            "title": "鹧鸪天",
            "content": "闲去街头赏大花。翠帷珠幰护豪华。西真宴罢群仙醉，千尺黄云错紫霞。团粉黛，闹箫笳。使星躔处住灵槎。定知今夜游仙梦，不落西京姚魏家。",
            "comment": ""
        },
        {
            "title": "赠广教主人",
            "content": "七年走薄宦，重放湖上步。偕客憩鹫峰，访僧得龙树。瘦骨书作祟，余年药为助。君技信精微，我疾判疑误。多谢办再往，一饱许复具。意偶俗物败，行非山灵沮。定贻高人笑，竟堕尘事污。似闻今参寥，近在西林住。拟掇茗果供，饱玩玉雪句。胜践后五日，盟兼谂鸥鹭。",
            "comment": ""
        },
        {
            "title": "陈学正惠诗酬以长句",
            "content": "寒风折人粟生肤，局坐掩户孰与娱。吾宗高义驾为迂，新诗烂粲慰槁枯。一百十二骊龙珠，春意谁遣生座隅。吾宗学力源委俱，决为巨川潴陂湖。粉袍未脱口未餬，气凌云霄色敷腴。肝肺向我每倾输，我老旧学惭榛芜。妙语正赖君起予，不办瓜李酬瑶琚。病鹤曳翮寒松臞，可复飞动索故吾。",
            "comment": ""
        },
        {
            "title": "寄林子长教授",
            "content": "芹堂风景几经过，匝坐红蕖倚绿荷。下箸惯尝子味，开樽仍费雪儿歌。官移催我离群去，梦境思君乐事多。雁足寄诗情未薄，却惭属和付羊何。",
            "comment": ""
        },
        {
            "title": "次玩鞭亭小诗韵",
            "content": "献玉者三付身外，与马为二合田间。亦知此足无人缚，政恐有文移北山。",
            "comment": ""
        },
        {
            "title": "谢程帅袁制使",
            "content": "昔人道与俱，物外一不假。而我同是见，兼取及土苴。虚心超万境，诗笔时一把。造诣岂二机，此秘知者寡。",
            "comment": ""
        },
        {
            "title": "次韵徐秀才十首",
            "content": "钩妙如悟禅，去瑕等居雠。学诗得是法，善刀无全牛。脱手希代珍，原子毋轻投。衮衮谭项斯，愧非古人俦。",
            "comment": ""
        },
        {
            "title": "回风矶",
            "content": "大江悠悠去，渌静初演漾。山石龃龉之，湍险乃万状。君看回风矶，却看回风矶，却略不可上。椒石卧中江，与江作陂障。镗沓汇石下，漰澎剧奔放。北矶屹对峙，其中过舟舫。水流作高下，咫尺便寻丈。我生返壑余，坐想潢流涨。颓波次滟澦，如马亦如象。撄触宁完舟，奇祸此无妄。入峡与上泷，艰恶偕叵量。下泽遵夷涂，回首一怊怅。",
            "comment": ""
        },
        {
            "title": "再次韵作招隐篇",
            "content": "我家五亩园，泉细地不渴。载酒噬肯游，开门谁汝遏。典衣买花栽，种十八九活。繁华出荒秽，天巧容人夺。三径纡晓步，两部厌晴聒。长日岸帻啸，看人曳裾谒。伸屈较倚伏，烜赫藏戾孽。蛮触胜负间，吾老饱所阅。孰知花药畴，细炷沈檀屑。此乐彼莫顾，渠爱我已割。微吟会心处，山鸟亦欣说。焉得喙三尺，佳处为君说。秋兰媚幽芳，野竹挺高节。当知陶一觞，可敌萧八叶。骈来作螟赢，独产耿玉雪。",
            "comment": ""
        },
        {
            "title": "次韵王编修二首",
            "content": "落手新诗吮复吟，自甘壁角挂枯琴。祈光已吸金茎露，张野俄聆帝乐音。疗我平生风雅渴，放君高步隽英林。人间梦想珊瑚树，龙护灵湫万仞深。",
            "comment": ""
        },
        {
            "title": "次韵同年诸公环碧叙同年会",
            "content": "聚首论年不计官，寥寥故事复开端。俯容我辈输心语，更遣时流洗眼看。庾亮宾筵无尽兴，昌黎文饮有馀欢。舍人妙句还新样，白雪赓酬政自难。",
            "comment": ""
        },
        {
            "title": "再次韵赠张德恭",
            "content": "闯门不乏远方朋，辟席浑如问话僧。笔底烟云无尽藏，谭间霜霰不寒凝。身行建德欢谣里，人在春台瑞日升。老子生涯漫訾省，拥书犹傍短檠灯。",
            "comment": ""
        },
        {
            "title": "无题三首",
            "content": "浪出嗟何补，归来乐有馀。山川付不借，天地托蘧庐。酒熟聊呼客，钩垂不在鱼。平生栖遁意，政用盖迂疎。",
            "comment": ""
        },
        {
            "title": "题成倅小筑",
            "content": "主人领客竟成迟，闲杀林园此段奇。胜日阿莲须后乘，即今佳菊尚东篱。肯来雪壁题诗处，许继华堂堕帻时。醉后与渠同起舞，一庭花影月迷离。",
            "comment": ""
        },
        {
            "title": "汉江岸二首",
            "content": "沙随秋涨漫川原，沙外人家尽毁垣。寄语饥羸莫深恨，西人无数饱鱼鼋。",
            "comment": ""
        },
        {
            "title": "再次前韵呈林郎中五首",
            "content": "清诗似奏韶乐音，林侯宿世孤山林。疎云时漏凉月影，雏凤独啸修竹阴。金华后山俨在目，非子谁复钩其深。掩郑炷香三叹息，向来望若空潜心。",
            "comment": ""
        },
        {
            "title": "再口占次韵",
            "content": "君家朱合隔嚣尘，可欠宾筵兰蕙春。横草定铭鞮汗石，穿杨新赐上方银。几时酾酒招嘉客，不假倾囊得丽人。莫坐风悭仍雨涩，只将诗笔诧无邻。",
            "comment": ""
        },
        {
            "title": "留交代韦粹",
            "content": "山城老稚竞攀辕，况复官曹辱后先。敢爱一樽追笑语，未妨五日作留连。天香国色酡颜去，渭北江东把臂前。已办明朝开煮酒，丝桐小置式微篇。",
            "comment": ""
        },
        {
            "title": "再次韵十首",
            "content": "中天有台阁，知问汝何能。世路信薄命，吏曹须异称。北归甘醉叟，西上且聋丞。执友论文地，能地兴可乘。",
            "comment": ""
        },
        {
            "title": "张守招隐",
            "content": "春风吹作万家春，谁得联镳从使君。微径问花同载酒，深堂剪烛细论文。王郎把臂簪仍盖，严老呼舟首又分。安得云龙随上下，佳辰不复叹离群。",
            "comment": ""
        },
        {
            "title": "次韵袁宪劳军许浦中路冰合二首",
            "content": "风声雪意恣冯陵，更挟霜华夜气凝。水伯护河银作板，欲留公闹玉壶冰。",
            "comment": ""
        },
        {
            "title": "次陈梦锡韵二首",
            "content": "思君采艾叹如年，眼底羁愁只自煎。破梦有来惊剥啄，冲泥径欲跨连钱。新篇端复千年计，旧集犹须百手传。早晚聚头三日语，麈边闲听有源泉。",
            "comment": ""
        },
        {
            "title": "客枕不寐二首",
            "content": "嗢喔邻鸡几番鸣，琤撞江浪欲无声。拥衾宁复还家梦，望杀东窗未肯明。",
            "comment": ""
        },
        {
            "title": "再次韵赠高宾王二首",
            "content": "尘外高人谢宦昏，生全天爵哜衢樽。逸民佳传须银笔，常侍流风见耳孙。入洛真能折伧父，浮湘更欲吊英魂。男儿有志轻万里，辟世何如金马门。",
            "comment": ""
        },
        {
            "title": "张守送羊羔酒将以三绝次韵答之",
            "content": "小槽清凝带羶香，酿法知非羸角羊。拜赐未辞乾讲舌，呼儿留得荐蒸尝。",
            "comment": ""
        },
        {
            "title": "和陶渊明归田园居六诗",
            "content": "种禾摭其实，即穊乃可稀。儒吏瞢不长，竟为老农归。萋芸儿可犂，称力食且衣。平生睎庞翁，此意今不违。",
            "comment": ""
        },
        {
            "title": "次韵赵帅四首",
            "content": "月姊多情闯绮窗，停云著意护飞霜。艳桃浓李宽围坐，舞雪歌云各擅场。醉倒不堪酬礼数，归来赢得梦魂香。明朝谁省扁舟客，但载茶铛与笔床。",
            "comment": ""
        },
        {
            "title": "赠陈签判",
            "content": "熠熠萤光略露荷，摇摇杯面涨金波。受风正作团栾饮，闭户深防褦襶过。情话想无云母隔，新篇应有雪儿歌。揆予可讳刘郎笑，讲舌长乾鬓自皤。",
            "comment": ""
        },
        {
            "title": "再次韵四首",
            "content": "到眼浪岐官冷热，遇人传得酒逡巡。曼容东老俱通梦，不劝趋荣劝养神。",
            "comment": ""
        },
        {
            "title": "次韵杨宰宿田家",
            "content": "雪晓乌惊矫，无风叶自零。人家住莽苍，径柏挺寒青。千载犹归鹤，三生省病僧。脾虚眼多眚，更比向来增。",
            "comment": ""
        },
        {
            "title": "游北山",
            "content": "有客可与游，阙酒得无病。岂意四从事，过我不待请。洗杓挹风度，免惭林花盛。公学此味如，浑厚兼醇正。公量虚谷如，有来良善应。肯分兵厨沥，少佐笔力劲。罢营杖头钱，徐取松间径。登临旧能赋，七发踵枚乘。此兴老未衰，西日尚馀映。风怒雷再鼓，云破天一镜。山花下野鸟，诗题一堪命。府公文章伯，声称耸群听。明圾倒锦囊，非是庶所订。岂伊彩凤鸣，而聆露鹤警。定知谢东山，凡百易子敬。",
            "comment": ""
        },
        {
            "title": "再次韵寄林郎中",
            "content": "林侯理窟元无底，如拜宣尼亲阙里。经笥沈醇文笔古，俯视时流皆日耳。我生忧虞占多半，鳖跛蠖屈今已惯。林侯尚抗他庾尘，盍明尝作不二观。相鲁君小公仪休，从政顾自愧由求。崧高蒸民有吉甫，飘风浪欲歌来游。索米惜不留行在，坐论看君偕五大。樵讴或配鼎彝收，衰翁纵衰犹可待。",
            "comment": ""
        },
        {
            "title": "次王巡检韵三首",
            "content": "每愧铜盘走柘丸，忽惊檀轴卷丝阑。真成敝帚千金享，笑唤诸雏挂壁看。",
            "comment": ""
        },
        {
            "title": "闻师文过钱塘二首",
            "content": "九堰三江外，欹帆侧柂频。海鲜当日箸，雨鹊定随人。椒酒须分岁，江梅巧借春。团栾多乐事，未沬物华新。",
            "comment": ""
        },
        {
            "title": "题杜彦敷山茶",
            "content": "丹艳浓妆媚晏温，谁招妃子醉时魂。此花信出此君下，那有诗人来叩门。",
            "comment": ""
        },
        {
            "title": "再用才子富文华校雠天禄阁韵赠周教授",
            "content": "君家小阿韫，择婿须才贤。我家小於菟，披雾欲窥天。鹊语灯著花，妙契默有传。何当珠帘外，彩丝自相联。",
            "comment": ""
        },
        {
            "title": "再次韵马主簿二首",
            "content": "左顾衰翁底取斯，转头归马又西驰。剩催阿买抄新稿，大胜斋房纪瑞芝。乐岁人家皆有酒，高秋天气总宜诗。霜花露菊留迎客，预戒西成省控持。",
            "comment": ""
        },
        {
            "title": "寄郢州崔守八首",
            "content": "阴关声断酒杯残，昨梦回思变暑寒。七见蟾蜍作圆缺，四冯鳞羽问平安。",
            "comment": ""
        },
        {
            "title": "再次韵杨宰七首",
            "content": "颇思菱角问鸡头，且放莲房擅早秋。蠲渴涤烦须底物，未应接绠汲溪流。",
            "comment": ""
        },
        {
            "title": "宿何人家",
            "content": "步寻松筱款谽谺，忽到孤山处士家。十顷苍鳞漾墙角，一钩寒玉插簷牙。杯行不乏红丝鱠，饭了仍供白露芽。把臂倾舒吾已怯，又分离绪上归槎。",
            "comment": ""
        },
        {
            "title": "陈总管坐上赠写竹妓二首",
            "content": "劲节苍梢笔底寒，一天风雪与坚顽。回思拥扇宾筵见，却为娇娆一破颜。",
            "comment": ""
        },
        {
            "title": "次韵林郎中龚宗簿",
            "content": "散人拥书茅屋底，只合下泽居乡里。浪指青冥期策足，端复沧浪规洗耳。林侯坐分韩席半，龚侯天才宁羽惯。瓢酌天浆泰紫傍，峨峨贝阙连蜚观。名位顾肯卑微休，两杰未易今世求。老子志原下丘壑，鹪鹏彼此消遥游。清篇骈来真好在，谁云物理莫两天。捧心血指不得辞，门外长须翘足待。",
            "comment": ""
        },
        {
            "title": "送严上舍并寄诸公十首·送严",
            "content": "严子老且健，翩然湖外行。归来困一跌，悲啸念馀生。幸弃扶衰杖，几成折足铛。开笼出双鸟，身已御风轻。",
            "comment": ""
        },
        {
            "title": "春寒六首",
            "content": "清明寒食经旬是，笑问风寒更几馀。小杏惜香春恰恰，新杨弄影午疏疏。",
            "comment": ""
        },
        {
            "title": "十诗谢寥计使",
            "content": "我生守荒学，意造无根蔕。时时写所蕴，致远终恐泥。小劳斲鼻巧，霜风扫氛翳。一言可终身，万金宁良惠。",
            "comment": ""
        },
        {
            "title": "立春",
            "content": "春信葭灰动，寻知寒事休。光阴从冉冉，身世判悠悠。鬓影看银胜，官期志土牛。羸骸更元命，惜为斗升留。",
            "comment": ""
        },
        {
            "title": "行春辞三首",
            "content": "懑官曹兮缚虎，拥簿领以昏溃。窃逍遥於数刻，傥淟汨於终岁。倚僧垣睨鸿影兮，涤胸尘而一快。饭云子而泛乳兮，引吟兴之未沫。吾西道之主人兮，有老禅之晤对。愈双矑之月净兮，馆授予而已再。顽予姿之麏鹿兮，合岩栖而钓濑。怳泉石之入眼兮，浩归怀之自倍。计三径之可具兮，顾二顷之犹在。明年其饯西归兮，将家渔舟老牛背也。",
            "comment": ""
        },
        {
            "title": "次章房陵韵四首",
            "content": "诗社有血指，铅刀齿鱼肠。横江限一锁，未易枝龙骧。山泽护我瑕，珠璧耀我箱。胜谭当不遗，茗果秋夜长。",
            "comment": ""
        },
        {
            "title": "次韵赠高宾王二首",
            "content": "瓦注缘穷也自昏，扫除胶扰近清樽。瘦田可糓宜投劾，小子今年亦抱孙。惯病已拚疏药物，就闲聊免怆吟魂。径当云卧山南北，芋火醅缸昼掩门。",
            "comment": ""
        },
        {
            "title": "题赵伯政医俗轩",
            "content": "风淫气格初不意，往往腠脉流肠胃。金匮一编亘古今，几人用之能起废。痛恙切身知谒医，俗气痼人渠不知。持筹侧肩蠹日力，锦韝金弹随痴儿。斯人斯疾可玫否，更恐良医望之走。南窗解榻竹风清，请访轩中十全手。",
            "comment": ""
        },
        {
            "title": "西林访铦师",
            "content": "天将宿雨净春空，却著湖山鼓吹中。载酒言辞藉花伴，运斤来看斲泥工。前身师定参寥子，拙宦吾今张长公。挽首人间皆长物，未妨分飨北窗风。",
            "comment": ""
        },
        {
            "title": "次韵袁宪打冰移舟三首",
            "content": "倚柂扶篙待打冰，回思鹢首漱波声。定知行止非人计，料理诗愁唤麴生。",
            "comment": ""
        },
        {
            "title": "得侄消息二首",
            "content": "二顷居耕获，为谋未觉非。输租能早计，坐社莫相违。念我官将满，连宵梦只归。团栾老丘壑，肯作食言肥。",
            "comment": ""
        },
        {
            "title": "次韵徐秀才十首",
            "content": "毅毅挂榻翁，孺子来如家。长安聚蚊儿，车马纷嚣哗。裔孙会两穷，韶颜映苍华。长啸叙孔李，惊翻篱角鸦。",
            "comment": ""
        },
        {
            "title": "次韵盛教授",
            "content": "词章有馀力，老色叹侵寻。况苦漳滨卧，俄聆正始音。新篇惊间发，平处冠来今。修月无前手，凌云得此心。葩华分子细，矛戟骇阴森。玉楮何劳刻，於菟不易擒。竞传平水市，或博乐浪金。妙斲风无迹，穷搜海并深。与时犹落落，逼古谩駸駸。补被征尘暗，临流鬓雪侵。徐驱怜老骥，决起羡惊禽。善价渠能许，清愁可得禁。不无青白眼，聊费短长吟。顷岁欣相识，高山慰所钦。周旋窥义府，衰朽谢书林。适越惭荒陋，依刘耐滞淫。交情向来密，诗病几时箴。迟子迂轩盖，呼奴洁釜鬵。萁炉足幽趣，玉唾涤烦襟。斗酒穷檐日，招摇得共斟。",
            "comment": ""
        },
        {
            "title": "早春十绝呈石湖",
            "content": "树外晴云不拟飞，东风无力惬单衣。垂杨院宇斜阳里，还是钩帘待燕归。",
            "comment": ""
        },
        {
            "title": "邵伯阻风小泊赠送行诸公",
            "content": "长征每爱日，小泊未遻意。阴风自南北，客子咱轩轾。召棠望吾乡，不作秦越异。船阁雁鹜洲，人穿鱼暇市。相逢各吴语，知识十三四。水实不自买，海错有佳馈。饯行余十客，超俗见友义。笑谭寒谷春，为我洗羁思。相与卧玉瓶，跋烛得微醉。老怀易作恶，别语毋动喙。",
            "comment": ""
        },
        {
            "title": "寄郢州崔守八首",
            "content": "别乘修程骥騄驰，书来犹肯记衰迟。每思胶漆班荆地，敢忘风波在莒时。",
            "comment": ""
        },
        {
            "title": "赠何符山人二首",
            "content": "小计谋氏粲春葩，传遍侯家与主家。未怪东来将双影，十年囊笔饭京华。",
            "comment": ""
        },
        {
            "title": "襄阳二首",
            "content": "采药仙人去不还，鹿门山翠郁孱颜。霜髯尚困卑官缚，自问胡颜上此山。",
            "comment": ""
        },
        {
            "title": "再次韵答许节推二首",
            "content": "起依筇竹似桴浮，改就新词却自讴，囊锦斩关聊袖手，酒兵推户且扶头。东风已拆红踯躅，碧树更啼黄栗留。醒醉醉醒殊未沫，不应通守羡通侯。",
            "comment": ""
        },
        {
            "title": "江行四首",
            "content": "远近青山不办看，翩翾征雁敢争先。船头起浪风头孰，不假骖鸾自半仙。",
            "comment": ""
        },
        {
            "title": "程帅寄诗见忆次韵四首",
            "content": "清篇属我慰平沉，密密玄关领会新。从此倚门麾捕影，更将形似许诗人。",
            "comment": ""
        },
        {
            "title": "送赵夷仲南归",
            "content": "离索老不堪，应接意多遻。爱者挽不留，恶者推不去。道人心如水，胡复生爱恶。方厌尘眯眼，倏惊琼为树。赵侯南州英，中抱经世具。碧岩紫电耀，翠竹青鸾翥。联翩拜新作，一一弹丸句。倾盖得此友，霁月破愁雾。交君良恨晚，别我用许遽。溽暑挟旱气，河底车取路。在客身为本，食眠要将护。燕子遡北风，端许问尺素。",
            "comment": ""
        },
        {
            "title": "招朱法曹赵宰赵予野饮",
            "content": "秦邮望仪真，相与不三驿。仕学四十年，此地几旅食。寓公芹泮士，十九尽亲识。兹游最奇传，诗坛许投迹。每当觞咏间，不盖忻颊赤。赤手桃虓虎，空弮抗雄戟。四盼号猿手，未敢箭锋直。排日有胜践，尚恐坐岑寂。才卷俯江帐，复蜡东园屐。小奚费收攗，巨橐珍的历。摩挲归装富，足容傲侯伯。自公置簿领，来作一笑适。表表三英粲，各各万夫特。揆予自侨寓，人诧有此客。风烟入挥毫，江山皆动色。尚友古所贪，解后归来得。今朝乡思动，招邀话暌隔。非复向轩豁，但有新凄恻。吟诗尚尔工，把酒不能吃。县知短长亭，小蓬云月白。还应蘧蘧梦，蜚堕清江侧。",
            "comment": ""
        },
        {
            "title": "祈雨而应范簿有诗次韵四首",
            "content": "久无音信日边来，忧国谁怜怆老怀。想见天颜欢喜甚，鸳鸿入贺满尧街。",
            "comment": ""
        },
        {
            "title": "登頫江三绝赵宰增为四复次韵答之",
            "content": "泛香樽佾飞云上，着色江山泚笔前。乾鹊鸣鸠共晴昼，长红短绿各华年。",
            "comment": ""
        },
        {
            "title": "再次韵",
            "content": "腷趵履险不踏泥，我亦策蹇驱驴儿。玄云吹寒作飞雪，琐碎渺漭无地皮。幻苍变白顷刻尔，翕张披拂谁为之。定自帝所千玉妃，羽衣鹤帔集瑶池。俯视下方粲一噱，剪水刻花争出奇。忍寒索句徒自苦，万偕我遭控持。明朝雪民鹊亦喜，邮筒到眼还新诗。",
            "comment": ""
        },
        {
            "title": "又次看字韵二首",
            "content": "明年屈指春来早，定是元宵不苦寒。十里珠帘火城夜，客来应许醉中看。",
            "comment": ""
        },
        {
            "title": "即事",
            "content": "平昔功名念，如今冷似灰。藏书堪乐死，望岁待归来。小宅依城筑，虚檐枕水开。溪翁诗社侣，有酒剩追陪。",
            "comment": ""
        },
        {
            "title": "次韵寄陈主管",
            "content": "轺軿七十晓相追，记得张园叙拜时。香衬蕙兰来北里，云随笙鹤燕仇池。朋簪重盖宁人力，贫仕居卑听化儿。只冀幕莲分靫菂，诗坛棋社与闲嬉。",
            "comment": ""
        },
        {
            "title": "次韵郭教授雪二首",
            "content": "世纷长作眼中尘，酒力能回物外春。清论挟霜诗映雪，即今超俗赖斯人。",
            "comment": ""
        },
        {
            "title": "银葫芦",
            "content": "山水佳有余，我与之周旋。江行已久矣，今复领其全。漾舟银葫芦，雪在春渐妍。素琼间苍玉，化工与雕镌。屏围无空缺，护此百顷天。图画别浓淡，粉墨生云烟。人间有此境，定属水府仙。先生嗜奇胜，久驻无由缘。命名失雅驯，吾意终慊然。玉鉴扁山石，取重须时贤。可无泊舟所，作亭近江壖。登临付楚客，当有云锦篇。",
            "comment": ""
        },
        {
            "title": "观山刑鹅夜归",
            "content": "巢鹊枝蜩已罢鸣，风声露气可胜清。人谙浅濑安然度，月隔高林未肯明。却乱宿云寻去路，渐因更鼓辨孤城。谁知岁事关心切，翻忆冲泥傍险行。",
            "comment": ""
        },
        {
            "title": "十五夜再次赵帅韵",
            "content": "嘉宾饮兴未阑残，却倩纤纤奉雪团。一笑举杯邀月姊，为渠聊贷广寒寒。",
            "comment": ""
        },
        {
            "title": "赠郭高叔三首",
            "content": "燕台赋就尚缄囊，已作新声绕杏梁。见说负山常夜半，能言鹦鹉枉关防。",
            "comment": ""
        },
        {
            "title": "再次韵答陈居仁二首",
            "content": "篱菊击霜又著花，插花犹记醉君家。两州札翰虽频寄，一笑班荆迄未涯。酒处赋成千载计，床头易熟数年加。珠玑属我元无踵，坐想挥毫写物华。",
            "comment": ""
        },
        {
            "title": "再用才子富文华校雠天禄阁韵赠周教授",
            "content": "徇物笑蛮触，自守等毅豹。寸壤闻蚓吟，九万观鹏踔。孰知尘外士，戴目懒此校。营营彼谁子，磔蝟计微效。",
            "comment": ""
        },
        {
            "title": "徐南卿友竹轩二首",
            "content": "皱縠香罗裹瓠壶，此君高韵岂其徒。萧然相对心莫逆，敢谓徐郎山泽臞。",
            "comment": ""
        },
        {
            "title": "次韵石湖居士瓶中早梅二首",
            "content": "罗帷护春色，群木未昭苏。绝苏翻香坐，聊陪琢句臞。天资便静独，冰影倚空无。后夜逢姑射，仙家白玉壶。",
            "comment": ""
        },
        {
            "title": "郡斋鹤飞来作三诗还之",
            "content": "君家矫矫乘轩骨，闻道今成赵璧回。却拟黄堂掣铃问，夜光论斗几时来。",
            "comment": ""
        },
        {
            "title": "寄张守仲思十首",
            "content": "珍蔬解佐盘餐馆，妙剂真令病骨轻。锺乳茈姜皆楚产，荐芹聊致野人诚。",
            "comment": ""
        },
        {
            "title": "寄张守仲思十首",
            "content": "一思交好一悲凄，楚峤吴山梦到迷。怕说万山天样远，房陵更在万山西。",
            "comment": ""
        },
        {
            "title": "再次韵十首",
            "content": "仕为饥寒近，归怜兴味长。卜居从诡谲，勿药幸康强。邻拟千钱买，书开万卷藏。残年文字癖，更欲竞流光。",
            "comment": ""
        },
        {
            "title": "再次赠张学录韵十诗",
            "content": "冷官冷如冰，餬口仅廪稍。藜藿得好客，欠馀不拟较。",
            "comment": ""
        },
        {
            "title": "书城北尼庵二首",
            "content": "诸郎弓力胜黄间，中戟穿杨气貌闲。乐府新传杀胡谶，看君飞矢下阴山。",
            "comment": ""
        },
        {
            "title": "次韵杨宰对雪有感",
            "content": "生世波上舟，高下随掀簸。楼阁或藩溷，风花听飞堕。荣利计圭黍，光阴付膏火。胡不养弘大，而顾蹈嵬琐。君看前宵雪，积玉晓覆野。朝阳丽山川，湛碧仍眩赭。簿书办官事，酒炙趁村社。长翁取意适，吾策未云下。优服作贵贱，观傍了真假。平生招隐诗，寻盟逮今果。",
            "comment": ""
        },
        {
            "title": "饯赵伯卫赵有诗次其韵",
            "content": "雪后垂杨袅绿丝，邮亭折赠诉违离。明朝月地嗟分影，胜日风流此一时。白合论诗成梦境，清湖载酒有心期。樽前拟倩如椽笔，细与邦人写去思。",
            "comment": ""
        },
        {
            "title": "游普向十首",
            "content": "寺壁龙蛇石刻新，夔州十绝典刑存。鹅溪为卷湖山去，拟与诗人到处论。",
            "comment": ""
        },
        {
            "title": "闲居十首",
            "content": "春来敢自贷衰慵，正要檀乐间白红。爱竹少留枝策径，灌花分破著书功。",
            "comment": ""
        },
        {
            "title": "次瓜州",
            "content": "云噎平山塔，烟明老濞城。客行判费日，舟泊细论程。闸水清兼浊，潮天雨复晴。未须归有梦，午枕惬凉生。",
            "comment": ""
        },
        {
            "title": "苦旱六首",
            "content": "我虽甓社居，有田不濒湖。漫漫湖水长，奈此田中佑。携文客边侯，劣可输残租。黧瘁不识饱，愧尔耕田夫。",
            "comment": ""
        },
        {
            "title": "汉江岸二首",
            "content": "一自阳侯战雨师，枣畦桑陇但空陂。此君屹立如尊勇，依旧青青似昔时。",
            "comment": ""
        },
        {
            "title": "次韵袁宪阅兵许浦",
            "content": "皇泽泉及濒，戎索均帝阙。边屯笳箫地，弯弓睨胡月。万旅皆金缯，不待持阀阅。于时江流澌，极目云阁雪。嬉嬉忘其寒，恩宠自稠叠。使星照海徼，天意不虚设。劳勤需摩拊，勇怯要旌别。除器有良楛，扣阍许陈列。古来分君忧，下敢谢薄劣。叱驭陵九折，摧锋取三捷。况公经世才，翻浪海鲸掣。夷吾吾目中，江左伫茂烈。汾阳唐柱石，守器未应缺。衔命兹小试，鼓勇士眦裂。指挥用诸将，他日须此杰。圣君中兴主，诏语一见决。治具有罅漏，讵容惜扪舌。光眹贵先识，沉默真小节。鄙夫百僚底，欲隐尚不屑。几登王公门，面丑辞易竭。向公又一鸣，当复笑燕说。",
            "comment": ""
        },
        {
            "title": "赠实老",
            "content": "几时风色不飞沙，再遣斋鱼为客挝。尘里槐安空梦境，眼中优钵忽天花。玄谭正用蠲忧患，白饭胡宁当旨嘉。南去路贫同一笑，不忧攫肉有飞鸦。",
            "comment": ""
        },
        {
            "title": "泊慈湖北岸",
            "content": "坐觉江流平，漶漫裂三股。舟子告风横，因循宿中浦。慈湖古戍近，犹复小江阻。渔翁家苇间，蜗舍无邻伍。把酒讯三老，此宁泊舟所。谂我今昔异，解带无所苦。向来探丸徒，白昼犹旁午。一自尚书来，此辈凛刀俎。江山亘千里，有屋皆外户。似闻襄江道，衽席过行旅。翳公旧威爱，平宁尚如许。两地好经行，为官喜欲舞。倒床鼻雷吼，梦破闻船鼓。受欺堕姑息，迂儒彼何取。",
            "comment": ""
        },
        {
            "title": "题潘德久侍儿扇",
            "content": "袜尘去眼恨成堆，赋客当年浪费才。何似天风吹雾鬓，乘鸾新自月边回。",
            "comment": ""
        },
        {
            "title": "次韵袁宪雪二首",
            "content": "犯雪回帆岁遽残，自怜雨澁更风悭。从游已落邹枚后，著语渠能季孟间。梦逐蜚仙凌色界，谁因逋客护云关。独思快目毗陵晓，玉衬金波妥锡山。",
            "comment": ""
        },
        {
            "title": "次日再镒韵三首",
            "content": "鸥双鹭双傍汀沙，却匯沙汀过客车。清吹解撩丛竹啸，高山如受众峰衙。寒生碧涧悬鱼网，润著苍崖剩土花。所惜隔墙红紫，行行无暇访山家。",
            "comment": ""
        },
        {
            "title": "游隐静往反四首",
            "content": "一随俗驾走红尘，松竹生愁鹤怨人。杯渡老师相悉否，野僧心地宰官身。",
            "comment": ""
        },
        {
            "title": "次韵翟元卿",
            "content": "我困枘投凿，君才瓴建高。要之同臭吵，政以借熏陶。觞咏聊真乐，媸妍付尔曹。能来缓诗颊，芋火荐松醪。",
            "comment": ""
        },
        {
            "title": "次韵回涂打冰欲遵陆",
            "content": "转头风日破坚冰，未用穿危冒滑行。瀚海无波聊整棹，阳春有脚莫论程。诗情动处髭频捻，使事閒时酒细倾。冯问逢迎黄发叟，里间欢意为谁生。",
            "comment": ""
        },
        {
            "title": "次韵何符山人二首",
            "content": "门下轩裳不转头，何人皮底著阳秋。独烦客子冲泥屐，屡到衰翁听雨楼。从昔诗声追正始，即今宾友验宣州。清篇快读强人意，未觉京尘厌薄游。",
            "comment": ""
        },
        {
            "title": "寓吴门十首",
            "content": "日日烟林野市间，路人应作老狂看。排门赏竹宁辞罵，踏雪寻梅苦耐寒。",
            "comment": ""
        },
        {
            "title": "寄赵帅三首",
            "content": "先生列馆似翘材，惯见琼筵为客开。夜夜元宵日寒食，一春尽可厕邹枚。",
            "comment": ""
        },
        {
            "title": "饮寓隐",
            "content": "轩亭晓清旷，行乐未妨频。无客不堪醉，有花长是春。凭栏尚红药，结伴擅芳辰。笑驻凌波步，香分折角巾。莺声殊自健，杏子况尝新。仰止宗英伯，来为郑驿宾。言辞独乐乐，仍命可人人。鸿弄舞时影，梁蜚歌处尘。棋枰谁得隽，诗笔自疑神。欹倒何妨屡，歌呼却甚真。升沈塞上马，容易鬓如银。奈许追欢地，回头迹便陈。",
            "comment": ""
        },
        {
            "title": "次韵严上舍",
            "content": "待月尚思前度月，中天圆璧不留分。即今霜气挟灵籁，如许金波乘坏云。念我吴牛终喘夜，忆君冀北忽空群。睡魂作魔病作祟，犹赖清诗来解纷。",
            "comment": ""
        },
        {
            "title": "召伯停舟辟雨",
            "content": "窗度荷芰风，舟舣鸳鸯浦。落帆憩篙师，辟此白淙雨。长征取惬快，留滞不云苦。适喜县麻势，为荡铄石暑。去年舟系柳，卧看虹饮渚。龙公会事发，尚记跳珠语。崎岖不谐俗，似为龙所予。一杯酬新凉，开瓶先酹汝。",
            "comment": ""
        },
        {
            "title": "仪真诸公饯别",
            "content": "旅怀我岑寂，诗语君隽永。新篇蜚堕前，坐阅仙府景。晓林媚红酣，春池涵渌静。叱吸风起籁，模写灯取影。东园固成言，此境亦深靓。应世足变迁，为谋难要领。酒车且新图，客棹非旧整。明朝鸥鹭前，鸭绿渺千顷。飞觞击钵地，独夜起重省。还应蓬背雨，闲滴魂梦冷。",
            "comment": ""
        },
        {
            "title": "祷雨木栏堂四首",
            "content": "绝知丰凶有数，岂必天地不仁。鹁鸠底用缄口，晨霞徒解欺人。",
            "comment": ""
        },
        {
            "title": "次史髯韵二首",
            "content": "痛忆分题把酒时，暑寒谁遣隙驹驰。芙蓉风露梅花月，又费骚人几首诗。",
            "comment": ""
        },
        {
            "title": "再次寄肯堂韵五首",
            "content": "住山今日得宗师，妙与缁徒示总持。衣钵更缘延客尽，衲衣包却郑当时。",
            "comment": ""
        },
        {
            "title": "再次习池诗韵寄程帅二首",
            "content": "南园胜绝真堪画，边上谁为李伯时。山纳嫩岚侵密坐，花骈红影闯清池。吟笺传遍鸳鸿友，舞袖轻于翡翠儿。东府西州皆四鬴，若为长伴酒边嬉。",
            "comment": ""
        },
        {
            "title": "寄兴化徐尉二首",
            "content": "敬问昭阳尉，餐钱得饱无。时方依绛帐，课谢剪萑苻。宾俎仍黄雉，书窗了白驹。低回自爱惜，才业正时须。",
            "comment": ""
        },
        {
            "title": "程帅和陶二诗见忆次韵",
            "content": "离合定有数，抚事尚忍言。忆掎枚邹袂，游从如兔园。堂堂绣衣老，凛凛云锦篇。繄公笑谭尔，讽玩良超然。效颦徒区区，睎驾嗟无缘。登楼漫多感，漂泊类仲宣。窊石取供醉，孤子真次山。东望搔白首，不独悲流年。",
            "comment": ""
        },
        {
            "title": "神居实师退院作偈留之",
            "content": "瞿昙住西域，说法度群生。群生所依怙，目以不动尊。惟其不动故，群动皆摄受。是时波旬种，百千万眷属。排拫摧毁辱，蜂发雨矢集。瞿昙如须弥，蜉蠓如予何。亦如太虚空，云翳自变灭。砥柱中惊波，古今无少损。不动而坐胜，妙力固如是。子道已末法，衲子沈世纷。竞为住院计，匪利即趋名。就常不待招，逐有栈豆恋。实师住神居，四众所归向。云何得归向，以师清修故。虽为众归向，不作患失想。翩然挈瓶锡，去若释峤云。亦如箭辞弦，势若不可挽。自师扫积弊，群魔尚遗种。瞿昙昔去世，政以波旬故。师行不回首，彼魔所愿欲。虽无末法病，或昧不动意。请答四众心，请为神居地。柅车折蜚锡，山立镇故栖。须弥自悲恙，太虚自空旷。冲波沄沄去，砥柱屹不知。群魔今末势，残雪行见晛。我心寂不动，是瞿昙智力，是子大法权。我不为子道，子道可概举。庸酌四众心，为子说此偈。瞿昙设住世，与子同首肯。",
            "comment": ""
        },
        {
            "title": "题史髯词卷二首",
            "content": "方朔岁星仍客星，窃桃他日太狂生。几时又泛灵槎去，平掇天孙翠纤成。",
            "comment": ""
        },
        {
            "title": "还家登悔来坡",
            "content": "下坡黐堕，上坡风鷁退。历险虽末势，未易忘叹慨。散人吏隐心，下上不云悔。摩眼见南山，众岭莫谋大。云阴巧蔽亏，日御颇隔阂。谁规山一凹，千室作阛阓。岚影暝竹柏，吾庐良好在。言归休吾劳，啸咏山与对。",
            "comment": ""
        },
        {
            "title": "寄严文炳",
            "content": "子云草玄宅，门径积莓苔。昨梦凭诗说，新雨无客来。衮衮手可炙，自诧甘寒灰。蜀庄寂寞者，念我首独回。",
            "comment": ""
        },
        {
            "title": "再次林郎中韵",
            "content": "几年块处断足音，日咏楚歌常林。朋知久矣张邴我，矻矻抱瓮如汉阴。末路面颜殊自笑，故人情义无深。桑榆可收倚君重，表表玉立行班心。",
            "comment": ""
        },
        {
            "title": "十诗谢寥计使",
            "content": "贫女信难昏，俗子每易忘。文学公世师，一见遽倒囊。原公出调燮，容我濯沧浪。台躔五云处，浩歌长相望。",
            "comment": ""
        },
        {
            "title": "再次韵三首",
            "content": "俗尘我亦怜多病，道价师今重五天。投老鼎山追旧约，未妨林壑着臞仙。",
            "comment": ""
        },
        {
            "title": "绍熙壬子劝耕妙胜四首",
            "content": "桑条麦陇接比邻，社酒家炊丐路人。风俗尚如它日否，凭谁细问故园春。",
            "comment": ""
        },
        {
            "title": "书事二首",
            "content": "苦吟添满镜中丝，课效全输博塞嬉。改就新诗哦百过，浪言儿辈不须知。",
            "comment": ""
        },
        {
            "title": "琵琶亭",
            "content": "抱愁莫遣朱弦鸣，此声更与愁人听。江边一闻琵琶语，月惨风凄如动情。何况思妇伤幽独，少年多艺颜如玉。江州司马廊庙人，暮上谏书朝放逐。轻拢细捻忍泪弹，开樽侧耳思惘然。一诗说尽两心事，遗音翻入歌舞筵。此翁诗名自千古，诵诗亦叹琵琶女。谁惜亭前泊舟客，颇为漂零动凄楚。邻家故妓春风手，此曲每侑浇愁酒。今宵月影只三人，倚栏长啸空搔首。",
            "comment": ""
        },
        {
            "title": "游普向十首",
            "content": "一老昂藏物外高，陈陈胸次尽龙韬。功名未疗湖山癖，却著袈裟替战袍。",
            "comment": ""
        },
        {
            "title": "春暖赠梅喜作二首",
            "content": "晴日烘开栗玉葩，懶随霰雪送年华。淮乡地冷开虽晚，竟是人间第一花。",
            "comment": ""
        },
        {
            "title": "苦旱六首",
            "content": "雨师久退藏，风伯恣吹鼓。翁然西郊云，离合太荧侮。及兹一汛洒，颇亦清袢暑。几占鱼鳞天，仅得龙尾雨。",
            "comment": ""
        },
        {
            "title": "江行四首",
            "content": "舟鹢凌乘著羽翰，摊钱三老喜安闲。江豚白{鱼忌}欺人甚，喷浪跳波帆影间。",
            "comment": ""
        },
        {
            "title": "到房交代招饮四首",
            "content": "妓围簷额润空青，岫幌云关夜不扃。吏隐风流输我辈，可须逋客诧山灵。",
            "comment": ""
        },
        {
            "title": "次韵钱粹诸公睡香花四首",
            "content": "小篱护殷鲜，久厌杂芳眩。风烟桃李蹊，一付檀槐战。",
            "comment": ""
        },
        {
            "title": "次韵郭帅梅三首",
            "content": "后乘从公访古梅，梢含笑脸未全开。不妨东合撩诗兴，未分愁听起夜来。",
            "comment": ""
        },
        {
            "title": "次曾左司韵赠俞德瑞",
            "content": "班荆同冒软红尘，一种东风两样春。隽饮放君颜似赭，幽居怜我鬓如银。简编自诳供良夜，要襋渠今有好人。把酒若歌归缓缓，不妨折简唤东邻。",
            "comment": ""
        },
        {
            "title": "次韵袁宪打冰移舟三首",
            "content": "留滞何曾念奋飞，君恩已布得徐归。贤劳肯羡膏粱子，醉眼瞢腾坐妓围。",
            "comment": ""
        },
        {
            "title": "示阿泰三首",
            "content": "曾倚新晴望海天，天容海色湛相鲜。奁中遥点群鸦影，万舶千艘忽过前。",
            "comment": ""
        },
        {
            "title": "元日访丁端叔安抚二首",
            "content": "几夜徒劳梦帝宸，行赀已橐更逡巡。北山只合追逋客，南道于今欠主人。表表德名当世重，堂堂公议有时申。繼今重策冲霄足，鹗表胡宁后隐沦。",
            "comment": ""
        },
        {
            "title": "相如二首",
            "content": "中宵卒卒去临邛，卖酒垆边混僦佣。想见令君醒后意，向人深悔谬为恭。",
            "comment": ""
        },
        {
            "title": "同陈宰黄簿游灵山八首宰云吾辈可谓忙里偷闲",
            "content": "名山吾敢忘，独往兴易穷。胜游得胜士，杖屦凛生风。表表益者友，当求古人中。今世羽凿齿，前身黄石公。",
            "comment": "【注释】【原题】：同陈宰黄簿游灵山八首宰云吾辈可谓忙里偷闲苦中作乐以八字为韵"
        },
        {
            "title": "次韵张守与润守总卿诗四首",
            "content": "天阶玉作笋，此地合垂绅。尚戒专城驭，虚逢籲俊辰。公方阅竹马，名已荐枫宸。政恐经纶去，诸公拱后尘。",
            "comment": ""
        },
        {
            "title": "泊上虞驿来日行四首",
            "content": "梁湖莽苍外，后去未云迟。县市容吾恋，江潮不汝期。",
            "comment": ""
        },
        {
            "title": "大雪复用前韵呈王尚书",
            "content": "密雪何自来，雨襧云其祖。史臣纪上瑞，外此可无语。帝岂为诗设，偏为诗人取。梁园谢家庭，丽句传今古。玄冥老更事，厥职甚修举。属者甫见白，今者复接武。赋形想像殊，玉田琼作圃。定知怀璧人，蹍足不向楚。天孙事遨嬉，开关叱九虎。剪冰几何时，下土均付与。群仙燕青冥，酒所未彻俎。狂撼白榆花，笑看风处舞。林峦带城堞，变灭眩所睹。安得鹤背游，一览了九宇。颇烦孟光请，杯覆诗不吐。海图折曲折，儿女粗纫补。明年麦秋好，落磨收鹅羽。盍赓屡丰谣，少慰田家苦。嘉应自丘祷，不待书闵雨。饱饭对翻飞，此惠仍地主。",
            "comment": ""
        },
        {
            "title": "次韵方秘正",
            "content": "小窗危坐正凝愁，诗客华编肯见投。明月拜嘉千斛赐，清风分送一襟秋。路迷端倚司南驾，金换还随过海舟。夸与湖山须快读，涌金门外倚曾楼。",
            "comment": ""
        },
        {
            "title": "感事十诗上李侍郎",
            "content": "齐人石为瓠，自视比金璧。鐟之不能窃，宝此果何益。人士为己学，落落肯如石。当知井用汲，又恶匏不食。",
            "comment": ""
        },
        {
            "title": "徐南卿招饭",
            "content": "东邻客来每坚壁，西邻客来常蓐食。旅中一饱岂细故，偕举大事书之册。末路孜孜食眠计，外此敢忘戒在得。苏端向我颜色好，冲雨不辞泥没膝。居贫颇禁恶客恼，念子秤薪仍数粒。肺可用禴米可饼，并付馋僮饱君德。人谓裁诗等裁锦，拙妇渠能把刀尺。陶翁宜报苦未赓，搜搅肝肠闲倚策。",
            "comment": ""
        },
        {
            "title": "次韵杨枢喜雨",
            "content": "神护天关色正庄，挽回帝眷一丝香。人间雨信先鸣鹳，仙界雷翁叱卧羊。剡剡青身迷迥野，浮浮白水溜方塘。丰年信出为霖手，恳悃忧民意叵忘。",
            "comment": ""
        },
        {
            "title": "立春前一夕雪二首",
            "content": "雪龙侵夜正衔枚，破晓郊原玉作堆。云叶攀翻徒自舞，瑶花顷刻为谁开。土膏已遽宜农事，彩胜何妨映酒杯。幻作冰壶天一噱，梦回品物各春台。",
            "comment": ""
        },
        {
            "title": "祷雨木栏堂四首",
            "content": "物享用达幽秘，政戾自奸阴阳。我已泣刑白鶂，谁繼请烹洪羊。",
            "comment": ""
        },
        {
            "title": "同徐吕二子游西湖复次前韵五首",
            "content": "天分天上灵河水，围作钱塘千顷湖。未有风亭花月观，已夸胜境世间无。",
            "comment": ""
        },
        {
            "title": "次韵张丞",
            "content": "政平民安之，不在书上考。君看道傍樗，苍云荫合抱。明时话英躔，佳气指蓬岛。孰知嵌岩幽，乃韫希代宝。张侯儒而吏，笞箠环台皁。政声载舆论，文价动诸老。学富食犹贫，志坚进不早。却今紫霄人，岂必皆横草。亦知名炜烨，曾上荐士表。静女家无媒，深闺自媚好。胡宁倚昌丰，浓抹且淡扫。会看邢娥前，妒妇付绝倒。",
            "comment": ""
        },
        {
            "title": "次韵徐监岳四首",
            "content": "文字挽回正始音，如君岂合安家林。干禄不和次且叹。读书方竞分寸阴。斯人与室幸孔迩，有底寻丈能汲深。两诗竟得摩老眼，慰我饥渴他年心。",
            "comment": ""
        },
        {
            "title": "寄严文炳",
            "content": "联镳行乐地，挽仰成古今。可但捧觞人，贯珠无复音。缱绻棋酒伴，电泡半销沈。何时两衰翁，话旧同清斟。",
            "comment": ""
        },
        {
            "title": "明妃曲",
            "content": "汉宫第一人，只合侍天子。四弦春风手，可用入胡耳。天生国艳或累，金赂画工宁不耻。玉颜初作万里行，朔风黧面尘昏。路人私语泪栖睫，况妾去国怀君恩。穹庐渐耐胡天冷，政复难忘心耿耿。夜深拜月望长安，顾叹当时未央影。胡雏酌酒单于舞，铭肺千年朝汉主。传闻上谷与萧关，知顷耕桑皆乐土。向来屯饷仍缯絮，庙算年年关圣虑。但令黄屋不宵衣，埋骨龙荒妾其所。",
            "comment": ""
        },
        {
            "title": "再次韵呈林子长郎中二首",
            "content": "诸生吾伊莺燕音，忆尝客我诗书林。交期离合悼今昔，宦路漂泊费光阴。故人恩意歌酒款，省郎香雾帘栊深。二十四年一笑适，可待车简论初心。",
            "comment": ""
        },
        {
            "title": "上峨桥早行",
            "content": "一从箠楚替陈编，渐惯山行野店眠。白毡风霜鸡唱后，黄尘岐路马蹄前。光阴付我千茎雪，伏腊何时二顷田。寄语淮乡隐君子，浪言梅福是神仙。",
            "comment": ""
        },
        {
            "title": "寓吴门十首",
            "content": "稚子浪忧陶令老，山妻终誉仲卿贤。虎头试写经行处，龙具宁甘未死前。",
            "comment": ""
        },
        {
            "title": "景安和章来再次韵谢设醴四首",
            "content": "道装人映醉中姝，十二分行俨翠裾。遥想翻阶丽清禁，似今群艳簉庭除。",
            "comment": ""
        },
        {
            "title": "步西湖次韵徐南卿",
            "content": "逐利争名地，扶衰瞢一临。官同冰谷冷，盟缔海鸥深。局步无夷路，卑栖有枯林。鸢鱼天地内，遂性各飞沈。",
            "comment": ""
        },
        {
            "title": "再次韵四首",
            "content": "山好能令肺病苏，诗来把玩更惊吁。蜀人例作残山看，端喜因诗免受诬。",
            "comment": ""
        },
        {
            "title": "次韵徐监岳四首",
            "content": "抱枝山鸟虽好音，未放红糁黏青林。东风一扫寒雨尽，羲驭明晦云移阴。嶝岭熹晴乱屏合，涟漪湛渌半篙深。翩跹舟子得我羡，笑傲山影眠波心。",
            "comment": ""
        },
        {
            "title": "泛湖十绝句",
            "content": "酒边凉意雨馀生，望夜重期看月明。安得水仙会事发，巧随人意作阴晴。",
            "comment": ""
        },
        {
            "title": "再用才子富文华校雠天禄阁韵赠周教授",
            "content": "步屧城脚园，苍官拱绿士。向来锦打围，转首就纷妄。流光不贷客，感喟中夜起。肝肠旧轮囷，言赋子虚子。",
            "comment": ""
        },
        {
            "title": "过樊村",
            "content": "几日囚笼鸟，今朝纵壑鱼。空劳计迟速，凡百有乘除。岸势惊禽过，江声午梦馀。心融得新句，澄水滴铜蜍。",
            "comment": ""
        },
        {
            "title": "约徐吕二友访净慈老二首",
            "content": "人间机巧厌相亲，南道吾今有主人。谁与清游联此辔，吕兄孺子最真醇。",
            "comment": ""
        },
        {
            "title": "吴节推赵杨子曹器远赵子野携具用韵谢之",
            "content": "平日从俊游，寂寂坐多病。犯床漫飞埃，瑶笙罢重请。昔游喜复到，风物他日盛。坡恐名燕支，楼亦诧端正。新交间旧友，气合宫羽应。谭麈冰霜厉，笔阵鹅鹳劲。吏隐分乐地，与世不好径。拔贫办一欢，挟贵轻百乘。四豪载酒过，讲德珠璧映。歌奏云近人，舞罢鸾顾镜。酬酢忘主宾，笑语似纷竞。朱楼识阿盼，白酒醉师命。明朝耐残酲，江声醒幽听。此乐谪仙后，同异君试订。四豪成风手，可但只字警。我投诗社名，拜手敢貌敬。",
            "comment": ""
        },
        {
            "title": "次韵赵帅登平山堂",
            "content": "平章景物我何功，犹博宾筵醉颊红。欢甚锐戈思却日，吟馀豪兴欲凌风。急觞泛澧春浮渌，掺鼓喧轰雁堕空。白雪拜嘉仍袖手，汗颜终恐坐雷同。",
            "comment": ""
        },
        {
            "title": "再次韵赵景安四首",
            "content": "艳粉奇葩照座隅，更阑醉墨点襟裾。诗成平处犹元白，无限羁愁赖破除。",
            "comment": ""
        },
        {
            "title": "雁汊东守风四首",
            "content": "蓬窗隔世尘，但有书满床。度日无与虞，日课一指强。坐免骛雁聒，自诧肝肺香。奔骥踠足意，悠然吾自忘。贤否岐非是，狥己乃所望。温故餍新得，但觉此味长。晚来砲车云，翻空更漂扬。吾书未渠尽，更借灯烛光。",
            "comment": ""
        },
        {
            "title": "次韵梁教章宰喜雪",
            "content": "穷腊缺膏润，何异客病渴。龙伯供雪事，落势不受遏。缤纷一再余，旋报焦卷活。去年痛无年，回首气尚夺。流亡何纷纷，哀诉良聒聒。为民倒陈红，拟效叫阍谒。绣衣肉骨手，在帚扫妖孽。贷金今可偿，复许岁再阅。秦越作肥瘠，德人终不屑。协气非挽回，何以救方割。想闻三白讯，把酒颜为说。嗣岁屈指计，老农聚头说。团栾饱饼饦，市鬻追时节。忍思狼狈初，草木茹根叶。苦乐倚伏间，此耻幸一雪。",
            "comment": ""
        },
        {
            "title": "喜雨口号呈陈守伯固十二首",
            "content": "雨后郊原小杖藜，行人相语各伸眉。即今极目如云稼，曾是蝗虫盖地皮。",
            "comment": ""
        },
        {
            "title": "次张丞送菊韵二首",
            "content": "寒花彭泽门阑旧，好句柯山伯仲间。贫负清樽只三益，诗人错笑庾郎悭。",
            "comment": ""
        },
        {
            "title": "又次韵二首",
            "content": "向来湖上扶携醉，醉里清吟杂雨声。此去淮西望京国，诗边处若为情。",
            "comment": ""
        },
        {
            "title": "景安和章来再次韵谢设醴四首",
            "content": "拜赐清诗醒醉昏，恍如帝所听新翻。君才炙輠无穷尽，未敢先关月下门。",
            "comment": ""
        },
        {
            "title": "次韵魏知元",
            "content": "诗人索诗无乃俗，我乎索之更虚辱。从来东郭滥吹竽，缪使尾续阳春曲。此腹涸矣劳诛求，我老知耻吾罢休。使君拂云敞新楼，且可一醉同楼头。",
            "comment": ""
        },
        {
            "title": "次韵寄汪教授二首",
            "content": "客路何人起病怀，论交今得谪仙才。每当玉麈玄谭胜，不问铜壶漏箭催。鲁泮旧常烹瓠叶，广平聊复赋江梅。揆予傥可陪英轨，莫向诗筒靳往回。",
            "comment": ""
        },
        {
            "title": "次韵梁教授",
            "content": "房陵为州乱山锁，雅宜著此衰病身。勿云蕞尔曹郐下，舞袖莫回脚不伸。土风疎鬯北通魏，语音劲正西带秦。入箸卧沙惯割鲜，溜匙云子免荐陈。发轫淮乡此般礴，两地颇复同真纯。出处径付无何有，泊乎无营道自亲。损欲骤觉静胜热，休心宁作艮列广。声名藉甚梁夫子，相与一笑寂寞滨。胸次但有云梦泽，衣上不留京洛尘。宾友固应消鄙吝，妻孥亦解忘贱贫。衮衮新篇警衰朽，清渊晓吹转漪沦。顾惭陆沈俗吏行，长须叩户何妨频。世儒难得诗造妙，汝曹但诧钱通神。甓社它年访遗老，为君蝇头编旧草。",
            "comment": ""
        },
        {
            "title": "雨未止再次前韵二首",
            "content": "樽前罢唱金缕衣，花为荐萎玉为摧。欠伸旧识名驹子，兰艾一燎同飞灰。匆遽不及呼莫莫，春愁禁人酒力薄。拟令大白径浮君，毕献继今仍此爵。",
            "comment": ""
        },
        {
            "title": "春雨赠陈主管",
            "content": "初宵微月尚窥簷，雨脚斜斜晓入簾。春谢欢悰风处减，愁将老色镜中添。颇思甫里陪觞咏，不叹周南更滞淹。倚赖宗盟慰牢落，得闲诗笔未妨拈。",
            "comment": ""
        },
        {
            "title": "定海甲寅口号七首",
            "content": "长官清苦旧传闻，检放禾苗近四分。毕竟不缘胥吏手，旱头科敛枉纷纭。",
            "comment": ""
        },
        {
            "title": "草鞋夹",
            "content": "隆岸围小河，纡郁江之隩。初看一泓窄，旋望百顷渌。艅艎与下濑，山屹复云矗。自治贵不试，此舟江左腹。向来胡骑南，势若撼坤轴。飞城截中流，群孽颈为缩。元凶坐自毙，犬羊仅还毂。千龄有机会，二竖方角逐。武刚环貔貅，突骑骛陵陆。古今常胜术，所投副所欲。神州欠望望，庙算伫复复。区区计自保，胶柱难为曲。客行宁贾胡，小泊遂信宿。抚事空三叹，为儒惭碌碌。",
            "comment": ""
        },
        {
            "title": "同陈宰黄簿游灵山八首宰云吾辈可谓忙里偷闲",
            "content": "令尹拯济功，在处腾歌讴。悠然伊洛意，副此招提游。一笑倥偬余，政以先民忧。虽怀蔡侯静，不作赵孟偷。",
            "comment": "【注释】【原题】：同陈宰黄簿游灵山八首宰云吾辈可谓忙里偷闲苦中作乐以八字为韵"
        },
        {
            "title": "再次寄肯堂韵五首",
            "content": "梦思游览慰衰迟，起耐阴寒不自持。捉笔把杯吾技痒，可堪袖手过花时。",
            "comment": ""
        },
        {
            "title": "鉴湖道中",
            "content": "风烟佳处放归桡，吟坐篷窗首屡搔。万壑千岩争献状，三江九堰自忘劳。尚多菡萏张秋锦，少待蟾蜍印夜涛。缭碧森青谁子宅，未容载酒访清高。",
            "comment": ""
        },
        {
            "title": "秋日",
            "content": "梦蚁浪多忧，隙驹如许遒。凄凉一霜早，黄落万山秋。得失古青简，漂零予白头。不因多病过，始觉此生浮。",
            "comment": ""
        },
        {
            "title": "次姜尧章赠诗卷中韵",
            "content": "徐郎巢已焚，庭竹亦无在。太仓五升米，举室枵腹待。云何鲑菜供，日与长翁对。世有作金术，闾里颇猜怪。丘嫂剪髻馀，旧质叠新债。",
            "comment": ""
        },
        {
            "title": "谢陈梦锡诗卷二首",
            "content": "高才万夫敌，馀事十全医。有句撞哀玉，它年饮上池。可缘乖世用，政自畏人知。当复嫌多口，频烦说项斯。",
            "comment": ""
        },
        {
            "title": "再次韵呈张守",
            "content": "乌衣雏燕正依栖，又见南风递赤泥。宣室殊恩子夜对，天章清问御书题。可无上药蠲民瘼，有待司南觉世迷。好在论功繼皋益，毋庸问管渎曾西。",
            "comment": ""
        },
        {
            "title": "送人赴试",
            "content": "之子是荆璞，温纯仍琢磨。诸公推大手，壮岁合贤科。豹雾三年隐，龙门一跃过。得诗应自慰，老子阅人多。",
            "comment": ""
        },
        {
            "title": "题驿舍二首",
            "content": "官曹有底著迂疏，只合江湖老钓徒。萍梗可能忘在莒，莼鲈只有梦归吴。",
            "comment": ""
        },
        {
            "title": "再次韵赠张德恭",
            "content": "辞锋森列看分朋，退作穷山苦行僧。每读严诗惊我倒，亦知舜绩待公凝。丝纶指日从天下，阊阖摩霄接武升。更想班衣奉亲寿，五云低护九枝灯。",
            "comment": ""
        },
        {
            "title": "题济胜七物·二扇",
            "content": "何人月样剪霜绨，改就新诗却自题。为惜持杯折花手，免教遮日步苏堤。",
            "comment": ""
        },
        {
            "title": "题识山堂",
            "content": "物之或暌九牛毛，理有适契鹤鸣皋。对山眩旋目无主，山灵定笑山不遭。庐阜姿态杳莫状，烟容岚影翻海涛。德人眼力了天巧，离朱眸睨难形逃。高堂面势踞缥缈，旷度洒落遗尘劳。万巧千奇领定体，如闯阛阓挹同袍。要须般礴烦画史，正自指顾分秋毫。闻道樽罍富宾从，至今卷轴馀风骚。我登斯堂唶迟暮，仙翁已蹑海上鳌。横前三万八千丈，天台信美非其曹。崩腾恍骇失要领，窥觇历览首屡搔。先生翳鸾骖紫凤，想后韩众前卢敖。白玉之童手碧桃，双成智琼各云璈。神游未置兹山遨，徙倚怅望吾郁陶。尘中局束真狴牢，但觉德人山与高。",
            "comment": ""
        },
        {
            "title": "铜官道中二首",
            "content": "尽日巉岩峻陟，有时罢亚横陈。看云不妨拄笏，耦耕定自知津。",
            "comment": ""
        },
        {
            "title": "次韵高殿撰题东山",
            "content": "庐山佳处云英英，鹤归谁识丁佐卿。东林遗址倏兴废，未害诸老传清名。向来杖屦孰游历，猿鸟近人鸥不惊。乐天本原只兜率，思邈不忘听化城。一从棘位复帅阃，晋酌白兽悬旄旌。先生本自远公辈，梦系莲社松竹行。即今上品已补处，妙句留并山峥嵘。未下饮光领一笑，曾是贺泽论三生。何人著语嗣绝响，浪许伯起新有声。尚忆诗翁运椽笔，坐排九派咸东倾。",
            "comment": ""
        },
        {
            "title": "喜雨口号呈陈守伯固十二首",
            "content": "未明出作夜深归，敢怨今年雨后时。岂独旱杷全好在，晚秧不死尚堪移。",
            "comment": ""
        },
        {
            "title": "复次韵四首",
            "content": "十里髻鬟谁绾结，半天苍翠自嶙峋。教儿莫惮依山住，阔领裁衣尽土人。",
            "comment": ""
        },
        {
            "title": "赠送行六子",
            "content": "北风猎猎吹行舟，客子坎止今乘流。汀洲立鹭仍飞鸥，定应笑我当退休。一贫所驱不自由，表表六子古与俦。知我此意不见羞，送行两舍未转头。我生甚愧羊荆州，郭吉校君谁劣优。天气冰井风力遒，召棠芜城甘滞留。推挽共作平山游，倚栏逸兴浩莫收。剧谭落屑酒溜油，不许旅寓生羁愁。饱阅世态谙枵浮，高情如君未易求。嗟予老矣胡为酬，相与金玉论轲丘。",
            "comment": ""
        },
        {
            "title": "春晚郊外",
            "content": "轻云阁雨不成飞，稍喜行轩贷夹衣。帝里园林春欲老，人家帘慕燕初归。沧湾潮应沙痕瘦，碧陇烟生麦浪肥。眼底湖山聊著句，那忧乐事与心违。",
            "comment": ""
        },
        {
            "title": "雪再次韵",
            "content": "卑官望雪心，有赋继梦渴。旱气方兆朕，造物工式遏。山城穷陋地，民愉牟麦活。即今稼事宝，赵璧还秦夺。忽讶天雪近，旋遭鸟乌聒。丰年得奇谶，贺诗簉佳谒。了知叶气熏，人定销天孽。老眼眩盐絮，已不啻三阅。瓣香为神报，无乃笑琐屑。绝望羔酒醉，作意鹭股割。赏雪须佳客，生恐无此说。来年当更好，可但老农说。来春还家吟，要使君击节。今朝泚笔否，浩荡对云叶。傥肯蹑凌兢，黍碗更一雪。",
            "comment": ""
        },
        {
            "title": "清明西湖再次韵",
            "content": "苏公旧堤东，增筑更千步。右为萦回溪，夹以葱青树。晴湖映碧山，诗客独多助。醉乡赴新约，书痴悔前误。况此好清明，清果随意具。向来计追欢，几为阴雨沮。今者成清游，仍免俗子污。斜阳不无情，似恋花柳住。春光念报答，襞笺须好句。此笔付此人，游客半鸳鸯。",
            "comment": ""
        },
        {
            "title": "题赵景安二亭·尺五二首",
            "content": "仙乐惯常醒醉梦，市香不断袭衣裾。何须更羡城南杜，丹地黄扉即诏除。",
            "comment": ""
        },
        {
            "title": "偕章宰劝农房山",
            "content": "登临一氦豁心胸，著我松窗竹屋中。宛是官曹缚雕虎，不容尘眼到飞鸿。绵延天际应平碧，孤负林梢抹嫩红。挽仰去年舒啸地，解衣聊复近熏笼。",
            "comment": ""
        },
        {
            "title": "示阿泰三首",
            "content": "官上依然四壁空，讼庭人寂每从容。看家不为穿窬计，老去登临分外慵。",
            "comment": ""
        },
        {
            "title": "次韵答阵梦锡十首",
            "content": "巨室荧煌万金产，小家经营一簪馀。克庸盟随制梃足，更用荆尸来捣虚。",
            "comment": ""
        },
        {
            "title": "旅馆三适",
            "content": "劂初木禾种，移殖云水乡。粉之且缕强。匀细繭吐绪，洁润鹅截肪。吴侬言法殊，楚产可倚墙。嗟此玉食品，纳我蔬蔌肠。匕箸动辄空，滑腻仍甘芳。岂惟仆餈饵，政复奴桄榔。即今弗洎感，颇思奉君王。",
            "comment": ""
        },
        {
            "title": "再赠泽卿商卿道旧三首",
            "content": "一昨西风散马蹄，肯如接淅去东齐。人家炊玉香馥鼻，禾垅如云高过脐。饮隽不无惊渴虎，醉归同约候鸣鸡。二卿好客家声在，遮莫茅柴荐韭虀。",
            "comment": ""
        },
        {
            "title": "寄王尚书",
            "content": "一昨家庭拜帝纶，熊轓催去不逡巡。小迟绣衮升元辅，复向蓬莱作主人。竹马未迎欢意浃，蒲鞭重试教条新。诗赓乐职诸生事，笔力谁今斡万钧。",
            "comment": ""
        },
        {
            "title": "次韵谢程帅复游习池见寄二首",
            "content": "风流羊杜不劳追，况复轻裘缓带时。醉倒莫孤桃李月，诏归恐便凤凰池。政传西蜀中和颂，笔跨东京大小儿。我亦抄诗支郡去，公馀吟玩取娱嬉。",
            "comment": ""
        },
        {
            "title": "朱粹索诗作三绝谢之",
            "content": "多谢诗翁肯唱予，挑灯泚笔复踟蹰。龙文虎脊渠皆有，鹤膝蜂腰我未除。",
            "comment": ""
        },
        {
            "title": "再次还鹤韵三首",
            "content": "人家往往琴堪劈，谁定如翁肯放回。他日飚轮驷修翮，衘恩当复誓云来。",
            "comment": ""
        },
        {
            "title": "次韵程帅二首",
            "content": "满怀披雾慰生平，到日音容隔暮城。想见舟中留郭泰，可能酒处欠公荣。韦家相业应门户，谢氏才华况弟兄。愧我携儿在尘滓，寸田墝埆望茨京。",
            "comment": ""
        },
        {
            "title": "贺程帅因任四首且言久缺诗筒之意",
            "content": "先生一笔将诗坛，庋匮珠玑底坐悭。平日鸥盟当未憖，于今雁足每空还。传抄可但闻平水，老瘦从知笑饭山。缓带轻裘只常日，千篇破竹定乘闲。",
            "comment": ""
        },
        {
            "title": "别赵文卿明府",
            "content": "人品推君第一流，论文向我肯绸缪。日从红粉追谭笑，家置青编纪唱酬。转首各乘凫背去，几时同作凤城游。临风莫道书难寄，旅雁飞还是便邮。",
            "comment": ""
        },
        {
            "title": "再用韵寄丁知县三首",
            "content": "南楼酌酒未分襟，啅鹊啼乌亦好音。晴日倒红生笑颊，烟梧摇渌涨杯心。可堪岁月供行色，尽把江山博醉吟。不断芜湖留十日，焦峰浮玉恣幽寻。",
            "comment": ""
        },
        {
            "title": "赠施都正三首",
            "content": "雨窗舞晦明，风竹作骚屑。断无思归梦，人境两清绝。道人气金玉，妙论挟冰雪。未须金鼎丹，始可黑霜发。",
            "comment": ""
        },
        {
            "title": "临泽寺留题",
            "content": "发冢诗书谩一官，旧游重到鬓毛斑。尘埃可是山灵意，不待文移始厚颜。",
            "comment": ""
        },
        {
            "title": "步西湖次韵徐南卿",
            "content": "徐郎小隐处，爱我许迂临。多遻话岁晚，言归忘夜深。祛愁倚诗酒，结伴卜山林。更喜檀栾旧，风烟挺绿沈。",
            "comment": ""
        },
        {
            "title": "寓吴门十首",
            "content": "兴阑猛辍凌江棹，重看莺花茂苑春。归自乘流留亦好，浙风淮俗总宜人。",
            "comment": ""
        },
        {
            "title": "定海甲寅口号七首",
            "content": "水泛沟塍意欲餍，凌晨还复雨廉纤。早秧未颔犹须插，晚谷无多不更{土冉}。",
            "comment": ""
        },
        {
            "title": "口号十首呈程殿撰",
            "content": "芳信飞来自月宫，月中桂茂劣能容。素娥封殖非无意，准拟公家不尽供。",
            "comment": ""
        },
        {
            "title": "得侄消息二首",
            "content": "甚喜的谷熟，仍闻佳食眠。郡人新过此，乡主得真传。社酒浮蛆渌，湖鱼割玉鲜。平时计安稳，莫靳里胥钱。",
            "comment": ""
        },
        {
            "title": "栖隐寺紫薇花二首",
            "content": "绛霞影里一徜徉，甚欲搜诗与发扬。马自虺聩尘染袂，句中羞说紫微郎。",
            "comment": ""
        },
        {
            "title": "赠刘行甫",
            "content": "刘郎雍容古君子，平时人指原夫耳。忽然闯我风雅坛，疾雷破柱蚁龙起。豫章可栋今七年，魏舒惊人才一矢。后来独步君仲宣，抚斲轮具吾衰矣。",
            "comment": ""
        },
        {
            "title": "曹魏二首",
            "content": "问卓诸公半虎狼，魏旗四指不留藏。老瞒淯水如先死，不必炎刘果后亡。",
            "comment": ""
        },
        {
            "title": "次韵张丞月试士人",
            "content": "居有斋庖教有官，诸生肯复计安闲。充庭数贡知非远，造物于人本不悭。思苦得无金注拙，眼明终眩锦花斑。自怜惯秉雌黄笔，案牍如今拄屋山。",
            "comment": ""
        },
        {
            "title": "次韵杨宰食莲戏作",
            "content": "诗到衰翁耐病时，辟渠三舍更何疑。才高王俭幕中隽，气慑孙郎帐下儿。向我论交得无意，他时怀旧更长思。莲茎把玩不为腹，羡杀逢人饮上池。",
            "comment": ""
        },
        {
            "title": "楚辞三章送郭教授趋朝",
            "content": "儒之宫兮千柱眈如，峨冠绮袂兮群而趋。食焉稻鱼兮隶焉诗书，我侈其成兮绎其初。诲掖之孔敏兮築兴之不徐，偾於昔焕於今兮繄百年其有待。企三贤而相攸兮遗躅未沫，匪若人之良茂兮吾将奚赖。芹波摇日兮槐阴转午，一尘不栖兮重廊邃宇。执经前兮仪仪而訏訏，君颜舒舒兮而究而语。有粹其文兮有觌其古，风舞雩兮步趋绳矩。鄙人留眼兮夫也接前人之武，人今翩鸿兮与南翔。云气蓬瀛兮观虚皇，膏馥沾被兮淮之乡，君之惠兮乡之人不可忘。",
            "comment": ""
        },
        {
            "title": "黄尉挽章二首",
            "content": "传绪祖风懿，居乡家道肥。群书了渔猎，一性自弦韦。官仅纡黄绶，时须补黑衣。空缠百身恨，遽作九原归。",
            "comment": ""
        },
        {
            "title": "赏酴醾病不赴",
            "content": "不得花前共一樽，萧斋药裹自相亲。闲追水佩裳为梦，空负云阶月地春。缥缈瑶英雾为幄，敷腴玉面酒生鳞。蜚觞刻烛输公等，定指芳条笑恶宾。",
            "comment": ""
        },
        {
            "title": "岁晚言怀",
            "content": "病在岁云除，相羊小古渠。连朝无出日，进药止观书。旧苦将迎困，新惭诵说疎。官曹不事事，世恐诮相如。",
            "comment": ""
        },
        {
            "title": "寄兴化叶明府进卿二首",
            "content": "奥学居瞻数仞堂，业文自笑及肩墙。平时江月工分影，胜日篝灯约对床。身世我方怜枘凿，风期君肯遽参商。相忘两舍虽匏系，当有诗筒访士乡。",
            "comment": ""
        },
        {
            "title": "寄郢州崔守八首",
            "content": "楚郢繁雄亚上都，莫愁风韵未应殊。小园依旧深红色，曾辱遨头载酒无。",
            "comment": ""
        },
        {
            "title": "强同年次子挽诗二首",
            "content": "识子初衿佩，暂然自夙成。风猷乃公似，文字老夫惊。遽陨连城器，难推造物情。新宫漫仙伯，政复待君铭。",
            "comment": ""
        },
        {
            "title": "别俞君任通判三首",
            "content": "房陵望毗陵，计舍六十余。今我从远役，羡君方逸居。逸劳不足道，会合嗟愈疎。向来江南北，二年能几书。残山剩水地，诗题当不虚。得句茹不吐，思君定愁予。遡江日千里，岂无红尾鱼。交情傥未忘，与问今何如。",
            "comment": ""
        },
        {
            "title": "送李监岳二首",
            "content": "寥寥黄陈后，诗律日就卑。京江一灯续，天乃不憗遗。念君从之游，十年埙应篪。尽渠磋磨巧，况君粹美资。夺标快一得，不计弟子师。向来诵新作，格力欲并驰。扃户玩明月，寒饿用一岐。及今办一饱，无取空名垂。",
            "comment": ""
        },
        {
            "title": "饮殖轩",
            "content": "病骨今朝觉倍轻，云天昨夜已全晴。烂游花木欣荣处，剩喜风烟指顾生。春草池塘频入梦，夜窗灯火会寻盟。怅然又与禽鱼别，波影沉堤晚照明。",
            "comment": ""
        },
        {
            "title": "再次韵呈张守",
            "content": "使君刘白信其朋，笑我顽然粥饭僧。打睡正便簷日煖，味诗还喜蔗浆凝。破阴风软梅犹小，弄影云疏月渐升。一自藏钩得新句，莫停吟笔到烧灯。",
            "comment": ""
        },
        {
            "title": "待众官致语口号",
            "content": "公堂锦绣映簪绅，不著人间一点尘。地窄尚堪红袖举，情孚那复白头新。蔗浆玉醴壶天晚，翠盖红贴暑月春。况是山城无一事，醉乡宾主属吾人。",
            "comment": ""
        },
        {
            "title": "题人家壁",
            "content": "等是黄粱未熟时，车尘马足竟胡为。山翁不起功名想，足糓多田正自奇。",
            "comment": ""
        },
        {
            "title": "再次韵",
            "content": "咄咄嗟数奇，觑觑笑坐驰。超然达观士，显晦用一机。夫君抱器业。轩豁见奇姿。付我舟一叶，缗丝漾清漪。",
            "comment": ""
        },
        {
            "title": "次韵张守三首",
            "content": "虐天子子是无天，谪一何妨惠亿千。闻道蝎中犹滑涣，可偕五细尚穷边。",
            "comment": ""
        },
        {
            "title": "赠净慈主人五首",
            "content": "识君方吏虎存边，已叹疲羸雪满颠。别后漂零怯人问，穷山往返费三年。",
            "comment": ""
        },
        {
            "title": "赵守燕王漕致语口号",
            "content": "二天依德幸吾州，四牡徐驱得小留，胜日非烟浮绮席，异时盛事繼文游。春还蓓蕾生谭笑，香泛叵罗剩献酬。来岁凤池双立玉，应从丹地话秦邮。",
            "comment": ""
        },
        {
            "title": "送严上舍并寄诸公十首·寄赵景安府判",
            "content": "赵子趋吴幕，予偕咏舞雩。迄今推毂力，不堕拾尘诬。鬓脚今全白，车轮欲半朱。何阶答知己，冰蘗耐穷涂。",
            "comment": ""
        },
        {
            "title": "泛湖十绝句",
            "content": "嫩绿摇漪红藕香，雨膏烟腻午供凉。西湖到眼真西子，莫信温柔别有乡。",
            "comment": ""
        },
        {
            "title": "言怀二首",
            "content": "自是三生贺季真，亟应收拾水云身。蜚凫吏隐聊同俗，饭犊生涯且耐贫。林壑风烟当未憖，利名缰锁听横陈。世间静者犹张邴，老境婆娑定笑人。",
            "comment": ""
        },
        {
            "title": "陪盱眙王使君东游四首",
            "content": "风林山阙处，茅舍两三家。小驻加鹘队，重寻粟玉花。疎烟横暖霭，碧溜漱晴沙。野兴未渠尽，数峰明晚霞。",
            "comment": ""
        },
        {
            "title": "寄广教主僧二首",
            "content": "回车半日赞公房，香积酥陀不一尝。可但山行休脚力，免教饥火燎枯肠。",
            "comment": ""
        },
        {
            "title": "再用韵寄丁知县三首",
            "content": "别时把酒欲沾襟，楚翼吴鳞要嗣音。撞玉餍听辞客语，断金深和故人心。对床风雨终前约，满眼湖山念独吟。何日水云淮上宅，草荒三径肯深寻。",
            "comment": ""
        },
        {
            "title": "谢程帅袁制使",
            "content": "江左风流人，安石颇巨擘。丝竹不去耳，用逃忧患域。陶琴不须弦，我辈所矜式。设逢东山翁，兕觥与浮白。",
            "comment": ""
        },
        {
            "title": "寄兴化徐尉二首",
            "content": "自折河桥柳，何人慰寂寥。一书宁用靳，两舍未为遥。瓜戍装应趣，荆扉兴自饶。回头五云处，犹肯访渔樵。",
            "comment": ""
        },
        {
            "title": "观山四首",
            "content": "每从迫隘面孱颜，劣比缘墙见髻鬟。好在此亭同把酒，与君全体看南山。",
            "comment": ""
        },
        {
            "title": "喜雨口号呈陈守伯固十二首",
            "content": "使君手有垂云帚，虐魃妖螟扫不馀。十顷飞蝗载蛆死，已濡银笔为君书。",
            "comment": ""
        },
        {
            "title": "侯拉客归置饮再次韵",
            "content": "将军恩意为谁长，酒未阑残日脚黄。傥有春风四弦手，真成留客醉浔阳。",
            "comment": ""
        },
        {
            "title": "山居十首",
            "content": "蕉鹿谢依乘，孤高乃得朋。闲谈每褐父，清晤或邻僧。止酒玄真子，居家杜伯升。此心安隐处，蜩鴬傲鹍鹏。",
            "comment": ""
        },
        {
            "title": "次韵答璧侍者五首",
            "content": "佛屋连延跨翠微，看云手版向曾持。重游不是寻春去，冷眼漂花卷絮时。",
            "comment": ""
        },
        {
            "title": "次韵杨宰次郎裴",
            "content": "信次尚村落，食眠随晓晡。山瓶馀濩倒，僧宇谒伊蒲。笑挟兔园策，问收鱼澳租。前滩起鸥鹭，为我作前驱。",
            "comment": ""
        },
        {
            "title": "复程平叔",
            "content": "早岁雄文手自编，偶同闻喜听钧天。漫为官去吾何取，肯寄诗来子定贤。潘岳自怜头易白，士安况苦病相缠。羡君身健须如漆，万里亨衢稳著鞭。",
            "comment": ""
        },
        {
            "title": "房陵十首",
            "content": "杯酒清浓肉更肥，咸言趁社极欢嬉。丁宁向去坐年日，要似召集敛脯时。",
            "comment": ""
        },
        {
            "title": "次韵赵帅寒食四首",
            "content": "瘦岛寒郊只外臣，先生俊逸更清新。劝耕小出仍寒食，剩办新诗报答春。",
            "comment": ""
        },
        {
            "title": "题陈主管小壶天三首",
            "content": "一室凌埃壒，公堂更左偏。闲消官上日，小隐洞吴。棋酒随醒醉，蚊虻断扑缘。怜渠锻炉侧，矻矻计巢仙。",
            "comment": ""
        },
        {
            "title": "庚子冬望雪二首",
            "content": "陇麦枯时雪意浓，可堪新日已曈。因循度腊无三白，孤负明年饱二红。",
            "comment": ""
        },
        {
            "title": "病起二首",
            "content": "即病偷闲却自怡，坐凭竹几独多时。铜炉烟畔熏风度，药臼声中昼漏迟。政自腐肠严酒戒，不应了事悔儿痴。净名文惠谁优劣，为问沾沾造化儿。",
            "comment": ""
        },
        {
            "title": "鹿鸣宴致语口号",
            "content": "黄堂宾宴雾香浮，峙玉时髦得意秋。庄海长风吹怒翼，禹门惊浪化吞舟。黄生眉宇看辉映，渌涨瑶杯剩献酬。来岁归时君记取，恩袍成行拥龙头。",
            "comment": ""
        },
        {
            "title": "赠陈钱二别乘",
            "content": "蜂蝶如相识，窥人却怪生。平时被花恼，因病此心轻。笑语初疑梦，香红旋问名。杖藜回白首，颓景欻衔城。",
            "comment": ""
        },
        {
            "title": "戏促黄簿鸡粥约三首",
            "content": "微吟仰屋耐调饥，腹负将军竟是谁。侧耳邻翁隔墙唤，黄鸡粥熟是何时。",
            "comment": ""
        },
        {
            "title": "魏知元有赠仍索诗此言别二首",
            "content": "作诗求工今则然，古人培本深其源。周鸦庄骚略未究，浪摹月露缀语言。知君胸中藏武库，平生游戏皆好句。老夫血指妙斲前，亟当还家事温故。",
            "comment": ""
        },
        {
            "title": "饯寄定海交代",
            "content": "县尹古子男，今不一钱直。低摧奉简书，侦伺常屏息。白简与按间，岁月供弹劾。当路虽所惧，奸民巧狙击。吻间售蜂虿，意外变白黑。防虞莫救过，弥缝或逃谪。政使有卓鲁，未容置形迹。云何世难事，君不劝声色。编民翕风移，恶少且心革。田庐有笑歌，魑魅亦竄匿。斯人纪仁爱，几磨南山石。政声懿如此，仅免绳治厄。诸公蜚鹗书，犯严尚遗力。安得定海民，为君洒荐墨。兰台传循吏，采访多失实。安得定海人，为君秉直笔。嗟我吏隐者，志在山南北。身名万金重，如博试此掷。赖今遗爱地，一一可矜式。玫恐效西子，美颦得嘲剧。江皋一樽酒，聊挽朝天客。妙乐喧江浪，清谭倒理窟。盟言底遽寒，舟驶潮水急。西望念风义，感叹徒至骨。",
            "comment": ""
        },
        {
            "title": "次韵王漕燕玻璃",
            "content": "轻飔度翠密，碧溜下岐赠。饮处凌埃壒，谈间忘郁蒸。何物辟尘犀，堕我玉井水。落手锦绣段，酬赠惭未能。",
            "comment": ""
        },
        {
            "title": "八月十二日夜偕客赏木犀八首",
            "content": "酒边先起未须扶，犹听槌床击唾壶。风月撩人成不寝，隔墙却拟应歌呼。",
            "comment": ""
        },
        {
            "title": "谢程帅袁制使",
            "content": "俗间若偪仄，有士能湛浮。任真自得得，与世不同忧。得閒书遮眼，觉倦书枕头。不辞蠹鱼诮，不贻牢豕羞。",
            "comment": ""
        },
        {
            "title": "次日再镒韵三首",
            "content": "山行风色怒飞沙，山末屯云涌砲车。伏轼不容同蝶梦，问炊犹可趁蜂衙。龟鱼泛渌熹晴日，草树留春著晚花。暮憩自怜尘满面，五浆先馈定谁家。",
            "comment": ""
        },
        {
            "title": "张丞见和次韵答之",
            "content": "中年赋远游，群仙谓匹敌。朅来吏海隅，笑死鹤背客。昔人混屠酤，不取俗眼只，惟应赤城老，默许分半席。",
            "comment": ""
        },
        {
            "title": "再次韵赵景安四首",
            "content": "迂儒法士就鸡连，犹复拘拘诧瓮天。度外有人能好客，一樽容我赋超然。",
            "comment": ""
        },
        {
            "title": "赠陈钱二别乘",
            "content": "花气浮迟日，莺歌佐缓觞。肯孤留客意，兼贷著书忙。畴昔朋游乐，扶携醉后狂。因君话尘外，清兴顿能长。",
            "comment": ""
        },
        {
            "title": "谢程帅袁制使",
            "content": "会青媲熊胆，入眼冰雪如。疎云放佳月，赤眚为之除。自拭乌皮几，日课蝇头书。政使堂下笑，矻矻糟粕余。",
            "comment": ""
        },
        {
            "title": "次章房陵韵四首",
            "content": "诗法究源委，今古有正传。寥寥风骚后，谁定执此权。杜韩到黄陈，刃藏牛无全。愧我蟁负山，良夜卓两肩。",
            "comment": ""
        },
        {
            "title": "约徐南卿出游",
            "content": "古寺周围锦树窠，清湖演漾麴尘波。偷闲已计三餐反，败兴其如一雨何。政复小孤鸥鹭约，未妨来校鲁鱼讹。春光尚有三之一，徐办苏堤一再过。",
            "comment": ""
        },
        {
            "title": "新林小憩见花二首",
            "content": "略得花边一欠伸，罗衫归去满缁尘。鸣鸠乳燕空多思，苦雨凄风不贷春。",
            "comment": ""
        },
        {
            "title": "寄赵帅三首",
            "content": "扬州灯火万家春，谁著诗翁寂寞滨。旧腊新年无好况，何须更问紫姑神。",
            "comment": ""
        },
        {
            "title": "赠赵丞四首",
            "content": "共约京都看早春，枣骝缓踏软红尘。要君弹压湖山景，莫惜新篇举似人。",
            "comment": ""
        },
        {
            "title": "次林子长韵",
            "content": "孤亭屹山椒，山灵信多助。比肯迂玉节，来作数刻住。江明山动色，取重以公故。未须坐谭客，子弟自翘楚。云岚远明灭，阡陌随指顾。何以验人情，楚歈杂吴舞。我来空想像，梦去上烟雨。尚及拂云饮，醉狂烦杜举。新欢偿昔游，幸会乃如许。古人重一饭，志士赋盛遇。归时混游人，健倒各扶路。",
            "comment": ""
        },
        {
            "title": "游山阳十首",
            "content": "高郎胸次著潇湘，亭枕城闉野趣长。我欲亭西分一曲，白鸥波外自鸣榔。",
            "comment": ""
        },
        {
            "title": "闻盱眙北使信感事再次韵",
            "content": "猰犬妖狐合故栖，丞关底限一丸泥。幄中已办吞青海，甲外宁惟馘白题。犁老上庭烦指顾，笞中行背问颠迷。提封旧物渠须计，一候鞮汗更向西。",
            "comment": ""
        },
        {
            "title": "武昌",
            "content": "客子修程未息肩，江山佳处小留连。醉临庾亮楼前月，梦闯回翁洞里天。形势盘萦蹲虎凤，轮蹄隐轸度丝弦。登高欲赋还东望，楚些无因唤谪仙。",
            "comment": ""
        },
        {
            "title": "榆进望磕山",
            "content": "长涂并江沙，我行颇寂寥。登高望西南，群山如涌潮。崩腾势相排，又如群马骄。磕山乃孤峙，坐受群山朝。云斜复烟横，助尔干碧霄。虚气信所聚，神物不汝遥。有龙窟其趾，贝珠丽宫醮。丰凶执其柄，祷襘走黎苗。胡为今兹旱，不能泽枯焦。史巫岁纷若，地乃徒嚣嚣。奔驰吾得辞，未救民腹枵。问龙当厚颜，深池卧逍遥。",
            "comment": ""
        },
        {
            "title": "再次韵四首",
            "content": "颇有传诗问子山，或将赞易誉虞翻。先生不乏醺酣笑，问字能无款席门。",
            "comment": ""
        },
        {
            "title": "元夕遣怀二首",
            "content": "平生计功须壮岁，异时敌已尽亨途。鬓须久已沾青女，穷达何劳问紫姑。",
            "comment": ""
        },
        {
            "title": "次韵钟汝楫",
            "content": "钟郎耐暑如被酒，亦复不闲读书口。胸中莫可渚涯窥，笔下时作蛟龙吼。老夫瞠若终后尘，儿子徒劳汗流走。中年眼见花，养痾肘生柳。漂然振我衰懦气，此士此诗今仅有。亦思琢句与周旋，强敌当前难措手。",
            "comment": ""
        },
        {
            "title": "送学生归赴秋试因省别业三首",
            "content": "年事真无赖，官曹已惮烦。儿堪付门户，吾粗有田园。游旧因相问，襟怀为细论。此心归隐计，日日受风幡。",
            "comment": ""
        },
        {
            "title": "暮春泛西湖次口号韵呈程待制十首",
            "content": "几饭南山佛老宫，诗昌谭胜每舂容。不妨重就山间宿，蔬笋香茶未阙供。",
            "comment": ""
        },
        {
            "title": "平江府天申节致语口号",
            "content": "擗麟侑酒紫皇家，降乙开祥宝祚赊。又见仙真奉瑶检，从教日月数金沙。星明丙极方呈瑞，燕敞需云共拜嘉。壑算的知天与人，大椿何必问南华。",
            "comment": ""
        },
        {
            "title": "试俞珣笔呈罗大著",
            "content": "市工营营有工拙，珣也旁睨裁一吷。扣门属我祗厚颜，结字著书无一惬。绣衣仙人归告猷，盍收此长助毫发。青霄政须立螭珥，黑头当看获麟绝。丰功被世名不灭，珣亦归装倒明月。",
            "comment": ""
        },
        {
            "title": "病起闲步",
            "content": "青女横侵鬓，讵堪连日饮。黄媪不克家，倏伏半月枕。阴阳有酣战，药剂阙上品。卫生忘周防，内愧每流渖。今朝步崇冈，晴日贷余凛。江波縠动镜，岭雪印涂廪。竹间小梅花，幽香到襟衽。去春无几日，鸟哢如见谂。酒瓢随短辕，旧盟聊复寝。诗句酬物华，是口不容噤。",
            "comment": ""
        },
        {
            "title": "到房交代招饮四首",
            "content": "簷外浮岚暖翠堆，道人亲眼为渠开。餐钱官簿何须计，直为南山亦合来。",
            "comment": ""
        },
        {
            "title": "立春前一夕雪二首",
            "content": "天仙几夜集瑶台，剪水筛琼不受催。直遣瑞花将腊去，尽驱和气与春回。坐窗客有吟飞絮，对酒人应唱落梅。雪与相如俱末至，可能草赋压邹枚。",
            "comment": ""
        },
        {
            "title": "癸丑劝耕净居",
            "content": "十五里近车不驱，净居之役良舒徐。愁霖鼓寒妒春事，倏喜淡日行云衢。涉患知乐闻自古，积忙得闲聊慰予。崇堂修庑般礴久。宠眉鲐背纷前趋。为催酒炙劳苦罢，细问里闾愁叹无。怡然离席手加额，共说温饱沾妻孥。频年丰登岂偶尔，圣恩及物天地俱。卑官政拙民未厌，辇输肩负怜朱愚。饼果在袖笑在颊，闯门稚子争携扶。我亦僧饭对两雏，未刀清坐留斯须。炉香翻频茗事竟，殿影已噎东廊隅。复捻吟髭度盘纡，人声鸟语乐有馀。",
            "comment": ""
        },
        {
            "title": "次韵赵帅四首",
            "content": "自昔繁雄地，芜城压锦城。惟公工活国，上课已蜚声。富庶几当日，调虞属老成。归应演周颂，宗祀奏维清。",
            "comment": ""
        },
        {
            "title": "阅史六首",
            "content": "百战淮西仅奏功，澶渊欲战已平戎。三纡相绂犹公道，长为莱公羡晋公。",
            "comment": ""
        },
        {
            "title": "题扇七首",
            "content": "广寒二十五万户，跪奉素娥听指呼。落屑欲堆悬圃满，人间但爱玉轮孤。",
            "comment": ""
        },
        {
            "title": "题解禹玉文卷后",
            "content": "平生解公子，器质美无度。长加进学鞭，犹后趣时步。充肠笠泽书，脱手弹丸句。侪辈无争衡，儒先有延誉。岂应如老夫，啧啧声不同。表表蠹斋翁，容易九原去。石交不在眼，赖子慰迟暮。新文烂锦绣，夫我何足赴。凛凛传远计，堂堂济世具。葆爱今其时，自视要婴孺。白璧不受尘，素丝易成污。毋为樗木散，宁作铁砚铸。良晨有逢年，逸足看取路。吾言信恶石，敢谓爱莫助。",
            "comment": ""
        },
        {
            "title": "暮春泛西湖次口号韵呈程待制十首",
            "content": "老来已谢著书忙，但向清游访睡乡。寄语深师与包叟，可无客枕假云堂。",
            "comment": ""
        },
        {
            "title": "旅馆三适",
            "content": "佳齐肯见分，春意偕客至。谁将清白名，言代碧香谥。起瀹饶磁瓯，玩吮色香味。醍醐馥牙颊，沆瀣沃肺胃。桑落古宜城，不足偕品第。我病久不饮，此日欲小醉。快哉羁寓中，乃遣拜嘉。一杯先晨饭，欻作凌云意。米饭荐烧猪，佳此三者备。饱足仍酣醺，眇睨人间世。",
            "comment": ""
        },
        {
            "title": "圩上",
            "content": "小村山影里，山脚水明沙。春事初移柳，人家未摘茶。生儿了门户，馔客有鱼暇。笑我尘埃者，奔驰鬓易华。",
            "comment": ""
        },
        {
            "title": "高头山",
            "content": "小驻缘云脚，居然睡眼醒。楚田衔树阔，汉水挟山青。蹀躞初忘倦，巉岩已饱经。川原方啖蔗，不拟叹漂零。",
            "comment": ""
        },
        {
            "title": "再次韵呈林子长郎中龚养正寺簿",
            "content": "荒学蹄涔易窥底，禄遫不应夹帝里。昧为此役君定笑，当念平生意行耳。过耳毁誉纷相半，曳裾袖刺何尝惯。餬口未忘丐斗升，投闲正须问祠观。归云倦鸟且罢休，镜中头颅盍反求。小儿能耕妇能饷，老子卒岁良优游。石友青云两君在，肺肝倾倒不自大。还家犹可诧里闾，渠侬只博白眼待。",
            "comment": ""
        },
        {
            "title": "游隐静往反四首",
            "content": "突兀南山万仞青，餍观山顶白云生。今朝访道五峰去，却向白支生处行。",
            "comment": ""
        },
        {
            "title": "早春十绝呈石湖",
            "content": "未须看竹扣人门，且复寻梅过水村。香片点衣归马健，临风只博断吟魂。",
            "comment": ""
        },
        {
            "title": "游乾明分韵得山字",
            "content": "一从隽轨得追攀，日日江皋倒载还。贪向诸公论友义，未容老子忆家山。酒边鲸吸仍畴昔，笔底羊肠出险艰。莫便樽前话分袂，此心不与石俱顽。",
            "comment": ""
        },
        {
            "title": "次梁教授见贻韵五首",
            "content": "谁向仙曹接胜谭，金泥天篆署冰衔。如闻不惜蜚霞佩，乞与耕莘与築岩。",
            "comment": ""
        },
        {
            "title": "次陈宰韵",
            "content": "觥筹交错舞僛僛，晓色侵窗客未知。便整醉魂乘款段，尚馀吟兴属酴醾。还家拟趁宝璎珞，唤客重乾金屈卮。著意风烟与调护，免教花意恨归迟。",
            "comment": ""
        },
        {
            "title": "次赵赵夷仲",
            "content": "赵侯才望屹撑空，肯我过从笑语同。妙论全胜十年读，清篇分饷一襟风。珷玞可用酬昆璞，涎颡何曾梦锦蒙。莫把诗声陵此老，迟君谒帝画平戎。",
            "comment": ""
        },
        {
            "title": "次韵答阵梦锡十首",
            "content": "吾宗石友读书眼，可但於易钩其深。日来弄笔课七字，万象奔忙供醉吟。",
            "comment": ""
        },
        {
            "title": "次韵郑同年饯行",
            "content": "一官自食天水草，群隽追奔风马牛。俭幕胡宁效涓滴，孔装未拟借膏油。交情顾我失一臂，才地较君输几筹。更引功名挽衰朽，天生江水不西流。",
            "comment": ""
        },
        {
            "title": "再次韵答陈居仁二首",
            "content": "丁年也办刺天蜚，几梦西垣与北扉。未簉时英书汗简，已烦溪友寄当归。桑榆境界宁辞冷，芹藻杯盘可得肥。说似故人应绝倒，衰颜五十盍知非。",
            "comment": ""
        },
        {
            "title": "次韵赵帅二首",
            "content": "天公一笑晚云残，戏与璇穹贴白团。试问天风摇翠袖，玉肌何似玉笙寒。",
            "comment": ""
        },
        {
            "title": "寄张守仲思十首",
            "content": "我方投老嗟多难，君亦频年悼百罗。乐事定知神所妒，把杯追话唱酬时。",
            "comment": ""
        },
        {
            "title": "次韵胡元善",
            "content": "柳间莺友羽衣轻，花外溪流镜面平。胜处过君时得醉，今春属我老归耕。吏尘只可黄粱梦，棋社聊寻白鹭盟，犹计浮名孤乐事，风烟满眼得无情。",
            "comment": ""
        },
        {
            "title": "次韵程帅",
            "content": "嗜慾割去土与泥，调虞气血等稚儿。拘拘谫谫世所怪，未免鹤发仍鸡皮。甘脆为目不为腹，蚕繭自缚良苦之。两螯公子大於扇，九室春色堪为池。开缄况读万选句，快意领此一段奇。自怜忍欲忍艾似，涎流津饐不自持。明知喘疾有时愈，更寄斫雪加餐诗。",
            "comment": ""
        },
        {
            "title": "喜雨口号呈陈守伯固十二首",
            "content": "钱轻币重病吾农，未有奇方起困穷。粗遣年丰官糴粟，少令钱币各通融。",
            "comment": ""
        },
        {
            "title": "次前韵言怀",
            "content": "庄叟所原龟曳泥，正平止从屠沽儿。了知声利昏酣者，一一痴骨包妍皮。江湖我虽吏隐去，仰视二子终愧之。逝将归种二顷秫，又欲深凿六亩池。目寄飞鸿百念息，付渠夸世与钓奇。山翁溪友结三益，长年直钩时一持。灌园之隙课阿买，分题细和陶翁诗。",
            "comment": ""
        },
        {
            "title": "题毕直合翻经图三首",
            "content": "中原正朔合天王，细读遗书瘿作囊。老子披图揩病眼，为公重炷石炉香。",
            "comment": ""
        },
        {
            "title": "再次前韵呈林郎中五首",
            "content": "仪图登俊烦玉音，何人望倾英俊林。比喜诸公挽此杰，正复宝鼎荐汾阴。楚珩赵璧希代宝，丹地紫阁五云深。论思调虞要无迹，安用夫人知格心。",
            "comment": ""
        },
        {
            "title": "頫江楼分韵得春字",
            "content": "子政文笔劲，武陵豪气振。高骞霄汉步，分占燕莺春。造化归吟思，樽罍著散人。芳时好宾主，载酒未妨频。",
            "comment": ""
        },
        {
            "title": "郢州二首",
            "content": "古郢繁华得少留，披云更喜识贤侯。径容拱挹侍谭笑，怪底咄嗟成献酬。罗绮香中偷醉眼，蕙兰丛里掉吟头。何如白玉堂中客，试问樽前小莫愁。",
            "comment": ""
        },
        {
            "title": "十绝句寄赵帅",
            "content": "从公日日醉中归，插鬓长分最好枝。旧约何如趁新约，浪言灯夕胜花时。",
            "comment": ""
        },
        {
            "title": "郝泽民主簿赠诗次韵二首",
            "content": "夫君糠秕视钱神，诗逼黄初论借秦。义概咸推天下士，簿曹聊见宰官身。茶香延客自不饱，书币踵门谁可人。从古功名多晚节，相逢双鬓未妨新。",
            "comment": ""
        },
        {
            "title": "再次韵酬俞君任",
            "content": "闯首亨衢属壮年，即今奔骛恐徒然。时情合退羊肠步，宦路难加马腹鞭。朱紫浪惊流俗眼，风骚要拍古人肩。归休计办君当贺，儿辈新营种秫田。",
            "comment": ""
        },
        {
            "title": "隐静道中",
            "content": "晴日暝复出，烟云尚飞浮。东风解人意，松间作飕飀。罢马不用鞭，正惬道涂修。凉气濯毛骨，百疾洒然瘳。萦纡草根泉，激激冰玉濑。篱头蔷薇花，娜娜新妇头。空林人语寂，野鸟时啁啾。名山无窘步，春色况未休。盘礴翠微寺，判作三日留。曾非躭禅寂，聊此乐深幽。文移暂见贳，清境与心谋。晞发五峰影，濯足双涧流。",
            "comment": ""
        },
        {
            "title": "再次寄肯堂韵五首",
            "content": "枝筇过我海云边，空谷人声喜欲颠。更喜重逢各强健，未须凄惋话彫年。",
            "comment": ""
        },
        {
            "title": "闲居十首",
            "content": "病减还思近麴生，嚼花嗅蕊对空瓶。不应斗酒钱三百，犹惜春衣耐独醒。",
            "comment": ""
        },
        {
            "title": "登招宝山",
            "content": "一鹫风烟上，三韩指点中。地随山共尽，天与水无穷。梦蚁纷轩冕，骑鱼可阆蓬。仙曹应拊掌，顾我簿书丛。",
            "comment": ""
        },
        {
            "title": "谢邹秘正惠淮白吕判院送酒",
            "content": "簷鹊声前拆雁书，双材有底到蜗庐。洁樽几梦沾膏露，下筹于今荐腹腴。仙府流霞端伯仲，徐州秃尾但台舆。寒人醉饱何缘静，径搅诗肠撚白须。",
            "comment": ""
        },
        {
            "title": "暮春泛西湖次口号韵呈程待制十首",
            "content": "何须履道写新图，不用悲歌缺唾壶。岩壑清奇皆我有，利名缰锁向来无。",
            "comment": ""
        },
        {
            "title": "三月初晚晴寄高缙之三首",
            "content": "人家绣闺闲，湖上妆面新。湖山箫鼓中，鱼鸟安得驯。山灵建飞雨，净洗绮罗尘。即今堤边柳，为谁管残春。",
            "comment": ""
        },
        {
            "title": "春阴二首",
            "content": "园林桃杏已无馀，雨挟春寒擅晓晡。芍药红悭犹料理，海棠娇甚可枝梧。",
            "comment": ""
        },
        {
            "title": "同沈守劝农十首",
            "content": "抖擞平时簿领尘，偷闲来作看花人。从今日作花间去，已费今年一半春。",
            "comment": ""
        },
        {
            "title": "再次韵三首",
            "content": "得君清句我愁无，不惜长哦缺唾壶。句法森严谁到此，了知岛可但中途。",
            "comment": ""
        },
        {
            "title": "次韵王省干",
            "content": "王侯文振奇，人作高山仰。世学方波颓。渠独不流荡。诸生畏雄骜，六艺厚涵养。",
            "comment": ""
        },
        {
            "title": "赵园饮三首",
            "content": "不谓东君雨后春，尚多红紫待游人。天香更有西京种，来伴宾筵笑脸新。",
            "comment": ""
        },
        {
            "title": "再次韵赠张德恭",
            "content": "老寻诗法得良朋，转处骊珠悟后僧。帝所宫商中夜奏，仙盘沆瀣未秋凝。乐天不幸逢元稹，季友而来有彦升。交手当家亲父子，为君别本记传灯。",
            "comment": ""
        },
        {
            "title": "寓吴门十首",
            "content": "向来勇策著书勋，一刻曾将白璧论。老去光阴都不惜，静看乌兔役朝昏。",
            "comment": ""
        },
        {
            "title": "次韵何学谕送行二首",
            "content": "湖山迎客棹，触目总宜诗。回首蓬莱近，平生汗漫期。衰年得奇观，往事属怀思。何日鸱夷去，扁舟共翠眉。",
            "comment": ""
        },
        {
            "title": "漏泽院四绝句",
            "content": "粹公颇似庐山远，美酒还因我辈沽。想得静看豪饮罢，一灯弥勒伴跏趺。",
            "comment": ""
        },
        {
            "title": "高宗皇帝挽章四首",
            "content": "雨露均皇泽，丹青焕帝猷。恢图自天运，授圣与神谋。方眕修龄梦，俄偕造物游。姑山馀四子，不复侯琼辀。",
            "comment": ""
        },
        {
            "title": "正觉寺",
            "content": "细穿诘曲上高寒，一鹫青冥杳霭间。栏楯欹浮沧海影，东南重见紫金山。方壶入眼鲸堪跨，璧月依人桂易攀。闻说老禅佳寝饭，一生无梦落尘寰。",
            "comment": ""
        },
        {
            "title": "次崔帅韵",
            "content": "虎塞风云自壮怀，诗坛尤见不凡才。至音忽作锵金发，急笔宁须击钵催。属餍重尝项上脔，拜嘉如嗅陇头梅。还家定遣比邻怪，珠璧光芒重载回。",
            "comment": ""
        },
        {
            "title": "再次韵",
            "content": "覆觞课五升，秘诀不待传。百里三万家，优主师师权。坐肉荒岁骨，岂但医十全。高郎径刺史，况论担弛肩。",
            "comment": ""
        },
        {
            "title": "题史髯诗卷后二首",
            "content": "平生一士万金多，更恨诗人饿涧薖。羁旅忽成开笑口，软红尘底得阴何。",
            "comment": ""
        },
        {
            "title": "次韵杨宰宿北阿",
            "content": "寒事峥嵘念解携，芳樽忆共拆红泥。邮筒空有诗相续，夫子东归我复西。刺刺掀林朔风驶，沈沈合雪晚云低。巴歌拟报阳春赠，未敢从人索品题。",
            "comment": ""
        },
        {
            "title": "次韵王签判二首",
            "content": "客中谁者伴闲身，只有苍槐与翠筠。回首昔游惊梦断，故人重见倍情亲。簿书简省官居好，月露清圆句语新。千里相思匪天意，聚头一笑此何因。",
            "comment": ""
        },
        {
            "title": "再用前韵赠高司理共八首",
            "content": "帅幕群才赖激扬，衰迟犹喜后升堂。雷封局缩聊偿债，衮字褒嘉但寸长。再试真成不龟药，九言终佩辟邪香。龙门梦断谁知己，几诵桑阿赋末章。",
            "comment": ""
        },
        {
            "title": "八月十二日夜偕客赏木犀八首",
            "content": "冰蟾蜚下一天霜，领{上四下各}岩花旖旎香。我亦小园清绝处，与君同命醉为乡。",
            "comment": ""
        },
        {
            "title": "题通明堂",
            "content": "世儒困墙面，窒外由蔽中。一理有朝澈，八窗自玲珑。公无末俗病，人识古贤风。照物鉴绝尘，与世云行空。似闻虚白室，略与公心同。彼哉坏陂老，史语宁所蒙。吾知泚笔意，千载端为公。",
            "comment": ""
        },
        {
            "title": "感事十诗上李侍郎",
            "content": "长松倚绝壑，高萝缠绵之。苍山屹半空，白云相因依。挥策马不前，自问此何时。圣贤运化枢，奇髦各骛驰。踯躅诸儒后，槁暴穷山为。盘木贵有因，平心勿嗟咨。",
            "comment": ""
        },
        {
            "title": "次朱必先与师是唱酬韵",
            "content": "朱郎满腹抱贤业，壮岁弹铗仍哀歌。飞将未侯方朔饿，天无老眼如子何。纷纷过眼日百十，超拔如君信难及。平陵笔阵吾敢支，稳掇世科人所必。小儿鹿鹿空肩随，血指汗颜惊崛奇。於菟一啸百兽慑，谁顾露草寒蛩悲。诗书鼓吹且强饭，舜咨皋谟适华理。功名迫逐可得辞，等闲莫咏南山粲。",
            "comment": ""
        },
        {
            "title": "次韵解枢干二首",
            "content": "我方首儒冠，颇亦易此人。尚友卑自汉，读书考先秦。士或暗郑朴，识面蕲卜邻。计疎志空勤，敝帚浪自珍。口前齐东语，瞢欲润帝纶。学如村社醖，百璃间一醇。老蘖媚衰红，饱阅姚魏春。顾惭误题品，五字极清新。君才允文武，行矣拱帝宸。余年念桑榆，归去侪编民。",
            "comment": ""
        },
        {
            "title": "次韵严文炳暂别归吴门",
            "content": "白驹絷维之，君乃再岁住。政如何蓧翁，鸡黍止季路。得句推敲余，每肯向予吐。平生识丁字，颇亦指佳处。只今妙著述，讵云工训故。东陆方播和，南云遽回顾。似闻汉诸公，交口河东赋。挽袖不转头，欻作翩鸿去。郡舍虽旧约，侯门有晚遇。可忘酒招携，况识棋胜负。老景乐事稀，春意骏足骛。无令归骖前，怒风鏖花絮。",
            "comment": ""
        },
        {
            "title": "送羊侯因简崔帅一首",
            "content": "游宦何许佳，解印还故乡。旧国仍旧都，别去未始忘。一旦吾眼中，怡然得徜徉。钓处它日梁，树是儿时桑。扶携拥道周，老倪皆壶浆。官簿有高下，此乐均未央。羊侯万金将，文武擅两长。棱威肃貔虎，谈兵厉冰霜。小作漳滨卧，斗饭方健强。胡为倚秋风，归思歌慨慷。似闻山阳郊，迓者立堵墙。湖蟹九月肥，社酒千室香。海舶来麋{上鹿下加}，江户送鳟鲂。举白作鲸吸，罗幙同春阳。乐事有如此，夙志今始偿。我袖如椽笔，落纸烟云翔。自今小昼锦，为君记新堂。",
            "comment": ""
        },
        {
            "title": "携襄阳诗卷示子孙再次韵",
            "content": "还家未浣衣袂泥，聚首笑语环孙儿。挽须倒褚问所得，酬倡定续陆与皮。小子情话吾所师，指瑜擿瑕切中之。谓公杰作含古意，白月在天影在池。阿翁赑屃十驾足，故步虽在欠新奇。向者护前今不尔，自呼罚爵为汝持。与问潮乎奈吾老，亦喜商也能言诗。",
            "comment": ""
        },
        {
            "title": "岁晚言怀",
            "content": "纸屋酣春意，霜空凝冻云。甘违酒伴约，稍策睡乡勋。寂寂观腾踔，堂堂敛放纷。冥心得今我，回首谢前闻。",
            "comment": ""
        },
        {
            "title": "即事二首",
            "content": "隥围山拥碧崚嶒，二载房陵冷似冰。今日皇皇空载质，令人翻忆在房陵。",
            "comment": ""
        },
        {
            "title": "山行寄程帅",
            "content": "雨馀支径湿平沙，恰称卑官下泽车。杂树暝烟森立槊，乱峰迎客俨排衙。水禽时弄蹁跹影，野草争开细碎花。久忆山行此如愿，不应回首更思家。",
            "comment": ""
        },
        {
            "title": "示阿泰三首",
            "content": "老稚悬知乐有馀，迎门先问小於菟。风烟满眼山环海，对酒还曾斲句无。",
            "comment": ""
        },
        {
            "title": "次韵赵帅",
            "content": "平山已有胜超然，况复莺花二月天。管领莺花属仙伯，不应草草赋归田。",
            "comment": ""
        },
        {
            "title": "十绝句寄赵帅",
            "content": "每上平山把酒卮，海鸿泉骥满乌丝。风流人物诗书帅，万字千锺更属谁。",
            "comment": ""
        },
        {
            "title": "次韵杨宰汲泉浸栀子花",
            "content": "山行不识小人羹，但有清寒饷瓦罂。想见雪肤陪独夜，世间无比长官清。",
            "comment": ""
        },
        {
            "title": "梁教授次柘枝诗韵再和",
            "content": "洞里莺花别有天，为渠蘸甲上金船。舞姝贪看尘生袜，饮兴浑忘雪满颠。弄影竞垂三昧手，倚风疑袅五枝莲。广寒再阅霓裳罢，笙鹤飞来末是仙。",
            "comment": ""
        },
        {
            "title": "次韵翟元卿",
            "content": "君是儒冠秀，源流况父兄。文堪一战霸，气欲五郎卿。与世甘多遻，谋生迄未成。其谁为推挽，小试合承明。",
            "comment": ""
        },
        {
            "title": "谢刘提干墨竹见遗二首",
            "content": "龙孙袅袅初辞箨，凤尾娟娟拟受风。疏影向人翩欲舞，梦残依约月庭空。",
            "comment": ""
        },
        {
            "title": "再次韵酬林子长运使",
            "content": "绣衣如椽笔，可但江山助。登楼得秀句，飞云为公住。使君倾意气，接我便亲故。自忖庸鄀陋，两公富全楚。赋雪容末至，高轩先左顾。醉乡信馀地，肯作长沙舞。和气挽春回，冰柱下檐雨。代舍猪狗盗，珠履贲豪举。阿迁诧齐魏，琐琐吾未许。我从两公游，趣舍本神遇。更当问学閒，司南取夷路。",
            "comment": ""
        },
        {
            "title": "晓枕二首",
            "content": "雨鸭惊鸣转五更，幽人宿酒未全醒。小轩只似孤舟上，忆得霜湖带梦听。",
            "comment": ""
        },
        {
            "title": "次王巡检韵三首",
            "content": "平生嘿识玩诗昌，对客挥毫底未忘。只恐韩陵读碑客，诮君草草诮吾狂。",
            "comment": ""
        },
        {
            "title": "题济胜七物·七村童",
            "content": "貌野言伧却近真，客前疏{上四下各}不能嗔。折花替我簪纱帽，看竹须渠问主人。",
            "comment": ""
        },
        {
            "title": "游普向十首",
            "content": "处士前身自水仙，天教清句纪山川。即今秋菊寒泉意，双鹤飞来若个边。",
            "comment": ""
        },
        {
            "title": "泊上虞驿来日行四首",
            "content": "溪山可图画，风物忆吾乡。渔艇鸥鹜乱，茅茨菱芡香。",
            "comment": ""
        },
        {
            "title": "杨侍郎召饭再用韵",
            "content": "升沉渠敢话齐年，妙句推褒辈行然。高燕况叨琼作醴，凡骀底称玉为鞭。歌终画扇犹庶面，舞困欹花半压肩。此去隽游萦客梦，梦陪笙鹤下琼田。",
            "comment": ""
        },
        {
            "title": "同沈守劝农十首",
            "content": "行遍西阡更北村，檀栾处处绿梢云。官身未敢山间宿，可得排门谒此君。",
            "comment": ""
        },
        {
            "title": "次姜尧章赠诗卷中韵",
            "content": "壮年志在行，皇皇困无君。老矣此念灰，去住如闲云。诗坛二三子，一见胜百闻。徐郎吴下蒙，绚丽工语言。滔天自滥觞，昔人求其源。隐几有妙领，未觉市声喧。",
            "comment": ""
        },
        {
            "title": "和陶渊明二十首",
            "content": "愦愦绮纨儿，客或大其宅。长公抱胸奇，所向有削迹。穷达吁可惊，贤否乃什百。请君勿此计，计之当浮白。",
            "comment": ""
        },
        {
            "title": "寄严文炳",
            "content": "故人千里远，论心未遐弃。不谓江淮隔，尺书雁能寄。春风生展掩，满慰别后意。陈义凛凉霜，不独相思字。",
            "comment": ""
        },
        {
            "title": "刘向二首",
            "content": "若将初节订贤愚，圣哲功名古亦无。一代儒宗忧国意，当年几落伪金诛。",
            "comment": ""
        },
        {
            "title": "东园诗寄兴化吴从道",
            "content": "溪流抱玦围亭里，三面栏干压清泚。养花种竹今几年，红红绿绿皆风烟。黑头主人富文墨，隙地营园喜留客。去年香雾摇东风，藉花一醉君见容。悲翠拂衣蝶窥酒，归时檐牙挂星斗。有物系足寒前盟，徙倚东风空复情。歌前酒所何限意，黄鹂应说鸥应记。一春不风即蜚雨，曾奉亲舆赏花否。向来券游付云，向来券负今偿君。濡毫却叹无好语，说似能诗叶明府。",
            "comment": ""
        },
        {
            "title": "再次寄肯堂韵五首",
            "content": "倦游只有囊诗锦，试为高人一笑开。当日留题海山寺，旋闻石刻暗莓苔。",
            "comment": ""
        },
        {
            "title": "题项处士山堂二首",
            "content": "久安楚俗眠云屋，又向吴侬倒药囊。出处无心俱乐地，世间何处不山堂。",
            "comment": ""
        },
        {
            "title": "游普向十首",
            "content": "崇冈回首路萦盘，夕照明边小凭栏。船合浅沙催客上，玻璃影里见长安。",
            "comment": ""
        },
        {
            "title": "次韵高宾王见投四首",
            "content": "病念还家可奈愁，客中日月急梭投。土花晕壁迎梅雨，海燕将雏送麦秋。沾袖正怜珠陨睫，关门能复玉为舟。搘头合膝高舂卧，黄妳青奴共此楼。",
            "comment": ""
        },
        {
            "title": "送臧子与子仪之楚州告免解二首",
            "content": "昭代论豪杰，崔侯允武文。小却近遐冲，厚用当致君。敷政极中和，殖学根典坟。士有砆玉岐，公自泾渭分。何人非教育，二臧实不群。两两计偕去，名犹壅上闻。试袖于蒍歌，往拜刘将军。心醉心瑾前，何待曲蘖醺。",
            "comment": ""
        },
        {
            "title": "寄严文炳",
            "content": "严子老於菟，彪炳踞贤关。可怜五车学，仅博九品官。客程望至喜，江阔山丛攒。缅怀造物心，念子讵能安。",
            "comment": ""
        },
        {
            "title": "十绝句寄赵帅",
            "content": "豪竹哀丝荐玉觞，羽衣仙袂俨分行。酡颜一为东君笑，媚白妖红不敢芳。",
            "comment": ""
        },
        {
            "title": "复次韵四首",
            "content": "昔上瞿塘滟预堆，盘涡如井放船开。山行欢喜今非错，备见梢濆撆漩来。",
            "comment": ""
        },
        {
            "title": "次韵朱解元雪",
            "content": "掉头取别未经旬，已积胸中几斛尘。密雪忽明银海夜，端忧空负玉花春。笔驱和气君何健，囊致新诗我未贫。胜日兔园当有赋，可能客右欠斯人。",
            "comment": ""
        },
        {
            "title": "赠傅商卿",
            "content": "残年多病更衔哀，今日衰怀得好开。闻道场功因雨止，径缘老子犯寒来。下簾小炽萁炉火，煨芋聊持药玉杯。翻忆黄公酒垆夜，{上四下各}无忧患娆灵台。",
            "comment": ""
        },
        {
            "title": "客以诗为东园饮不果次其韵二首",
            "content": "春池照影红锦衣，鸳鸯与鸭同低摧。金笼鹦鹉颇谇语，解道春色今寒灰。客来命笑还错莫，此情不似君情薄。会须把酒杏花前，只唤茶瓯充罚爵。",
            "comment": ""
        },
        {
            "title": "次韵袁丈知府喜雨",
            "content": "使君今代段荆州，指顾为霖旱不忧。比屋便令开笑口，散人亦复掉吟头。封君擅富宁容数，义廪赒贫可待求。想阅贺章天更喜，津津玉色动凝旒。",
            "comment": ""
        },
        {
            "title": "无题三首",
            "content": "卧病十四五，秋来身自轻。已拚不籍在，宁复可怜生。每笑隐者传，尚存身后名。灌园聊日力，分药且交情。",
            "comment": ""
        },
        {
            "title": "寄幼度主簿",
            "content": "辞家暑雨溅红蕖，转首荞花已雪如。岁月只随流水逝，笑谈陡与故人疎。简书我正罢长道，归棹君行指旧居。他日霜风吹梦破，空从旅雁觅来书。",
            "comment": ""
        },
        {
            "title": "次韵常粹俞君任二首",
            "content": "与君颜面各临年，同滞江湖恐不然。虎兕向来甘旷野，骅骝宁复待挥鞭。政成合进凌霄步，客里犹抬斲句肩。人品国华君可仰，岂应学我赋归田。",
            "comment": ""
        },
        {
            "title": "次韵杨宰泛湖",
            "content": "他日草玄手，效官今武需。端忧计丰歉，行邑问阴晴。诗酒时陶冶，身名孰重轻。犹能记驽蹇，拜赐得瓖缨。",
            "comment": ""
        },
        {
            "title": "题高缙之剑室二首",
            "content": "皇家威德憺遐荒，何物楼兰尚颉颃。想见诗人欹枕处，云霄中夜有光芒。",
            "comment": ""
        },
        {
            "title": "次韵张守仲思食车螯",
            "content": "斤除介甲更加鞭，隽永丰腴旧所便。蛏弟蛤兄从倚市，车公酒处信光前。",
            "comment": ""
        },
        {
            "title": "感事十诗上李侍郎",
            "content": "邻女德称色，婉变白玉温。无资嫁未售，行媒不顾门。佩是新纫兰，庭有手值萱。君子正求匹，不聘甘难婚。芳岁逝不留，苦节中弥敦。涧潦有遗采，此意与谁论。",
            "comment": ""
        },
        {
            "title": "题吴司理子隆兼隐",
            "content": "绅笏视林薮，达人忘异同。端知柱下史，却笑鹿门翁。犴狱仍阴德，诗书亦隽功。何须笠泽去，烟浪放船篷。",
            "comment": ""
        },
        {
            "title": "次韵苏监仓二首",
            "content": "交朋又得一相如，高掩虞郎行秘书。妙论析微惊我倒，诸生到眼可人无。一官幸此分邻烛，五字渠能揽虎须。快读清篇病如扫，北轩风竹对森疎。",
            "comment": ""
        },
        {
            "title": "赠四子二首",
            "content": "交这眼亦班班，四子声猷岂易攀。百里来羞长翁赆，片言仍解相公颜。事乖雅意畴忘叹，我已南驱子北还。繼此开樽讲德处，定知矫首向云山。",
            "comment": ""
        },
        {
            "title": "赠赵丞四首",
            "content": "我衰但作一廛计，认古宣城为故乡。待得故人来作牧，试吟打鸭起鸳鸯。",
            "comment": ""
        },
        {
            "title": "三月初晚晴寄高缙之三首",
            "content": "东风扫积阴，残雨不敢漂。坏云裂裳帛，倒挂磴岭腰。鸟影不作暝，夕阳明山椒。安得上上头，风露永清宵。",
            "comment": ""
        },
        {
            "title": "山居十首",
            "content": "鸟息我亦倦，行行取径微。石棱妨错足，藤蔓每钩衣。森木各天籁，连山同夕晖。推门吟袖冷，满带野风归。",
            "comment": ""
        },
        {
            "title": "山居十首",
            "content": "涉世惯多遻，送欣惬此心。鸡孙当岁稔，竹母值秋阴。言配香粳软，行须绿影深。继今摩腹去，风日更萧森。",
            "comment": ""
        },
        {
            "title": "次韵杨宰思庭竹",
            "content": "数寻脆碧袅轻阴，岁不知寒暑不侵。属厌吟风仍啸雨，尽收县解入琴心。",
            "comment": ""
        },
        {
            "title": "急笔次梁教韵",
            "content": "旱气如燬民其咨，漂然一雨喜可知。醮席龙坛揭精意，青章祝号免愧辞。馨香了知罔时怨，耕耦亟用发尔私。四鬴足食可倚俟，三年馀蓄夫何疑。小麦囷藏繭已择，及此得雨未后时。阴晴向人信大巧，此柄似付吾辈持。岂特贫窭免逋捕，抑令催敛减箠笞。旱魃蝗蝻方踯躅，不待炎火俄歼夷。吾皇圣德帝所佑，上瑞何必占蓍龟。职民之忧假守事，遇灾讵可缺祷祠。贪功谓盗古不予，读诗愧色浮清涯。揣已未敢拜此赐，亦念佳句堪疗饥。击钵千纸久不讲，聚头一醉属有期。自公退食况病减，今我不乐将谁欺。青楼歌舞有新按，中年丝竹聊自怡。已戒隶人谨约束，酒阑一屏骊驹诗。",
            "comment": ""
        },
        {
            "title": "春日客中二首",
            "content": "平时谩说醉为乡，对景今如石作肠。老去犹兴客中叹，春来刚制酒边狂。露桃烟柳为谁好，蜂蜜燕泥徒自忙。红紫打围歌笑地，暮年多感怕思量。",
            "comment": ""
        },
        {
            "title": "次韵答赵文卿四首",
            "content": "小燕招邀慰病颜，何曾雨涩与风悭。分明喜鹊先知得，未晓飞鸣闹屋山。",
            "comment": ""
        },
        {
            "title": "寄师文二首",
            "content": "世涂岂必尽笼囚，自是迂疏拙应酬。簿领婴心宁素志，梦魂何日不沧洲。揆吾温饱儿堪托，平昔行藏妇与谋。已判来年拂衣去，寄言亟办钓鱼舟。",
            "comment": ""
        },
        {
            "title": "冬至",
            "content": "至节占天意，丰登又必然。相风绿漪静，宾日矞云鲜。比屋皆生意，穷阎有醉眠。端容衰病宰，索句海山前。",
            "comment": ""
        },
        {
            "title": "再次韵杨宰七首",
            "content": "雪英闲澹炯双明，水斛泓渟碧一罂。小憩山村无与语，熏炉茶鼎闹僧清。",
            "comment": ""
        },
        {
            "title": "书事二首",
            "content": "壮年肤骨已清臞，老去支离转不如。二十七年扶病过，半缘耽酒半耽书。",
            "comment": ""
        },
        {
            "title": "赠黄国器二首",
            "content": "簿书丛里久囚拘，鸥鹭群边忽自如。白傅已甘多病过，安仁况复悼亡馀。归田且办充肠米，遮眼非无插架书。如子功名方迫逐，未应偕我问樵渔。",
            "comment": ""
        },
        {
            "title": "管仲二首",
            "content": "平生勋业载成书，胁制诸侯只霸图。盍繼车攻奏嘉颂，迄今璧帛簉东都。",
            "comment": ""
        },
        {
            "title": "游慈溪龙虎轩",
            "content": "坐曹可胜劳，出郭复行役。半年定海令，三度慈溪客。慈溪足胜处，出秀江缭碧。终然萦梦寐，遑此事游历。高轩閟龙虎，表表市闤侧。得兴不暇慵，徙倚且数刻。洞户初推敲，阶除旋登陟。向来攫怒势，枯干抱顽石。乃知名实间，未易胶今昔。尚喜诗翁碑，不受苍藓蚀。可但神所护，人未忘翁德。非使老眼明，斯游竟无得。",
            "comment": ""
        },
        {
            "title": "定海甲寅口号七首",
            "content": "父子分头上海船，今年海熟胜常年。官中可但追呼少，不质田输折米钱。",
            "comment": ""
        },
        {
            "title": "次韵张守四首",
            "content": "新诗囊锦堕春窗，旋炷铜炉百和香。试握毛锥支劲敌，独怜赤手强扶疮。",
            "comment": ""
        },
        {
            "title": "次韵杨宰二首",
            "content": "早缘官事坐儿痴，晚悟骚人赋汨泥。耐病久闲金腰褭，扶衰时近玉东西。词场尚友心终在，诗力逢君价自低。欲试成风须妙质，莫怀章甫问雕题。",
            "comment": ""
        },
        {
            "title": "题椿桂堂四首",
            "content": "蒙庄漫诧楚冥灵，独秀吾今陋郤生。更笑田家紫荆树，每随人意作枯荣。",
            "comment": ""
        },
        {
            "title": "苦旱六首",
            "content": "苍生惜死所，倚须数寸泽。连朝油云度，空劳问雨色。丰歉恐数然，造物莫为力。定知天屡阴，为尔动凄恻。",
            "comment": ""
        },
        {
            "title": "次韵张秀才",
            "content": "风前病眼如挟沙，萧萧两鬓吹苍华。翩然一马度平楚，时见碧溜浮梅花。胡蝶蘧恐非梦，乾鹊角角营其家。哦君新诗念乡国，雁字一行天际斜。",
            "comment": ""
        },
        {
            "title": "予七十赵监税见贺以诗次韵",
            "content": "平生烛之武，况已雪髯翁。誉我犹时用，君言恐未公。",
            "comment": ""
        },
        {
            "title": "次韵吴守四首",
            "content": "当日谪仙随凤诏，毫端写出禁园春。沉香亭北人沉醉，误认龙香在领巾。",
            "comment": ""
        },
        {
            "title": "送鹌鸭腊龚养正二首",
            "content": "霜湖风草自徜徉，夜网晨弦不易防。作意分甘资一饱，为撩清梦到江阳。",
            "comment": ""
        },
        {
            "title": "和陶渊明二十首",
            "content": "不念建德游，枉作心奋飞。一溺狂泉饮，坐受人所悲。吾乐有余地，醉乡真可依。酹觞初问涂，嗽醪便知归。弃置近药裹，改弦计扶衰。欢趣固自若，谁谓志原违。",
            "comment": ""
        },
        {
            "title": "次赵解元韵",
            "content": "兴刘止用一编书，万轴垂笺或腐儒。表表君今超北学，多多我已悔东隅。声华看续诸公后，尔雅深知一笔无。缩手袖间真老矣，灌园蓄{牛孛}了朱愚。",
            "comment": ""
        },
        {
            "title": "次韵徐秀才十首",
            "content": "冷官卧漳滨，书奁漫栖埃。餐鱼芼瓠叶，局缩养不才。穷鬼不受送，与君作陈雷。将军视将浼，夫岂馈无台。",
            "comment": ""
        },
        {
            "title": "泛湖十绝句",
            "content": "底许行庖旋不空，小舟如纤浪花中。盘珍俎实随供给，亦有红衣载短蓬。",
            "comment": ""
        },
        {
            "title": "盐城阻冰雪赠陈德美三首",
            "content": "身口真相累，风霜得备尝。即今歌匪兕，未憗反屠羊。辟谤规闲口，因衰再覆觞。不知诗酒外，何计逭悲凉。",
            "comment": ""
        },
        {
            "title": "次韵陈学正",
            "content": "自审江湖槁项翁，浪将张邴并高风。就闲耕钓真无说，投合侯王况不工。策足不应诸俊后，如君宁复老夫同。亟须秉烛欢游地，行簉英雄入彀中。",
            "comment": ""
        },
        {
            "title": "次韵答高宾王",
            "content": "陂量如君信有容，诺金到我岂宜蒙。蛾眉自古偕三惑，虎旅何心待九攻。雨室聊辞秉烛女，石肠莫笑叩舷翁。吾徒妩媚青编在，檗茹冰栖定隽功。",
            "comment": ""
        },
        {
            "title": "正月十六夜大雪次张守诸公二首",
            "content": "阳阖阴开意莫穷，东君衒巧似良工。红莲熄燄人收市，丹杏开时雪滚风。韵语真宜咏飞絮，短歌当有颂元丰。一番壮观俄漂忽，已落诗人卷轴中。",
            "comment": ""
        },
        {
            "title": "雪晴再次韵",
            "content": "璇穹莹澈晴风后，晓日初融陌路泥。老桧苍筠潜动色，迎春送腊好分题。藏春僧合心曾恋，闯海山亭梦到迷。回首桑阴三宿旧，鄮城东去虎存西。",
            "comment": ""
        },
        {
            "title": "感事十诗上李侍郎",
            "content": "幽人一床书，不肯睨侯伯。领会有真乐，未厌四立壁。平日太玄经，看人五鹿客。今代元紫芝，独未觇颜色。向来萦清梦，倏喜得亲炙。一洗衰俗耻，满腹志原毕。",
            "comment": ""
        },
        {
            "title": "近榆亭",
            "content": "何年几星精，夜辞天帝家。幻为赖乡种，增贲别乘衙。似闻彩凤舞，天风乱晨霞。尚当月林饮，一掺渔阳檛。",
            "comment": ""
        },
        {
            "title": "再次韵",
            "content": "好时好节工恼客，投老只思深闭关。鹤膝痛医终是病，蛾眉公夺岂容悭。浩歌已减落梅曲，苦思更妨颓醉山。冷语陋姝何所似，贫家矮屋劣成间。",
            "comment": ""
        },
        {
            "title": "祷雨福溪岩",
            "content": "我访福溪岩，行行黍稌中。人家打麦罢，邻里笑语同。迎官问来意，不信有蕴隆。淙激田间泉，诘曲走青虹。引泉有余用，此岩无阙供。福岩真福地，为民保年丰。缥缈三花仙，蜿蜒千尺龙。悠然乞灵地，陪此超世翁。是岩既磨灭，是泉乃终穷。洪慈小决择，妙化符鸿蒙。彼此犹屯膏，无乃坐怨恫。稽首贡此言，庶其鉴丹衷。",
            "comment": ""
        },
        {
            "title": "再次前韵二首",
            "content": "起柁扬帆趁便风，狎鸥惊雁水烟中。裹香荐彘聊随俗，计日听鸡等自公。诗句涤愁收一一，酒杯浇别悔匆匆。与君二纪陈雷契，犹遣时人笑两穷。",
            "comment": ""
        },
        {
            "title": "次韵杨宰述怀",
            "content": "为儒如此尔，粮食第晨晡。诗漫南山杞，愁连董泽蒲。宾筵阙鹅炙，券负有牛租。久要惟穷鬼，文成不受驱。",
            "comment": ""
        },
        {
            "title": "登平山堂",
            "content": "平山堂上命琴樽，前辈风流肯见分。恋客懶斜当槛日，藏山不断隔江云。吟笺得意窥天巧，醉面禁凉减缬纹。杖策归来新月上，落梅如雪点风裙。",
            "comment": ""
        },
        {
            "title": "春寒六首",
            "content": "去年秫地伤秋潦，春酒浇醨不可亲。红树梢头山鸟语，只应笑我独醒人。",
            "comment": ""
        },
        {
            "title": "寓吴门十首",
            "content": "官卑责薄得徜徉，漫仕归来味更长。它日故人多好事，笼鸡载酒未吾忘。",
            "comment": ""
        },
        {
            "title": "离伏龙",
            "content": "北风鏖屯云，倦鸟白昼迷。筛为县麻雨，寒气晚凄凄。何以赠行客，去和一尺泥。卒徒淖莫前，草棘取新蹊。可能辞滞留，十步九颠隮。穷我恐非天，问子谁见挤。少日忧患海，有眉未肯低。流年况衰病，纵死非孩提。戚欣何足云，寿夭久已齐。秀色浮岭路，清音淙上溪。会心各姿态，捋须忘惨凄。山灵山无情，斩新献诗题。",
            "comment": ""
        },
        {
            "title": "次姜尧章赠诗卷中韵",
            "content": "眼青节食事，日耐饥雷吼。兹幸陪众后，酒卮甫到口。不离寂寞滨，径造无何有。问津归有期，尚许寻盟否。",
            "comment": ""
        },
        {
            "title": "送羊侯因简崔帅",
            "content": "殿庐护严外蕃宣，崔侯文武能兼全。石城之政列城先，迄今遗爱春与妍。尔来淮上提帅权，淮民歌舞且晏眠。术业可但朝路传，异域南首争骈肩。旧故顾念无愚贤，如我衰病霜满颠。眷眷未肯即弃捐，一纸缄春飞堕前。懶拙双足如绕缠，欲往谢之寻回船。每独念之几针毡，叔子北归气翩翩。棋酒办与君周旋，未醉定复谭臞仙。知我抱犊方中田，黄堂名酒压香泉。淮白不下槎头鳊，叔子小驻当还辕。有人北望心拳拳，无使渴德垂馋涎。",
            "comment": ""
        },
        {
            "title": "房陵十首",
            "content": "雩坛歌舞杂嗟吁，下酉犹濡上酉枯。谁谓朝来一拆雨，欢声已觉沸通衢。",
            "comment": ""
        },
        {
            "title": "近榆亭",
            "content": "摭华复食实，果部谁称伯。史桃柰其弟，无若此眉白。三玄信殊禀，五沃擅嘉殖。藏核待东归，分供橘奴帛。",
            "comment": ""
        },
        {
            "title": "瑞岩寺三首",
            "content": "已到平生未到山，朝来白水涨田间。要须乐事成三绝，更倩诗翁露一斑。",
            "comment": ""
        },
        {
            "title": "复次韵寄程帅二首",
            "content": "人家禊祓竞攀追，刺史春游正此时。羯鼓声中花作锦，壶筹多处酒为池。绝须丝竹娱安石，剩有篇章付雪儿。闻道续貂容下客，老无佳句坐荒嬉。",
            "comment": ""
        },
        {
            "title": "雪夜与师是棋次前韵",
            "content": "投醪士或醉，说梅人不渴。穷途余乐事，不受忧患遏。诗可供呻吟，棋亦识死活。朝来喜雪句，神药胎可夺。一枰与儿晤，断无市声聒。既免沈舟谖，不作赌墅谒。指冷良易忍，眼花苦为孽。疏置仍作罫，随意略细阅。瓜葛胜负间，时亦近屑屑。策几奇兵鏖，地比弱王割。吾非江左管，舐犊愈爱说。升沈作丰悴，今古无成说。家居鼓吹具，藉以保晚节。掀髯得一笑，为汝倒蕉叶。袖手听残更，红鳞噎晴雪。",
            "comment": ""
        },
        {
            "title": "喜雪六首",
            "content": "平明僮奴更笑呼，群飞掇取如拾涂。僵鸢窘兔真鲜腴，劝汝贷此惊啼乌。巢营卯伏知念母，一一向来反哺雏。枭獍纵横凤高引，殄灭此族宁良图。",
            "comment": ""
        },
        {
            "title": "口号十首呈程殿撰",
            "content": "白璧明玑每堕前，续貂辄复耸双肩。一从归作漳滨卧，不寄诗筒恰五年。",
            "comment": ""
        },
        {
            "title": "次石湖送炭韵赠龚养正三首",
            "content": "广文书案雪沾身，灶妇冰葅焮湿薪。彩胜银花犹拜赐，冻醅寒饼不成春。",
            "comment": ""
        },
        {
            "title": "学宫诸生饮邀予与子野同之三首",
            "content": "忍饥不嗅嗟来食，强项从教俗子嗔。乘闲甘作不速客，好事无非我辈人。",
            "comment": ""
        },
        {
            "title": "暮春泛西湖次口号韵呈程待制十首",
            "content": "湖山引兴尚能长，小贷诗愁放酒狂。蝴蝶应怜落春后，无聊时近绿樽傍。",
            "comment": ""
        },
        {
            "title": "题毕直合翻经图三首",
            "content": "伯图无繼昧尊王，独抱残经析渺茫。地下威文应吐气，人间宋李解升堂。",
            "comment": ""
        },
        {
            "title": "贺程帅因任四首且言久缺诗筒之意",
            "content": "肯优襄岘劣南徐，行止平时每裕馀。荷紫端宜冠鸳鹭，飞黄犹似顾蟾蜍。缅怀夜烛赓清唱，况许春郊载后车。从此追陪得如愿，重分膏馥泽空虚。",
            "comment": ""
        },
        {
            "title": "次韵答阵梦锡十首",
            "content": "诗人锋铓不可触，瞢揽鲸牙撩虎须。飞来此编更作意，诗行快对夔州图。",
            "comment": ""
        },
        {
            "title": "栖隐寺紫薇花二首",
            "content": "深红浅紫碎罗装，竹树阴中独自芳。已伴白莲羞远供，款陪黄菊荐陶觞。",
            "comment": ""
        },
        {
            "title": "再次前韵二首",
            "content": "解缆征涂一怆神，房陵十舍望西秦。苦无勋业裨昭代，久分江湖着老身。三楚上游常定伯，六朝陈迹渺愁人。不缘挽仰悲凉甚，可博临风得句新。",
            "comment": ""
        },
        {
            "title": "太硕人臧氏挽章二首",
            "content": "帝恩三沐寿亲筵，更数何人福庆全。纸眩鸾回馀旧诰，地占牛卧忽新阡。阴功不倚长年药，补处仍开上品莲。欲纪哀荣付丰石，诸儒当有笔如椽。",
            "comment": ""
        },
        {
            "title": "泊海子口",
            "content": "池口至海口，望望三舍外。辰发莫已到，回首西日在。风师肯怜客，祖道烦一嗌。我舟疑凌虚，楚山真历块。蜚鸣相让疾，惊浪乃弗逮。穷涂坐局缩，颇尝得此快。遄迈自本图，阙供恐贻悔。未办问村胶，且计具薪菜。",
            "comment": ""
        },
        {
            "title": "过八叠山",
            "content": "路入于平舒倦眼，襄阳佳处亦班班。烧香岘好思三岘，八叠山高似万山。喜此经行无雨阻，向来游览坐天悭。山灵定笑贵野鹜，默遣归求邦域间。",
            "comment": ""
        },
        {
            "title": "苦旱六首",
            "content": "枯旱岁十九，无若今岁酷。日色虽许赤，苗心尚余绿。举觞劝睡龙，雄飞胜雌伏。作意收桑榆，前愆傥容赎。",
            "comment": ""
        },
        {
            "title": "次王帅韵后诗呈叶教授",
            "content": "业履冰壶器镆邪，元戎韬略况儒家。功名自昔须横草，南北于今赖灌瓜。村墅稻田黄罢亚，塞垣榆树老丫叉。为公著意收诗稿，传与中都万口夸。",
            "comment": ""
        },
        {
            "title": "雁汊东守风四首",
            "content": "枉渚八日留，池口百里近。东风翻白波，寸步不容进。如许天吴怒，颇讶地轴震。崩腾雪山飞，胆掉老眼晖。岂似佐豪吟，更觉苏宿疢。还家可指日，去意复小靳。遣体泰山重，瞢敢诿忠信。流坎随所遇，迟速吾不问。",
            "comment": ""
        },
        {
            "title": "李粹伯挽章二首",
            "content": "病酒漳滨久，传闻信复疑。为郎真地下，哭友漫天涯。雨绋何由挽，风松想助悲。自今思有道，时展蔡邕碑。",
            "comment": ""
        },
        {
            "title": "分糟蟹送沈守再次韵",
            "content": "笑呼赤脚拆印泥，妇姑欢喜舞两儿。沅江似识九肋鳖，伏雌只惯五羖皮。海螯不落江{摇去扌换虫}下，郭索公子是似这。但闻淮浙诧此味，岂意分派来江池。闭户独享良多愧，古以饕餮联穷奇。使君据案带减围，一杯解颜情分持。未用秉烛唤窈窕，促轸且弦诗老诗。",
            "comment": ""
        },
        {
            "title": "无题三首",
            "content": "才不时宜嬾治生，学专信已一官轻。只今尚友须千载，独惜时无尚子平。",
            "comment": ""
        },
        {
            "title": "魏知元有赠仍索诗此言别二首",
            "content": "朋从应酬岐薄厚，魏郎凛凛金石友。四年再面情转亲，日有温言到衰朽。泾渭不混清浊流，云雨肯随翻覆手。自今淮徼望吴天，安得山林长聚首。",
            "comment": ""
        },
        {
            "title": "别俞君任通判三首",
            "content": "一代石湖翁，韩欧或其似。当时出门下，如君屈几指。论定难为才，我乃辈多士。惟成方未器，正赖君礲砥。师友系魂梦，栩栩辄千里。惊见得此客，乾鹊预为喜。一笑破千忧，天幸宁有此。石湖倏眼中，此翁真不死。",
            "comment": ""
        },
        {
            "title": "再次韵答许节推二首",
            "content": "步屧巉岩屏骑旌，松风茵露为谁轻。已无桃李擅春事，忽事鸟乌啼晚晴。羽客不妨同水厄，宿酲端解败诗情。开缄又拜同寮赐，锦段中含掉尾鲸。",
            "comment": ""
        },
        {
            "title": "李粹伯挽章二首",
            "content": "今代论时杰，如公未易量。冰壶钟器质，绣段粲文章。遂郁鸾台望，俄成马鬣藏。忠贤如此尔，天意竟茫茫。",
            "comment": ""
        },
        {
            "title": "题扇七首",
            "content": "裁就霜纨未副挥，濡毫欲下更迟迟。昔游尚记芜湖夜，把酒中秋见月时。",
            "comment": ""
        },
        {
            "title": "次韵杨宰捕蝗宿竞岩四首",
            "content": "去为民劳走险艰，停骖几问具茨山。只今欲致贤劳谢，诗债徒能准数还。",
            "comment": ""
        },
        {
            "title": "题雍和堂",
            "content": "元功播万有，洪纤各秀颖。一或疵疠之，槁乾例榛梗。是身储至和，举世乏妙领。粹然太丘裔，父子皆秀整。学自付衣钵，刃不留綮肯。文字长少苏，智趣大小耿。悠然诗礼庭，翩度脊令影。穆穆埙篪春，矫矫尘务屏。会看蝉嫣去，滋味调九鼎。彼哉夸毗子，肝胆作蛙黾。斯焉世宗师，胡不日三请。",
            "comment": ""
        },
        {
            "title": "赠包道二首",
            "content": "吟风啸月是真常，何处无何更有乡。我与吕仙俱不死，静看乌兔幻炎凉。",
            "comment": ""
        },
        {
            "title": "再次韵",
            "content": "微风不放浪纹长，噞暖跳鱼三尺黄。只欠高荷护千袜，醉妆浓艳媚斜阳。",
            "comment": ""
        },
        {
            "title": "九日",
            "content": "樽俎天风度，亭高眼界宽。江山对吹帽，烟雨入凭栏。蚁酒倾灵液，霜花碎辟寒。乐长回过雁，香细霭双狻。乐事酬佳节，千金命一欢。灯前唤归骑，星汉已阑干。",
            "comment": ""
        },
        {
            "title": "暗用古人名诗寄程帅",
            "content": "羡公椽笔衔阳秋，黄钟大吕豪端收。省闱高掇未足道，文章老手第一流。轇轕玄谭已惊众，倒河翻澜骇飞动。递中筒诗陆续来，旧债示偿新债重。即今搦管重犯严，强颜回顾口如箝。更驱行李伸此情，句法政用公镌劖。",
            "comment": ""
        },
        {
            "title": "送鹌鸭腊龚养正二首",
            "content": "骚人茹粥耐支离，过眼风光不到诗。乡味殷勤劝开肉，未妨新句解人颐。",
            "comment": ""
        },
        {
            "title": "再次韵杨宰七首",
            "content": "微吟长啸强跻攀，愁斛多於庾子山。我亦丰凶关梦寐，秋成消息待君还。",
            "comment": ""
        },
        {
            "title": "送赴省七子",
            "content": "忆昔涂抹鬓未秋，著书初不缘穷愁。交契往往第一流，爱且助之恩意周。翳桑盘饭惊浪舟，如輠毂需膏油。疾需妙剂寒需裘，李郝砚席初绸缪。陈赵进修警堕偷，出语凿凿珊瑚钩。三臧笔底风雨遒，丁年出我便一头。儒林丈人拔其尤，贤书政用谭笑收。七子寂寂从我游，穷人累人君信不。迄今里闬闻沈浮，玉音下天正旁搜。南宫之行勿夷犹，巨鱼纵壑鹰辞韝。雁塔岐路邻昆丘，捷音联翩走吾州。壮志此去不啻酬，士抱奥学追前修。噤不施世吾侪羞，肯卧少室甘沈幽。肯闯侯门提蒯缑，贤科夷涂古共由。论才君等谁与俦，可学老子拙自谋。所向数奇老不侯，一樽上尽犹未休。索句轧轧繭绪抽，不作儿女声悲啾。倚须接武拱帝旒，付我一竿钓沧洲。",
            "comment": ""
        },
        {
            "title": "山居十首",
            "content": "一室市声外，生经良不孤。园花非独笑，风竹巧相娱。为客求鹅母，供家课橘奴。残年温饱尔，外此亦何须。",
            "comment": ""
        },
        {
            "title": "题高梦锡指牛图",
            "content": "将军向来马量谷，封谷劣比羊千足。浮云富贵漫夸毗，不博范叟回青目。此叟落魄水墨仙，松煤染指皆其天。奏刀浪诧牛无全，寝讹降饮二百角。身不服箱鼻不穿，觳觫肯受众目怜。高郎画遍米家船，此轴宾重一当千。老子老欲耕淮壖，薋菉葹满高下田。政用百尾收乌犍，刀剑纵售能几钱。展掩此画空惘然，平日幽趣终拳拳。经叟傥可作九原，画我草履麻为鞭，经挂牛角群牛前。",
            "comment": ""
        },
        {
            "title": "爱笋",
            "content": "犀非犀，玉非玉，拂拂轻霜浮脆绿。披箨含梢欲成竹，娟娟褭褭森可束。稀间只称佳月照，劲处差耐清风触。少忍充庖得补林，主人为目不为腹。论材似也子胜人，终竟鼻祖与膏馥。官闲尽日据胡床，乐与此君同避俗。冷笑京华痴少年，枉费千金买花木。",
            "comment": ""
        },
        {
            "title": "次韵章宰",
            "content": "穷山从薄宦，小郡著衰翁。政术甘疎拙，辞坛敢长雄。一饥才自救，五细未宜中。又拟包羞去，京尘冒软红。",
            "comment": ""
        },
        {
            "title": "十诗谢寥计使",
            "content": "古今国士遇，揆我不尽无。顽钟未容器，巧匠徒为模。即今鹗书上，逮此鹤发余。但恐良夜梦，翩翾只江湖。",
            "comment": ""
        },
        {
            "title": "再次韵四首",
            "content": "诗愁磨尽鬓边青，玄钥无施闭理扃。牛渚锦官祠庙古，瓣香傥格在天灵。",
            "comment": ""
        },
        {
            "title": "送严上舍并寄诸公十首·寄何解元",
            "content": "旧识追风足，抵摧坂下车。长骑待云路，小捷已乡书。唾手须科第，差肩有诏除。公饮富佳句，记我浑樵渔。",
            "comment": ""
        },
        {
            "title": "苦雨",
            "content": "连月奔趋祷雨坛，即今积雨厌蒙漫。苍天信自有时漏，后土不知何日乾。坐想田畴沦沼沚，忍闻升合换罢纨。纵阳援溺知无术，惭愧身为抚字官。",
            "comment": ""
        },
        {
            "title": "教授有诗再次韵",
            "content": "人间望晴雨，长若物所隔。亏成间十五，嘉谷信多厄。假手方寸丹，诚与炉烟升。风伯龃龉之，不容彻九清。玄云起西北，似副祈萗意。惊飚鏖晚空，汛洒第末势。寄声主雨神，云车盍小留。咄嗟泽枯槁，为人消殷忧。辅帝凝太和，系子一引手。如昔五三代，济时须圣偶。诗坛我贱工，康庄自途穷。眩旋向良乐，并御天闲龙。",
            "comment": ""
        },
        {
            "title": "题傅商卿家壁二首",
            "content": "酒处清谭烛下棋，归期初未厌迟迟。若为径作翩然去，明日阴晴可得知。",
            "comment": ""
        },
        {
            "title": "陈君美许仲和赴省病不能出饯以二绝句",
            "content": "修程快著祖生鞭，胜日同乘李郭船。自愧不有扶病去，郭南亭上看登仙。",
            "comment": ""
        },
        {
            "title": "次韵何符山人二首",
            "content": "晓看明玑下网丝，物华俱属喜晴诗。一词不措重呈拙，七字鼎来富更奇。喜鹊啅人真作意，蜗牛屏迹似知时。湖山好处长谣去，拟赴苏堤胜日期。",
            "comment": ""
        },
        {
            "title": "田家叹",
            "content": "身欲雨，麦欲晴。被子创割肉望两熟，家家昂首心征营。一月晴，半月阴。宜晴宜雨不俱得，望岁未免劳此心。",
            "comment": ""
        },
        {
            "title": "隗嚣",
            "content": "诸父论情是至亲，若为见卖苟全身。发崔冤魄旋无憾，眼见君侯杀伯春。",
            "comment": ""
        },
        {
            "title": "赠臧文仲四首",
            "content": "青山玉所蕴，下此翠凤双。音含古韶濩，身非世文章。众羽不敢睨，谓是圣时祥。有人摩老眼，侧伫云路翔。",
            "comment": ""
        },
        {
            "title": "次赵赵夷仲",
            "content": "坐听严更一再通，卓肩搜句夜虫同。拜嘉烋作开囊锦，似为衰翁疗首风。紫诰君宜步西掖，苍颜我欲隐东蒙。鞬櫜文陈甘三舍，百胜将军正总戎。",
            "comment": ""
        },
        {
            "title": "再次韵赵帅见寄三首",
            "content": "倏晴骤雨寒犹在，约勒群芳未尽开。销得燕堂千杖鼓，旋看锦缬裹条枚。",
            "comment": ""
        },
        {
            "title": "谢张德恭送糟蚶三首",
            "content": "旧笺虫介甘温性，樽俎风流每策勋。況复糟糟小酲后，眼中群品此其君。",
            "comment": ""
        },
        {
            "title": "行春辞三首",
            "content": "讼牒兮纠纷，榜檛兮未全闲。色不形兮意孚，每厚颜於曩贤。揖父兄兮使前，尚笑语之怡然。道菽粟兮卒岁，审里闾之相安。食三鬴兮绔襦，悼单枵於昔年。我酒旨而希可茹兮，属餍兮共此柈觞。一行而三谢兮，起且坐而諠繁。归目送而扶路兮，予亦倦踞而假僧毡。",
            "comment": ""
        },
        {
            "title": "再次韵谢张守得新居",
            "content": "得巢归翼惬卑栖，尚卷风茅落冻泥。病树缘阶旋培植，旧书堆案细签题。地非新野聊龙卧，人似东屯剩客迷。身世只今供冷笑，百川东注月行西。",
            "comment": ""
        },
        {
            "title": "次韵张秀才题汪叔量挹秀亭",
            "content": "清游如省隔世环，身系组绶心溪山。此亭攫踞山水上，羡君脱屣尘埃间。不应室迩嗟人远，时上风烟慰衰晚。怳如坐我天姥傍，长啸付杯揖云巘。张侯清吟句挟霜，肯因闻笛赋山阳。空青染袂醉颓玉，笑人簿领阅流光。诛茅结邻约他日，会映轩窗晞秃发。径从两君赋归来，何须官满六百石。",
            "comment": ""
        },
        {
            "title": "送李象山趋朝二首",
            "content": "人将宰象山，萧散目郎署。即今拨烦手，蓄缩殆难措。邻分铜铁名，恐坐污染故。髯君千日留，曾无疾顽怒。德孚俗风动，政洽民孺慕。过虞椟中毁，稳下竿头步。定川壮哉县，瞢不揣鲰腐。虎须有危揽，羊肠无善御。彼此剧易间，霄壤计相去。满怀血指羞，乏君斲轮具。邻辉几余分，忽复失强助。归舟不可挽，临风悄延伫。",
            "comment": ""
        },
        {
            "title": "次韵高机宜送别",
            "content": "棋枰诗课忆同堂，转首暄寒几蔀章。每叹羁离念陈迹，更因衰病感流光。亟催江鹢休停棹，已信溪禽不乱行。鱼澳芋区真好在，连宵归梦为谁长。",
            "comment": ""
        },
        {
            "title": "次韵张守泛春亭",
            "content": "小退铃斋复此亭，自公喜色更津津。再纡皇眷分忧寄，坐镇江城与物春。长日雍容少公事，共谁谈笑作诗人。撚髭惯厕分题客，元亮柴车已命巾。",
            "comment": ""
        },
        {
            "title": "寄侄",
            "content": "拥衾听良夜，风叶不馀飞。天地清霜冷，江湖旅雁归。幽人惜短梦，游子念征衣。穷老人间世，愁城屡合围。",
            "comment": ""
        },
        {
            "title": "试院赠三同官",
            "content": "果饤茶瓯意未阑，独惭衰鬓映朱颜。聚头长作三更语，屈指惟馀两日闲。食叶蚕声行入听，探珠骊颔不应悭。预怜朱墨秋宵永，咫尺灯窗断往还。",
            "comment": ""
        },
        {
            "title": "步西湖次韵徐南卿",
            "content": "水月春犹浅，携壶记此临。云烟澹闲寂，鱼鸟媚清深。堤路俄人海，侯家或肉林。高楼下金弹，帘影眇深沈。",
            "comment": ""
        },
        {
            "title": "用赠朴翁旧韵二诗送徐南卿南归",
            "content": "莫将半菽羡千钟，生世谁非囿数中。荐福议碑雷已震，浩然遻意句徒工。我知寒饿怜颜阖，人说乘除有志公。穷鬼趁渠来败类，秋禾一昔仆霜风。",
            "comment": ""
        },
        {
            "title": "梁元帝二首",
            "content": "中外谁非肉骨恩，颙颙帝子亦王孙。君王日握金银笔，忍署兵威极六门。",
            "comment": ""
        },
        {
            "title": "再次前韵二首",
            "content": "仓官尉职贱谁如，终岁区区奉简书。胜日偷闲须著便，青山有约定来无。著书聊阁如椽笔，疾恶休张磔蝟须。好袖新瓢五峰路，碧淙清樾伴萧疎。",
            "comment": ""
        },
        {
            "title": "四月望再游西湖十首",
            "content": "前时小舫冒氛昏，重到轻桡破麴尘。湖面风烟饱姿态，一番到眼一番新。",
            "comment": ""
        },
        {
            "title": "春寒六首",
            "content": "平明欲敛云复厚，薄晚未休风更颠。老怯春寒不宜出，下帷添火拥书眠。",
            "comment": ""
        },
        {
            "title": "春寒六首",
            "content": "稍稍春光到眼中，冲寒试与小搘筇。杏花已尾樱桃拆，正要深红间淡红。",
            "comment": ""
        },
        {
            "title": "题椿桂堂四首",
            "content": "雁影联翩上绛绡，庭兰再世更奇标。义方可但燕山窦，行跨当年八叶萧。",
            "comment": ""
        },
        {
            "title": "次韵黄簿",
            "content": "挥毫丽句得旁观，字字悬黎间木难。可但诗声高海内，有人金换过三韩。",
            "comment": ""
        },
        {
            "title": "六绝句呈赵帅兼简郑机宜",
            "content": "长日登临忆侍郎，芳时谭笑客凝香。须公多办琼花露，容我时开古锦囊。",
            "comment": ""
        },
        {
            "title": "次韵张丞",
            "content": "邦人邑吏总堪怜，茶供炉熏共吁天。占雨几孤霞粲晓，望霓何啻日为年。翻黄已熟村村麦，平渌行看处处田。拟倩龙公作霖手，更烦终惠息头燃。",
            "comment": ""
        },
        {
            "title": "谢仪真诸公",
            "content": "十幅拟挂东风蒲，众贤好事争挽裾。盍不一笑留斯须，咄嗟而具成燕胥。仙醴湛湛白玉壶，篆烟褭褭黄金炉。骈集水豢罗山肤，彼姝者子不待呼。袜尘相携来坐隅，炯然皓齿明眸俱。含宫吮羽累贯珠，移柱品索凤将雏。诙笑尽略世谫拘，诸贤堂堂吏而儒。才猷声称雄万夫，慰藉倾倒向老迂。同义已与古并驱，况把乐事分穷涂。衰颜得酒失槁枯，暂容二子相映朱。尚忆扶醉下笋舆，江滩人声杂雁凫。一欢转头堕空虚，此欢欲继良难图。周旋四贤偕两姝，此人此日吾知无。",
            "comment": ""
        },
        {
            "title": "钱弊",
            "content": "为家重墙垣，为民须货殖。扬户国北户，东南赖控扼。淮民鱼米余，百货仰殊域。用铜防外泄，用铁乃奇画。一利伏一弊，救弊要得策。持货贸官券，舍此莫衣食。钱货天下用，铁乃限南北。坐令两淮民，块处断留易。计铁取券直，十九收六七。朝贤爱淮民，此困盍矜恤。铜铁均国宝，通变岂无术。近甸视远地，未可岐畛域。况今苦倒垂，倚待振焚溺。缘江八郡尔，杂用顾何失。官券朝北来，淮俗暮安宅。即今私铸断，胡尚胶今昔。吾贫复淮人，计势不容默。",
            "comment": ""
        },
        {
            "title": "朱粹索诗作三绝谢之",
            "content": "从公挥扫且观傍，免费雕镌苦肾肠。血指忍惭嗟已老，怒{左目右绵}相向更深防。",
            "comment": ""
        },
        {
            "title": "再次韵杨宰",
            "content": "君不见奇章平生石解颜，有得甲乙劳镌刊。又不见卫公平泉严作戒，要与山岳争完安。衽席杯盘易沈溺，可无雅好嬉过日。生须玩物不流物，负山暇问谁有力。此石摈弃岁几周，几人摩挱动诗愁。不妨野鸟印爪迹，曾是画鷁明方舟。奇嗜岂必真无取，尤物未可轻粪土。二公真情不激诡，静对孱颜堪乐死。揆予肮脏如石顽，一跌叵复能朝天。石默不言诗为宣，正用吟玩忘吾年。",
            "comment": ""
        },
        {
            "title": "郝泽民主簿赠诗次韵二首",
            "content": "薄宦年来尚转蓬，忍将荣粹问虚中。共怜杜老谙为客，不讶元忠厌作公。胜日笑谭方衮衮，残冬光景苦匆匆。棋枰得隽诗反水，谁信吾徒旧讳穷。",
            "comment": ""
        },
        {
            "title": "再次韵答节推司理路监岳",
            "content": "世传秀句我既不能如唐王维，民依慈母亦复不能如汉杜诗。一官强颜窍温饱。粗免庚癸形瘦辞。分从村歌趁社鼓，厌见翻云覆手雨。橐中仅办买山钱，径当拂衣践此语。三子表表吾眼中，趣操肯复衰朽同。辞坛崭然推大手，官业行矣收隽功。老夫老矣暇他恤，灌园之隙要治疾。折腰曳裾今痛寂，端知缩鳖取卒律。谁能违性誉所天，挽眉屏息前乞怜。回思一挽间千托，带索弹琴有馀乐。",
            "comment": ""
        },
        {
            "title": "再次韵十首",
            "content": "曲巷才人迹，泥涂没屐深。未妨冲雨到，要伴掉头吟。大巧专亭毒，何时扫疹淫。浊醪君莫厌，排闷勉孤斟。",
            "comment": ""
        },
        {
            "title": "再题二首",
            "content": "涛头蜚过不斯须，只合朝昏展此图。缅想海门才末势，终然畎浍视江湖。",
            "comment": ""
        },
        {
            "title": "程言聚散有感次前韵",
            "content": "群芳围坐引杯长，满目深红间浅黄。寄语东君好怜客，水西花外慢颓阳。",
            "comment": ""
        },
        {
            "title": "再次韵十首",
            "content": "吴门诗酒伴，入社记吾曾。香篆温难烬，铜壶冷易冰。赓酬恕吾老，声价放渠增。衰谢犹回首，思分蔀屋灯。",
            "comment": ""
        },
        {
            "title": "寓吴门十首",
            "content": "诸公念我闲无食，粟繼舆台扣户频。眼底梅花还索笑，酒肠诗胆已轮囷。",
            "comment": ""
        },
        {
            "title": "泊上虞驿来日行四首",
            "content": "秋雨歇复下，西风微自凉。不妨舟系柳，已贷汗反浆。",
            "comment": ""
        },
        {
            "title": "同陈宰黄簿游灵山八首宰云吾辈可谓忙里偷闲",
            "content": "浮天大江白，发地群山苍。江山环挹处，一鹫栖宝坊。偶从红尘中，与客分僧床。却窥红尘底，纷作磨蚁忙。",
            "comment": "【注释】【原题】：同陈宰黄簿游灵山八首宰云吾辈可谓忙里偷闲苦中作乐以八字为韵"
        },
        {
            "title": "强同年次子挽诗二首",
            "content": "弱岁不好弄，俯窥同队鱼。开编便头角，诸老办吹嘘。囊锦馀诗草，悲风忽輤车。人今埋玉恨，清泪洒衣裾。",
            "comment": ""
        },
        {
            "title": "游普向十首",
            "content": "虀盐未必劣僧蔬，尘里光阴易破除。他日摩肩霄汉上，却须此室与藏书。",
            "comment": ""
        },
        {
            "title": "又次铦朴翁韵四首",
            "content": "僧床正听晓楼钟，客棹方占上水风。喧静未须岐出处，与渠心事各冥鸿。",
            "comment": ""
        },
        {
            "title": "次韵张德恭主簿二首",
            "content": "一日乘闲燕画楼，连宵飞梦只楼头。掾郎谈麈惊飞雹，公子吟毫涨怒流。归去定谁扶下马，重来有约属驯鸥。可堪风雨妨人乐，却向卢家访莫愁。",
            "comment": ""
        },
        {
            "title": "次韵臧秀才读苏集",
            "content": "自我得苏集，玩阅几忘年。汲甘乏修绠，适远疲短牵。取一九不随，望若终茫然。子齿始半我，用志超我先。晶荧出秀句，妙斲遗雕镌。此翁深堂奥，骈阗谁敢专。潢污置不云，学海须百川。怪子介且方，落笔盘走圆。子真苏门徒，岂独长短篇。平生修月手，不补衣履穿。秦黄晁张陈，众星耿霜天。世儒昂其首，指似如登仙。子起斯人后，游刃牛无全。邢娥望可知，众女空丹铅。何时班荆地，解我心悬悬。即今清夜梦，不止怀昔贤。",
            "comment": ""
        },
        {
            "title": "题扇集句五首",
            "content": "宝扇重寻明月影，月边仍有女乘鸾。主家阴洞细烟雾，姑射仙姿不畏寒。",
            "comment": ""
        },
        {
            "title": "饮客",
            "content": "暑气凭秋已自消，可能枯策伴良宵。试开玉友招诗客，共吸金波对舞腰。人近笙歌堪耐老，天非风月定无聊。簿书正使无闲暇，卜夜时须慰寂寥。",
            "comment": ""
        },
        {
            "title": "同沈守劝农十首",
            "content": "沉炷茶铛且翠微，归轩何惜小逶迤。晴天璧月今宵好，待得金波泛夜时。",
            "comment": ""
        },
        {
            "title": "绍熙壬子劝耕妙胜四首",
            "content": "胜日乘闲觉半仙，笑摩老眼向风烟。平章春事禽能语，媚妩韶光柳未眠。",
            "comment": ""
        },
        {
            "title": "次韵张秀才题汪叔量挹秀亭",
            "content": "清江如玦如环，主人胸次自江山。寰中秀气困豪取，著亭杳霭空蒙间。碧浪明边帆影远，暖风香里林花晚。市声隐地了不闻，贪看霏烟抹层巘。青山隐吏须已霜，带宽未用怜东阳。每来亭上小箕踞，傲睨山色挹江光。一樽从君多暇日，更诵清诗绿人发。绝胜九衢尘雾中，金印累累客牢石。",
            "comment": ""
        },
        {
            "title": "赠相士蜀张二诗",
            "content": "博古亦多艺，相形仍论心。司南辅名教，左契指升沈。好语空千纸，行橐未一簪。乡关剑阁外，雁足谩归音。",
            "comment": ""
        },
        {
            "title": "次韵杨宰雪",
            "content": "对雪动遐想，此情今古同。饶为灞桥句，会奏蔡城功。耻卧袁安屋，思乘列子风。高翔广乐地，眩旋九霞红。",
            "comment": ""
        },
        {
            "title": "再用才子富文华校雠天禄阁韵赠周教授",
            "content": "矻矻守枯策，头童未起家。居陋妇勃溪，食贫儿讙哗。养高有骜岸，战胜无纷华。黔浴如可移，谁辨鹄与鸦。",
            "comment": ""
        },
        {
            "title": "寄张守仲思十首",
            "content": "诗社同盟欲二年，吮宫含羽饱周旋。仪真又属风骚将，定唤闲身续此弦。",
            "comment": ""
        },
        {
            "title": "汪叔量白酒",
            "content": "妙诀何年受异人，酿成珍齐只逡巡。端忧肯念霜髯客，取醉时分玉色春。篘处想如君德厚，饮来浑类我诗醇。借书问字渠须计，走马鸣鞭莫厌频。",
            "comment": ""
        },
        {
            "title": "十绝句呈章茂深安抚",
            "content": "忍馋留得可羹鱼，微沫相濡未就枯。自解柳枝投渌水，劳生与汝各江湖。",
            "comment": ""
        },
        {
            "title": "次韵答阵梦锡十首",
            "content": "冰檗未肯执名卿，搔头自剔书窗灯。君家老人如椽笔，淛江鄞水倒泓澄。",
            "comment": ""
        },
        {
            "title": "庆元冬再到盱眙四首",
            "content": "醴筵曾作二年留，静镇人今郭细侯。望断江南空梦到，西风斜照白杨秋。",
            "comment": ""
        },
        {
            "title": "马息山",
            "content": "猿蹊鸟道且攀隮，暝霭顽苍只尺迷。狠石忽开防地裂，屯云不散讶天低。眼高欲了三千界，梦断犹惊七百梯。回望故山真可指，杜鹃肠断为谁啼。",
            "comment": ""
        },
        {
            "title": "次前韵谢胡运属二首",
            "content": "耐暑初宵露白头，诗来分我一襟秋。露飞琼滴溥苍竹，月漾金波冰小楼。政用桐君弦白雪，便烦从事到青州。此怀未满须笺与，更为狂生赋远游。",
            "comment": ""
        },
        {
            "title": "题坟庵壁四首",
            "content": "餬口卑官似不逢，解将觞咏当千锺。劣优何似隆中叟，投老归来作卧龙。",
            "comment": ""
        },
        {
            "title": "谢袁起岩使君借贡院居",
            "content": "书生叹漂流，卜筑定何日。折腰为斗升，问舍羡九一。诸公有好事，往往遂所气。悬知许黔突，当复念容膝。",
            "comment": ""
        },
        {
            "title": "张丞见和次韵答之",
            "content": "张东旧莫逆，雅趣瑟和琴。器用异所宜，渠观与山林。朝来览镜笑，鬓雪无可侵。但办摩衰眼，送君立班心。",
            "comment": ""
        },
        {
            "title": "再次韵十首",
            "content": "重见发更白，羁栖偕在行。余嗟遽如许，子亦可怜生。不粒书新券，霜蔬煮破铛。诗成莫浪出，或取世儒轻。",
            "comment": ""
        },
        {
            "title": "登頫江三绝赵宰增为四复次韵答之·追和",
            "content": "流光何忍太匆匆，一段清欢欻梦中。赖是缄藏玉雪句，老人他日苦头风。",
            "comment": ""
        },
        {
            "title": "送严上舍并寄诸公十首·寄俞君任府判",
            "content": "忆访俞夫子，频烦挽袖留。酒边无俗物，尘外有高楼。未醉催歌扇，言归听漏筹。此欢谁与继，怊帐岁时遒。",
            "comment": ""
        },
        {
            "title": "次韵徐监岳四首",
            "content": "落落过眼谁知音，故山桧枝森碧林。白鸥盟坚不待亩，岂应辟影忘息阴。末路功名梦已断，生平丘壑情自深。素琴浊酒般礴地，颇领渊明千载心。",
            "comment": ""
        },
        {
            "title": "再次韵马主簿二首",
            "content": "冥搜成癖漫勤斯，缅想骚人正坐驰。点化今逢万金剂，神奇蒸出九华芝。三吴才隽应焚砚，万里风烟尽入诗。盍与元刘论伯仲，未容郊岛更矜持。",
            "comment": ""
        },
        {
            "title": "早春十绝呈石湖",
            "content": "虎丘僧宇瞰坡陀，几许香軿载酒过。游子花骢烟外驻，丽人尘袜水边多。",
            "comment": ""
        },
        {
            "title": "读晋史二首",
            "content": "只知成济犯乘舆，刘石凶威更有馀。狼顾魂灵应自反，尚将鬼责怖公闾。",
            "comment": ""
        },
        {
            "title": "喜雨二首",
            "content": "招宝山邻娑竭宫，县峰仍接补陀峰。晴晴雨雨皆如响，谬挹池鳗拜土龙。",
            "comment": ""
        },
        {
            "title": "高祖二首",
            "content": "坐馘关东扛鼎雄，指呼奴隶走王公。只缘夺嫡中心慊，反畏商山鹤发翁。",
            "comment": ""
        },
        {
            "title": "次两知县韵四首",
            "content": "暴醉琳腴饱栈羊，巡簷闲认小梅香。胡床曝背关情甚，古锦囊诗引兴长。",
            "comment": ""
        },
        {
            "title": "次韵吴守四首",
            "content": "莫管龙公懶放晴，主宾笑语自生春。不妨妃子天香面，满压林宗折角巾。",
            "comment": ""
        },
        {
            "title": "赠赵秀才一首",
            "content": "平生心事钓渔舟，邂逅青衫映白头。肯为功名戏雕虎，不留颜面对沙鸥。露溥青盖高荷晓，风约黄陂小麦秋。入眼斜川归趣好，此身何处不菟裘。",
            "comment": ""
        },
        {
            "title": "次韵高缙之二首",
            "content": "能事馀千牍，幽期自一丘。向来书襞积，不痴客漂流。小挹苏耽鹤，同歌甯戚牛。几时诗酒社，相属话天游。",
            "comment": ""
        },
        {
            "title": "再次韵二首",
            "content": "欲辔青骢试小行，拥衾待得晓窗明。端知霁日浑无价，可信啼鸠识未萌。胜处风烟堪一醉，是家池馆擅双清。不忧儿辈妨人乐，倚赖诗豪五字城。",
            "comment": ""
        },
        {
            "title": "闻师文过钱塘二首",
            "content": "行役儿无虑，衰怀自不忘。待潮何处泊，听雨共更长。指俟乌供哺，先容雁著行。更宽三日计，茫苍下归艎。",
            "comment": ""
        },
        {
            "title": "送吴子隆节推之官信州五首",
            "content": "连城照乘动分珍，他日词坛著散人。诗笔有神官有暇，楚鳞燕翼要频频。",
            "comment": ""
        },
        {
            "title": "散花注重晚泊",
            "content": "略眼毛山夹，枯涸不可留。风帆劈箭去，辽少吹一沤。长年面死灰，死争如赴仇。一饭六十里，幸泊散花洲。呼妇具盥栉，命酒浣惊忧。我无资身策,老计餬口谋。勿云朝不坐，叱驭复何求。奔车非伯夷，覆舟无孔丘。薄德既谢此，身世付浮休。亦念三径具，归从沮溺游。笑说今日快，击辕为渠讴。别留初熟酒，饮处酹阳侯。",
            "comment": ""
        },
        {
            "title": "赤口滩",
            "content": "汉江多恶滩，赤口乃其最。前年将家上，正值江流杀。奔衖震沟亩，狼石森戟镦。赑屃取进寸，一跌寻丈退。闻此尚痛定，躬履况儿辈。今者劈箭去，未觉有湍汇。一雨动三日，远岸卷澎湃。向者险巇地，了不经眼界。三老笑相语，无复忧滞碍。路可屈指计，归将平心待。穷涂偶快意，此惠莫谋大。龙公本何心，贱子多感慨。",
            "comment": ""
        },
        {
            "title": "次韵袁提刑劳军许浦中路风雨",
            "content": "方隅咫尺俨威颜，穷谷回春不作难。渥泽欲随金节到，先声已失铁衣寒。来时敢惮风将雨，泊处仍听浪卷滩。天自与公供壮观，海涵云物正阑干。",
            "comment": ""
        },
        {
            "title": "再用前韵赠高司理共八首",
            "content": "诗语庸非自播扬，流传朋旧定哄堂。儒书投老空成癖，舞袖平生不解长。黄鸟啄残丹杏颗，清风摇动绿筠香。山城寂寞便吾懶，劣胜精神弊句章。",
            "comment": ""
        },
        {
            "title": "九月二日",
            "content": "灯火一樽酒，笑语亦固然。如何棘围夜，忆归不成眠。衰怀动多感，妻儿须眼前。人生四方志，谁遣霜覆颠。",
            "comment": ""
        },
        {
            "title": "早春十绝呈石湖",
            "content": "倏看媚白破梅枝，更喜娇黄著柳丝。春事斩新当客眼，可须山鸟报人知。",
            "comment": ""
        },
        {
            "title": "再次韵答程帅高机宜四首",
            "content": "自分迂愚著海滨，诸公荐力漫忱恂。摧颓晚境空多感，局缩穷山亦再春。故里归耕虽有约，中田敬馌遂无人。何由消破愁千斛，甓社春浓莫计巡。",
            "comment": ""
        },
        {
            "title": "景安和章来再次韵谢设醴四首",
            "content": "玉盘盂侧玉为人，插羽瑶觞不计巡。想送客归回醉盼，司花来梦闹精神。",
            "comment": ""
        },
        {
            "title": "昼过荷叶浦二首",
            "content": "荷叶浦边支港多，凶人出没土人窝。故人饭我非留滞，月黑天阴免夜过。",
            "comment": ""
        },
        {
            "title": "病起闲步",
            "content": "瞑绿园亭小雨晴，病翁双眼为谁明。柳如张绪不殊昔，竹与子猷相对清。门下鸟乌无客到，壁栖蛇蚓又诗成。回头溪友千山阻，更向何人话此情。",
            "comment": ""
        },
        {
            "title": "再次羊羔酒韵三首",
            "content": "他时阿奋辞髯簿，来作东风席上珍。安得方平鞭乱石，百觚陆续丐吾人。",
            "comment": ""
        },
        {
            "title": "寄题高宾王诗后卷",
            "content": "韶頀充庭簉汉官，铺纾宏伟叹才难。高郎袖有如椽笔，却伴秋虫吊夜寒。",
            "comment": ""
        },
        {
            "title": "壮观亭为真州作",
            "content": "频年入梦此跻攀，骤觉平时气象还。吴客到应忘月观，淮乡胜不数平山。飞檐曲槛霄霏处，叠嶂横江几席间。见说能诗好宾主，风雷落笔每乘闲。",
            "comment": ""
        },
        {
            "title": "寄章茂深郎中二首",
            "content": "州麾郎省未华颠，解组归来作地仙。杖屦良多闲日月，亭台仍占好林泉。青奴白牯冰壶里，堕絮漂花醉眼前。政用著书传我辈，未须缄口缚枯禅。",
            "comment": ""
        },
        {
            "title": "题扇七首",
            "content": "吴霜有信镜先知，楚雨无踪梦自迷。风榻烧香作僧过，罗襟得句为谁题。",
            "comment": ""
        },
        {
            "title": "步西湖次韵徐南卿",
            "content": "西湖千顷画，政用好诗临。鉴揭雾解駮，屏纡云浅深。钿车随宝马，红舫度青林。归去开囊锦，君先炷水沈。",
            "comment": ""
        },
        {
            "title": "喜雨燕致语口号",
            "content": "华筵楚楚为谁开，和气融融逐雨回。饮处偕酬未央乐，旱馀新纪不为灾。诗成肯放庭阴转，舞困何妨阉鼓催。听取邦人歌笑地，山城几处不春台。",
            "comment": ""
        },
        {
            "title": "次韵同年诸公环碧叙同年会",
            "content": "天瓢挹注拱仙官，更阅诗仙锦绣端。离合不忘车笠誓，留传当并画图看。玄谭想有蛟龙听，得醉仍均客主欢。挽仰谪仙三百载，从知乐事繼今难。",
            "comment": ""
        },
        {
            "title": "谢三提干召饮三首",
            "content": "不惯香风拥妓车，分当清坐冷官衙。归来自笑杀风景，却把茶瓯对菊花。",
            "comment": ""
        },
        {
            "title": "苦雨次前韵四首",
            "content": "雨脚波头远接连，衣寒礎润犯梅天。谁怜旅食缁尘客，日问珠炊与桂然。",
            "comment": ""
        },
        {
            "title": "程帅寄诗见忆次韵四首",
            "content": "扰扰飞潜易陆沉，化工刺手斩然新。饮光一笑知谁繼，试把玄机举似人。",
            "comment": ""
        },
        {
            "title": "次韵杨宰捕蝗宿竞岩四首",
            "content": "龙公私我雨滂浪，酿酒须防有乞浆。惭愧四邻千万室，{上四下各}无笑语及时暘。",
            "comment": ""
        },
        {
            "title": "病起四诗·二止酒",
            "content": "少日良束修，但识名教乐。谁令忧患后，颇复近杯勺。嚚号或跳梁，扶携取谐谑。兴来偶一适，事过含余怍。向非病鼎至，或未悟狂药。不知黍麦毒，终乃蓳葛若。腐肠自浸渐，履虺尚歌咢。覆觞吾已后，遽觉今胜昨。此衷天启之，相予固不薄。卒岁办僧过，茗粥安淡泊。时醉床头经，妙意翔碧落。",
            "comment": ""
        },
        {
            "title": "再次韵二首",
            "content": "问舟初立柳汀沙，云日昇空渌影斜。诗橐耻随金埒客，蔬肠未厌玉川茶。青湖波外方游女，翠幄丛间亦晚花。小待春归箫鼓静，还容补被款禅家。再次韵二首其二，尘中谁定免营营，鹭渚鸥沙且旧盟。夙世林逋漫千首，逢人圆泽悟三生。扣门喜共僧窗饭，斲句犹能镜样清。身世已抛春梦外，更於文字措讥评。",
            "comment": ""
        },
        {
            "title": "次韵诸公清樾轩诗",
            "content": "尘中望青山，防有移文阻。诵君清樾篇，顿忘三伏暑。想见松风底，树羽仍设虡。山灵莫逆友，献岂烦缟紵。招隐未容反，陈迹渠能序。诗翁麋鹿姿，穷不问唐举。归诛故山茅，吴雁冯寄语。君宁山中人，居州定王所。",
            "comment": ""
        },
        {
            "title": "苦雨",
            "content": "有足不下楼，有耳只听雨。一日不可耐，忽忽弥旬所。轩盖断还往，尸居成独语。日色似见慰，云气复如许。西湖梅柳月，裘马趁箫鼓。细追他日梦，一笑念缚虎。",
            "comment": ""
        },
        {
            "title": "再用前韵赠高司理共八首",
            "content": "苏李宗风我雀扬，少陵公按子开堂。官曹此地文书省，诗社从今日月长。山滴晓烟收后翠，莲漂天女戏时香。可孤煮饼分缰韵，正使铜花澁印章。",
            "comment": ""
        },
        {
            "title": "次韵王省干",
            "content": "叔也过我们，往往接{上四下离}倒。惎以元亮止，终然刘伶祷。我此待鶱翔，夫合戒陵傲。惰游置耕耘，曷怨卤莽报。",
            "comment": ""
        },
        {
            "title": "早春十绝呈石湖",
            "content": "馆娃宫外趁游人，不见湖山自在春。闻道石湖清绝处，芳时不著绮罗尘。",
            "comment": ""
        },
        {
            "title": "孔明二首",
            "content": "古今深忌仇为兵，及霤师臣要力争。白帝败归思孝直，端知难抗魏元成。",
            "comment": ""
        },
        {
            "title": "次韵赵帅五首",
            "content": "一昨波光修禊事，宾奁俯枕玉奁开。重游鸥鹭应偷眼，定记曾陪杖屦来。",
            "comment": ""
        },
        {
            "title": "辛丑春雪甚意有感",
            "content": "岁序各司存，雪神庀厥终。度腊不成白，接春吹旱风。井脉青烟起，地毛黄埃蒙。东君借一怒，瘁事玄云同。玉龙专独夜，紵带缟长空。破晓欻三尺，山川积苏中。宿麦赖一溉，园林潜动容。繄此玄冥事，春皇岂佻功。瘝官可辞责，代庖容非恭。风霜与暘雨，不时皆沴雺。即今雪擅春，何异雷鸣冬。方蕲焦槁息，未暇尤化工。缅怀虞周下，贤哲多不逢。权柄在掌握，秦越眎困穷。变故方沸渭，顷刻分吉凶。君子诿不谋，或非世用充。当知寸有长，琤琤即畴庸。鲋也肸土苴，顾能鲁使东。鸢肩既欧刀，五孺各疏封。融约漫百数，不当刘是宗。稊稗实枵腹，常以岁不丰。奇疾待乌喙，参术渠能攻。高位有不称，坐令蛇为龙。快意虽目前，道揆终庞茸。惟昔道兴世，圣贤启泰通。元凯林帝庭，十乱拱法官。尽屏欺负徒，鲧兜变夷戎。此人如此雪，胡宁久长雄。小乖见晛期，适贻吾民痌。仰天欲三叹，羲驭暾朝红。",
            "comment": ""
        },
        {
            "title": "正月十四日雪",
            "content": "乡园灯市颇豪奢，客子扁舟恰到家。月姊层云藏宝鉴，雪神千手扑天葩。未容火树陪宵燕，谩说江梅擅岁华。苦忆醉穿罗绮阵，小軿吟度赤城霞。",
            "comment": ""
        },
        {
            "title": "次韵陆子高",
            "content": "一从别君来，圆缺几望舒。相与兄弟然，异姓殊厥居。向来帆归船，欲去仍趦趄。平安可但已，拟凭双鲤鱼。两地邈千里，二年能几书。了知故人意，记忆犹勤渠。当君访甓社，值我留南徐。参辰巧相避，终冀或起予。扣户听剥啄，果尔不作疎。属者久契阔，兹焉不踌躇。甚欲挽袖留，扣子万卷储。子家老嗣宗，三赋陵相如。阿戎青山蓝，万壑赴归墟。宸廷奉大对，百韫财一纾。有偕仲补衮，无取辛引裾。俯视汉诸公，彼馁此有余。置之不吾即，欲刃捐礛{石诸}。南台复西掖，高位为谁虚。未须芹藻地，脱口鎗佩琚。平时交游间，别酒惯搀祛。如君可畏敬，且复同乡闾。求全待补劓，涉险资闲舆。滔滔多面朋，著眼增欷歔。视我若浼然，於君何赖与。原言风谊重，暇计日月余。许寻十日盟，妙论穷终初。治具有赤脚，抄诗戒小胥。安得方角轮，一昔生君车。",
            "comment": ""
        },
        {
            "title": "再次韵四首",
            "content": "新酿开缸渌蚁浮，旧辞仍缺唾壶讴。宦涂要处难插手，诗社丛中常引头。倒载肯陪山简醉，反关莫厌孟公留。秋田粗可供佳客，不比封君亦素侯。",
            "comment": ""
        },
        {
            "title": "次张学录韵十首",
            "content": "张子五车读，笔作蛟龙腾。百战气弥厉，依然短檠灯。",
            "comment": ""
        },
        {
            "title": "房陵十首",
            "content": "农闲闾里有逢迎，白饮傍边骨在羹。老稚不妨顽过日，边头难得是升平。",
            "comment": ""
        },
        {
            "title": "题潮出海门图二首",
            "content": "绝岛平冈卷欲空，两崖相对屹穹崇。即今画手兼诗笔，更与江山角长雄。",
            "comment": ""
        },
        {
            "title": "刘有诗再次韵四首",
            "content": "耐暑支离倚瘦筇，百金未博一襟风。了知诗有蠲疴力，绝胜江涛卷碧空。",
            "comment": ""
        },
        {
            "title": "记扬州旧事",
            "content": "合宫嚼蕊今柳枝，燕台酷赏骚人诗。国色天香岂凡品，琼枝璧月信好辞。向来弄影对箫鼓，楚山高深自云雨。若为白昼去临邛，鹦鹉难防漏私语。悲翠久矣雕笼中，转头缥缈云鸿同。遥知怀璧骇众目，负山虽力难为功。敢意归来辱收恤，瑾瑜匿瑕山藏疾。客子一诵打鸭章，东君卢胡置严律。风生翠扇阊阖天，酒边重听想夫怜。楼中之燕当掌托，老子久谢裙裾乐。",
            "comment": ""
        },
        {
            "title": "再次交代韵四首",
            "content": "漫叟当年臼作樽，侑樽青嶂漫嶙峋。与君屡共山前醉，似觉清欢胜昔人。",
            "comment": ""
        },
        {
            "title": "次魏知元韵三首",
            "content": "客中把酒挹江山，更藉诗人为解颜。自是交游十年旧，向来相得立谭间。",
            "comment": ""
        },
        {
            "title": "挽章",
            "content": "少微前夕欲无光，白首俄传地下郎。一代衣冠郭太宅，百年文物郑公乡。松烟黯惨空黄壤，芝检纷纶漫紫囊。人过新阡应下马，不论知识涕滂浪。",
            "comment": ""
        },
        {
            "title": "寄赵宰三首",
            "content": "猛士语难熊虎样，画楼山立水云间。雄豪等作诗家助，酒处吟笺莫放闲。",
            "comment": ""
        },
        {
            "title": "再次韵杨宰七首",
            "content": "能书徒自想高闲，煨芋何从得懶残。萧寺随缘茶饼供，胜谭谁为解忧端。",
            "comment": ""
        },
        {
            "title": "灵岩道中二首",
            "content": "涉涧登山倦不胜，松间敲户有人杂。竹帘琐细炉烟直，小作蒲团入定僧。",
            "comment": ""
        },
        {
            "title": "谢袁起岩使君借贡院居",
            "content": "盘薄萧寺中，永叹无客到。吾室自勃溪，粗免以饥告。及此荫宽閒，好风日见劳。安得长者车，茶饼写襟抱。",
            "comment": ""
        },
        {
            "title": "高宗皇帝挽章四首",
            "content": "天地重开阔，华夷赴指挥。群生欣按堵，三纪仰垂衣。凤历虽无极，龙楼忽告违。广成谭道处，千古想骖騑。",
            "comment": ""
        },
        {
            "title": "房陵十首",
            "content": "竹屋高低正复斜，蔚蓝影里著人家。底消山峡三分瘴，争课卢仝七碗茶。",
            "comment": ""
        },
        {
            "title": "闲居十首",
            "content": "仙仙弄影俯琼瑶，月地香红苦见撩。清梦定为蝴蝶去，杏花繁处宿良宵。",
            "comment": ""
        },
        {
            "title": "次林子长教授韵",
            "content": "豫章材成七年后，潢潦眼看三尺缰。山翁坐阅刺天翼，抱书亦耻崔嵬藏。",
            "comment": ""
        },
        {
            "title": "次韵谢陈守伯固",
            "content": "投老登龙借齿牙，可能病骥待挥挝。清篇久矣窥修月，谹论琅然听粲花。小却御屏书姓字，行当宣室拜亨嘉。恩章衮衮从天下，浓墨疏行砌乱鸦。",
            "comment": ""
        },
        {
            "title": "次韵高宾王见投四首",
            "content": "残年病眼苦眵昏，尽屏甘腴誓绿樽。龙树难逢刮膜手，孟公顾有独醒孙。颇烦十吏供挥扫，无奈诸峰役梦魂。友义惟公记衰疾，新编肯到雀罗门。",
            "comment": ""
        },
        {
            "title": "再次韵四首",
            "content": "韵语联翩到浚旌，楚珩非重夜光轻。吟成品物回春态，诵处东风放晓晴。抖擞锦囊娱我老，涤除愁斛见君情。固应诗胆骜无本，刺手霜牙摩怒鲸。",
            "comment": ""
        },
        {
            "title": "学宫诸生饮邀予与子野同之三首",
            "content": "同簉儒宫把一觞，鹿鸣伐木奏深堂。要防技痒论文地，莫忆前宵放酒狂。",
            "comment": ""
        },
        {
            "title": "次韵王解元",
            "content": "观名计利心，惴惴日交战。洪涛探龙睡，赤手投虎圈。孰知青云士，眼静不及眩。中年琴书趣，早岁林壑原。我无适时具，未敢厌寒远。政须营一醉，尚喜春酒贱。前回所探花，扑蔌已如霰。反杯临清池。缬影中流见。可须催归语，且领提壶劝。向来眼中人，此客颇尝见。两王风流绝，声名到朝彦。新句如破竹，脱手金丸转。石交可忘年，时亦共酣醼。春来景物好，题品几时遍。莺花不无情，向君真自献。",
            "comment": ""
        },
        {
            "title": "代罗大著遥题云巢",
            "content": "高人玩世心，仕学有余裕。稍偿俗间负，未忘尘外趣。结巢依莽苍，泉石得佳处。牙签三万轴，遮眼岂云蠹。鸟哢岩作屏，悠然不移具。时招槠山云，苍白缭窗户。径润树罩烟，庭虚月含雾。万景供旦夕，与人美无度。园翁垂纶叟，或许陪杖屦。我亦漫仕者，雅志买山住。即今想像意，未办魁杰句。他年登君巢，酒所尚容赋。",
            "comment": ""
        },
        {
            "title": "次韵杨宰游神居",
            "content": "峰顶留云一鹫骞，山腰涵碧老蛟蟠。鹍鵬翻海十洲近，江汉分流三楚宽。曾是乘闲上埃霭，小留舒啸倚高寒。想君缓憩双凫舄，不羡冲霄吴彩鸾。",
            "comment": ""
        },
        {
            "title": "送李元英还常熟从周宰读书",
            "content": "久趼寻师足，还家讫受经。可容轻日力，政使带朝星。高步须堂奥，它年看典刑。奉亲时得笑，馀事赐袍青。",
            "comment": ""
        },
        {
            "title": "官务",
            "content": "磨陁为官多，晓了未更历。今世从仕者，万口用一律。文桉日从事，雁鹜窍投隙。自谋脱悔吝，初肯计易剧。追逮有踵接，符牒动山积。岂念南亩民，晷刻校日力。停犁听上命，质衣供旅食。谁定老我师，黠民几鬼蜮。缔彼刀笔吏，表里肆狙慝。柰何食肉人，立说与推激。此论傥不破，此弊终未息。揆予阅世熟，敢此谂在职。",
            "comment": ""
        },
        {
            "title": "书隐静寺壁",
            "content": "篮舆初半涂，飞雨欲无路。到山臂屈伸，赫日照窗户。山灵太孤介，深厌俗尘污。雨似难客来，晴似推客去。书生林泉意，此癖端有素。挽眉红尘中，正以五斗故。堇堇三径资，渠须毕婚娶。出既非得已，归亦奚早莫。",
            "comment": ""
        },
        {
            "title": "次韵张守劝农二首",
            "content": "竞簉行轩亲色笑，教条初不作风霜。为公醉德仍醇酎，惠我温言亦报章。重见桐乡敬朱邑，不须畏叠诧庚桑。受廛定许休吾老，已戒诸雏计裹粮。",
            "comment": ""
        },
        {
            "title": "题草虫扇二首",
            "content": "迎随小跃低飞，无谓二虫何知。却因毗陵画手，忆我田间杖藜。",
            "comment": ""
        },
        {
            "title": "次韵陈倅赵宰双竹",
            "content": "两君深结此君缘，句里萧林堕我前。笋茁便庆欺瑞麦，诗成端合付双莲。窗间俨影斜新月，风处骈梢褭绿烟。会拟韩公颂连理，为渠小辍枕书眠。",
            "comment": ""
        },
        {
            "title": "到任交权州事筵致语口号",
            "content": "假印侯封付繼承，教条久已洽山城。政成何异徵黄霸，日接宁惟拜水衡。春酒入杯红浪涨，晚花荐座靓妆明。良辰便合同沉醉，且置阳关叠后声。",
            "comment": ""
        },
        {
            "title": "雨后病起二首",
            "content": "小卧竹间斋，幽怀得好开。病从凉后减，雨及望时来。两屩山千叠，诸雏饭一杯。吾生计此耳，无梦到燕台。",
            "comment": ""
        },
        {
            "title": "喜雨口号呈陈守伯固十二首",
            "content": "得句聊将倾作霖，开樽亦复陋孤斟。南亭旧约何时践，志喜从公更一吟。",
            "comment": ""
        },
        {
            "title": "早春十绝呈石湖",
            "content": "缓引牙樯载绮罗，宽围丝锦著笙歌。小抬醉眼游丝外，夕照御城奈乐何。",
            "comment": ""
        },
        {
            "title": "送吴子隆节推之官信州五首",
            "content": "行行幕府泛莲初，井井官曹游刃馀。当路急贤饥渴似，不须衔袖子公书。",
            "comment": ""
        },
        {
            "title": "次张节推山字韵诗留其行",
            "content": "故人偶得一饭款，僻县才馀十亩间。赤米白盐君勿诮，病夫官况等居山。",
            "comment": ""
        },
        {
            "title": "次玩鞭亭小诗韵",
            "content": "窃禄未辞官九品，归田止欠屋三间。著书他日藏岩穴，或繼淮南大小山。",
            "comment": ""
        },
        {
            "title": "客以诗为东园饮不果次其韵二首",
            "content": "东园千树簉白红，携壶满意一醉同。向来可是君宿诺，政复急雨斜惊风。县知此兴未渠尽，暖日晴云岂终吝。叩门日听长须来，老夫於子骖之靳。",
            "comment": ""
        },
        {
            "title": "同陈宰黄簿游灵山八首宰云吾辈可谓忙里偷闲",
            "content": "精庐两牛鸣，欲往辄复止。山灵应笑人，矻矻簿书里。清辰陪诗翁，俗态方一洗。但恐烦移文，松桧负余耻。",
            "comment": "【注释】【原题】：同陈宰黄簿游灵山八首宰云吾辈可谓忙里偷闲苦中作乐以八字为韵"
        },
        {
            "title": "泊上虞驿来日行四首",
            "content": "龙公底戏剧，长啸暝江天。雨鹊翻仍语，风舟舞不前。",
            "comment": ""
        },
        {
            "title": "定海甲寅口号七首",
            "content": "已抄口数报隅官，岁后朝糟定不难。且愿眼前缰健在，趁坊讨海过冬寒。",
            "comment": ""
        },
        {
            "title": "谢韩干送丝糕",
            "content": "玉颗莹澈珠就磋，吴乡早粳莫计过，无乃风露秀结异，移种昆仑之水禾。君家厨妇穷百技，三舂九浙付重罗。银丝万寻忽萦积，中疎外洁生搓挼。扶桑山蚕大如盎，缲之本供织女梭。怳惊万喙斗新巧，罥作米葺雪网窠。即今拟形供食事，纤手幻出千絇多。倒甑入箸第三绝，色香兼味皆可歌。周官宾祭珍餈饵，有此复具理则那。诗翁物色及粔{米如}，得此来前当见诃。鱠盘漫诧金缕饤，汤饼徒夸银线窝。琼酥玉腻信非匹，胡麻崖蜜仍相和。感君泛爱记衰朽，回首一笑分馀波。腐儒口实长作累，馋噇之名定不磨。金山别去每挂梦，老眼复见还双摩。婪酣得饱问便腹，如汝平生相岁何。更从公子乞方法，日当饫之之涧薖。买田二顷不种秫，未怕酒客来操戈。",
            "comment": ""
        },
        {
            "title": "次韵高缙之二首",
            "content": "奚囊走湖海，襟度极风流。学力隐一敌，才健追二刘。与时君有用，漫仕我非优。它日霄霏上，诗成复寄才。",
            "comment": ""
        },
        {
            "title": "次韵赵帅赏古梅",
            "content": "把酒花前量自宽，花同人意惬轻寒。盈盈似驾翠虬起，特特为邀青眼看。纸贵共夸诗律细，客来旋报粉香残。若为白璧青钱费，可问东君博此欢。",
            "comment": ""
        },
        {
            "title": "雨中题柏氏壁二首",
            "content": "苏端颇惯招新客，御叔何烦讶圣人。未用平章旧新雨，一樽聊喜对情亲。",
            "comment": ""
        },
        {
            "title": "梁广文归自襄阳作古乐章迎之",
            "content": "自君之出矣，无心惜流光。但记燕营巢，俄复蜂割房。烦君验节物，可孤北窗凉。戎葵一笑粲，竹萌十尺强。",
            "comment": ""
        },
        {
            "title": "呈程帅五首",
            "content": "不将杯酒破衰颜，轹月凌风取鬓班。隽永要同无味味，雕搜聊乐不闲闲。",
            "comment": ""
        },
        {
            "title": "次韵朱通判严上舍",
            "content": "子元才望未专城，玉面醪敷且细倾。宠辱尽捐身外事，醺酣聊乐圣之清。分甘亦复怜吾老，饮湿终惭不自营。归去须君传此法，秫田百亩便平生。",
            "comment": ""
        },
        {
            "title": "约吕徐二友游净慈二首",
            "content": "芒鞋明日踏晴沙，肯学渠侬走狭斜。天井巷前休倦足，暗门城外把煎茶。暂同佛屋僧庖饭，徐访姚黄魏紫花。要及钱唐尚留钥，共揄吟袂缓归家。",
            "comment": ""
        },
        {
            "title": "题彭尉轩壁三首",
            "content": "甓社家居水四环，房陵官舍只重山。客中一旦兼双美，山影江光衽席间。",
            "comment": ""
        },
        {
            "title": "吟诗自笑用前韵",
            "content": "文字光腾万丈长，锦官老杜豫章黄。投荒忍死经人鮓，讨饭充肠上岳阳。",
            "comment": ""
        },
        {
            "title": "早春十绝呈石湖",
            "content": "不是风寒即雨寒，朝来春意破天悭。怪君未解春皇意，恐把韶华付等闲。",
            "comment": ""
        },
        {
            "title": "再次韵赠俞德瑞",
            "content": "珠轩绣毂辗香尘，回首西湖罗绮春。便合行歌访花柳，可辞买笑费金银。清吟自属当千客，劝醉那无第一人。肯学孤山旧居士，平生诗酒只僧邻。",
            "comment": ""
        },
        {
            "title": "灵岩道中二首",
            "content": "过尽南山过北山，幽花好鸟翠霏间。满前风物牵诗兴，可是平生马上闲。",
            "comment": ""
        },
        {
            "title": "次王巡检韵三首",
            "content": "掐肾搜肠不自奇，细模深刻似非宜。流传纵便鸡林售，指擿防曹鹅腿嗤。",
            "comment": ""
        },
        {
            "title": "次韵郭教授雪二首",
            "content": "皇心忧喜与民同，帝意深怜岁不丰。瑶检何时下仙界，瑞花一昔覆寰中。和声已自消疵疠，陈廪从知饱困穷。今世皋夔活国手，信知人职代天工。",
            "comment": ""
        },
        {
            "title": "再次韵赠高宾王二首",
            "content": "虞卿与世得穷愁，枘凿方圆岂易投。政复有文衙屈宋，须防罪我坐春秋。千株已种柴桑菊，万斛空横野渡舟。可惜玉堂挥翰手，独缘羁旅赋登楼。",
            "comment": ""
        },
        {
            "title": "次韵朱万卿五首",
            "content": "彼姝绿窗子，欧靓亦其流。裙衩何因瘦，眉梢不贮愁。唾花新得意，庭草共忘忧。雌凤求凰曲，人前莫误讴。",
            "comment": ""
        },
        {
            "title": "次喜雨韵",
            "content": "被旱农家怒伏龙，衰翁岁望甚於农。人方半菽延朝夕，我亦频年阙釜钟。洒润似惊萁火冷，骤寒不贷布衾重。有来喜雨清新句，一笑令人失病容。",
            "comment": ""
        },
        {
            "title": "寄陈用晦四首",
            "content": "诗翁磊块胸，大邑佳丽地。琼也领蝤蛴，懿也目秋水。清歌酹碧筒，粗足令公喜。醉呼翩欲仙，谁要卿料理。",
            "comment": ""
        },
        {
            "title": "次诸公韵",
            "content": "回首舟餐野店栖，何殊子美咏青泥。朅来贤将先回盼，径上诗坛许命题。举白烂陪山简醉，凝香到有武陵迷。异时过计今方悔，曾虑谈间彼子西。",
            "comment": ""
        },
        {
            "title": "次姜尧章饯徐南卿韵二首",
            "content": "姜郎未仕不求田，倚赖生涯九万笺。稛载珠玑肯分我，北关当有合肥船。",
            "comment": ""
        },
        {
            "title": "定海甲寅口号七首",
            "content": "田租有约不相违，比着丰年数已亏。一饱分明郎首赐，几曾刺口问抽卑。",
            "comment": ""
        },
        {
            "title": "次韵高宾王见投四首",
            "content": "知君斲句为祛愁，得句须防有暗投。我病床头但周易，人谁皮里著阳秋。骑驴久袖推门手，载酒慵移捉月舟。只命君诗作三益，伴翁听雨卧徐楼。",
            "comment": ""
        },
        {
            "title": "赠何符山人二首",
            "content": "冷看俗态诙嘲里，缓阅年光醉梦间。想得酒瓢诗卷外，此生无物更相关。",
            "comment": ""
        },
        {
            "title": "赠课会诸公",
            "content": "书社他年事，寻盟未厌烦。须吾执牛耳，助子跃龙门。凌厉先诸彦，从容即万言。隽功科举外，暇日要深论。",
            "comment": ""
        },
        {
            "title": "复吴秘正五诗",
            "content": "簿书阻从游，人远嗟室迩。胥徒怪坐忙，眉睫若为喜。方赓于蒍于，忽诵子虚子。悠然得此心，外累蚊过耳。",
            "comment": ""
        },
        {
            "title": "定海四首",
            "content": "县境拖修直，人家住土涂。三方鲸浪涌，一岛虎头孤。风物犹佳处，弦歌付老夫。平生虫篆意，或许间忧虞。",
            "comment": ""
        },
        {
            "title": "送臧汝舟楚州秋试",
            "content": "羡杀君家有两方，阿戎材幹更昂藏。久知笔力能扛鼎，此去贤书定探囊。邻近玉渊尝借润，眼中珠树看争芳。旧陪众俊工飞动，老气因君尚激昂。",
            "comment": ""
        },
        {
            "title": "赵园饮三首",
            "content": "酒边容角少年狂，扶路归来兴未央。羡杀雄蜂雌蛱蝶，月膏烟腻宿花房。",
            "comment": ""
        },
        {
            "title": "次韵早春",
            "content": "良辰邀醉得钱无，雪后郊原翠欲铺。无力晚风摇柳线，有情新日养花肤。寻芳拟贷愁边意，照水还惊病后臞。春到只思为圃乐，剩移杞菊种鸡苏。",
            "comment": ""
        },
        {
            "title": "次韵李寿卿明府忆梅",
            "content": "不分无花空折枝，探梅要趁未纷披。忆常月地携筇去，似许风裳倚竹时。庄蝶认香怜梦短，墨君写影竟谁欺。故人底事江南北，驿使来时仅好诗。",
            "comment": ""
        },
        {
            "title": "戒饮三诗",
            "content": "中古避世者，或以饮自名。世网未易脱，颠眩宁其情。嗟哉竹林子，哜茹日瓶甖。时既谢周汉，顾肯羡久生。中圣怜徐邈，种秫想渊明。卯金当涂高，委质吾颜頳。偕我偶盛时，生亦未易轻。况子淑茂资，天骥趣修程。论才应时须，挺志为亲荣。亲言铭肺肝，盍师陶士衡。",
            "comment": ""
        },
        {
            "title": "再次韵四首",
            "content": "眼底蔷薇玉雪堆，过从休待牡丹开，送春疏酒山应笑，底用奚囊日往来。",
            "comment": ""
        },
        {
            "title": "蔡秀才求予所作记作诗赠之时蔡移居",
            "content": "古人四壁居，今人犹叹息。蔡子携百指，亦自无四壁。分绝槟榔求，未断文字癖。此行谁知己，所向尽艰食。予文久自知，不作杯水直。方君忍饥雷，可语宁此石。",
            "comment": ""
        },
        {
            "title": "寄陈居仁二首",
            "content": "尚记诛茅柳外堤，水光摇雾润窗扉。桑间曾是僧三宿，海上能忘鹤一归。野店樽罍醅脚酽，比邻鸡鹜稿头肥。解颜一醉平生事，更向行藏计是非。",
            "comment": ""
        },
        {
            "title": "泛湖十绝句",
            "content": "荷面跳珠小溅衣，酒边团扇已停挥。湿云收尽人间暑，却度西山载雨归。",
            "comment": ""
        },
        {
            "title": "次韵张守四首",
            "content": "葱青嘉树被平岗，素艳丹葩半在亡。安得芳春并好客，一时难老倚玄霜。",
            "comment": ""
        },
        {
            "title": "题乾明寺壁",
            "content": "不待车轮四角生，欲行还驻为交情。又成一笑渌樽晚，诗卷竹风相与清。",
            "comment": ""
        },
        {
            "title": "题徐居士遁庵",
            "content": "世网谁所张，西弥天宇大。万情本一机，矻矻同此在。徐君经世心，心乃超世外。趣静缘有动，无显奚用晦。姑为辟俗去，示世无吾待。结庵定其迁，初不惮不一。容膝得胜处，外物了纤芥。有山自烟云，有水可灌溉。百丈峙翠屏，千寻拖碧带。床头三圣书，会意谢分挂。天山和要旨，肥遁元非内。此名扁此室，吾诗傥容配。",
            "comment": ""
        },
        {
            "title": "归自淮南雪行呈张盐袁宪",
            "content": "岁星逼岁回躔吴，吴儿不用忧旱枯。社鬼雨师当率职，雪龙已复随指呼。百年眷属无宁居，崩腾胶葛周太虚。翻云挟雨动十日，洒润及物无遗馀。帝意嘿与皇心符，屡丰政欲{娐去爪换旬}鳏苏。凤麟告瑞底用此，粟麦充腹可使无。节物破腊催谢徂，挽回和气浮洪炉。熏烟已告佛供罢，寿斝想见皇情娱。漂然一舸将腐儒，风前坏席争长涂。乘凌缤纷入缥缈，挽仰色界行画图。平生壮观老不孤，今段造物真娱予。拟从玉妃助剪水，徐与帝子看积苏。天仙着我白玉壶，应笑袖手毫不濡。归从绣衣两诗伯，照夜更掇骊龙珠。",
            "comment": ""
        },
        {
            "title": "寄张守仲思十首",
            "content": "迂船径欲一相过，安德桥西之字河。未苦路长寒切骨，倚君一笑作春和。",
            "comment": ""
        },
        {
            "title": "和陶渊明二十首",
            "content": "张竦底陈遵，彼此竟谁是。徐公今似优，昔行未容毁。中年覆觞过，畏病乃能尔。儿辈无真见，緼袍贤锦绮。",
            "comment": ""
        },
        {
            "title": "题赵景安二亭·尺五二首",
            "content": "坐看银山卷坏云，涛头蜚过不逡巡。世间壮观何人领，付与亭中笔有神。",
            "comment": ""
        },
        {
            "title": "寄赵宰三首",
            "content": "頫江山水簷楹外，壮观风烟画轴中。诗客去留俱不恶，缓摇吟辔倚天风。",
            "comment": ""
        },
        {
            "title": "漏泽院四绝句",
            "content": "雪翎如扇十钧弓，霹雳声前玉斝空。人似堵墙争指似，少年场里著衰翁。",
            "comment": ""
        },
        {
            "title": "赠琴妓二首",
            "content": "千纸争传戛玉词，一庭浑卧借书郗。从今有问新知识，径说江城女项斯。",
            "comment": ""
        },
        {
            "title": "次韵钱粹诸公睡香花四首",
            "content": "辈流魏家芳，要领僧榻梦。翛然目为青，未敢蜚鸿送。",
            "comment": ""
        },
        {
            "title": "题赵景安二亭·尺五二首",
            "content": "山亭缥缈五云连，瑞霭灵河最近天。当念江湖吏尘客，举头见日独凄然。",
            "comment": ""
        },
        {
            "title": "谢制帅高卿剡四首",
            "content": "去年来甬东，旄倪喜劝色。色今画船西，行路亦嗟惜。去来本何心，民自作欣慼。达人了世缘，八极付挥斥。",
            "comment": ""
        },
        {
            "title": "雨未止再次前韵二首",
            "content": "苍颜无酒不能红，坐窗袖手禅衲同。几时羲驭肯怜客，满意花卉摇光风。樽酒向君怀抱尽，赓歌剧谭忘悔吝。更看珠玉联翩来，孰云猛乞犹小靳。",
            "comment": ""
        },
        {
            "title": "和陶渊明二十首",
            "content": "陶翁出宰县，径去亦天真。闲居诗成集，古雅仍深醇。坡翁访赤壁，临流双鬓新。小袖补衮手，千篇准过秦。两翁阅当世，眇若毫端尘。熙丰望义熙，爱君最忠勤。向非与道俱，宁尔著语亲。自我诵遗编，行身少知津。敢忘炷炉香，亦复雨巾。鼎鼎盖棺前，期无愧斯人。",
            "comment": ""
        },
        {
            "title": "丁簿到芜湖书不对",
            "content": "几日到于湖，交情未合疎。相望百里地，不寄一行书。待此宽相忆，何人念索居。朔风吹雁断，徙倚正愁予。",
            "comment": ""
        },
        {
            "title": "张守有和章复次韵三首",
            "content": "闲舒侧理题长句，漫与胎仙纪往回。花径宿莺楼着燕，因思如愿赋归来。",
            "comment": ""
        },
        {
            "title": "寄顾签判",
            "content": "版财虚占籍，为弊与年深。挹酒空名斗，无虞可即禽。焦头宁自救，扪舌未渠喑。上幕真时望，平居念陆沈。蠲痾丹九转，援坠绠千寻。容易令公喜，恩勤获我心。益昌留署考，神武贷抽簪。厚德何容报，交情拟断金。",
            "comment": ""
        },
        {
            "title": "再次赠张学录韵十诗",
            "content": "置书营{豆斗}升，大似疏间亲。因之返初服，佳趣迟子论。",
            "comment": ""
        },
        {
            "title": "元日",
            "content": "爆竹声中杂笑呼，斗杓插海寺钟初。椒觞带梦随小饮，桃板得诗仍自书。愒日晚涂知内讼，占风吉卜定非虚。新年旧管新收累，大府隆宽傥贷予。",
            "comment": ""
        },
        {
            "title": "过伏龙祠",
            "content": "蜀栈荆江志未酬，两京直拟笑谭收。仅容孱后存酅祀，谁遣东吴解魏仇。制敌岂应无法正，为谋不合有谯周。伏龙祠上长烟霭，愤气堂堂恐未休。",
            "comment": ""
        },
        {
            "title": "再次韵送张守",
            "content": "未解州符累已轻，辞源满意酒边倾。颉颃前辈真无愧，褒拂迂儒每过情。老境更堪听别语，书邮当复固齐盟。吴山正合供酬唱，安得风前两翼生。",
            "comment": ""
        },
        {
            "title": "病起四诗·三息念",
            "content": "禄位据极品，勋业垂不磨。出从白马肥，家有黄金多。世间遗富者，才德乃莫过。骨相审自知，瓮盎哀骀他。一昔读书史，志空幕丘轲。矻矻章句乐，所趣不及他。日月倏迁谢，如此定命何。知己初不无，腰金鸣玉珂。一旦逝水去，匪斧嗟不柯。揆材既樗栎，揣分合涧鞋薖。旌翻火驰余，但有双鬓皤。迨今要勇往，灌园仍养痾。石女自无儿，古井那解波。西湖佳风烟，久矣办一蓑。",
            "comment": ""
        },
        {
            "title": "赠送行六子",
            "content": "引身漂然不系舟，吕梁滟澦皆安流。江湖万顷浮一鸥，此心元世常休休。吴山楚水纪所由，湘累老枚宁匹俦。琢句亦复晨羞，搯抉肝肾掉白头。岁六十四方佐州，计原夫日无乃优。客路日月迅且遒，朱颜壮志逝莫留。吾聊尔尔赋远游，山川自可卷轴收。老怀槁暴今膏油，油访岘山石吊莫愁。庸随大楚皆萍浮，顾我不乐夫何求。缅思六客同献酬，如挹韩众追浮丘。",
            "comment": ""
        },
        {
            "title": "袁本初二首",
            "content": "嬖孽朝兄主父囚，女戎衔猾史苏忧。便教官渡交绥去，二竖犹能乱冀州。",
            "comment": ""
        },
        {
            "title": "无题",
            "content": "多誉庸非蠲忿草，一谦良是辟兵符。先生謦欬忘鸡口，俗子过逢动虎须。",
            "comment": ""
        },
        {
            "title": "谢制帅高卿剡四首",
            "content": "荐书未及门，啅鹊拂人衣。盥手衮字褒，只遣颜忸怩。瑕瑜权相偿，葑菲终不遗。穷途石作肠，持用答恩私。",
            "comment": ""
        },
        {
            "title": "同高叔不愚如晦饮再次韵二首",
            "content": "诗老掀髯吟掉头，红妆间坐眼波秋。快倾良夕如渑酒，宛是当时锁燕楼。想有疎帘窥白下，可无急鼓衮伊州。凭君更晚刘师命，宽破三年烂漫游。",
            "comment": ""
        },
        {
            "title": "十诗谢寥计使",
            "content": "绣衣盖代公，学力闯天造。千篇发幽秘，万物困陵惊。攗收尽随和，吾富无乃暴。小试推敲手，聊效桃李报。",
            "comment": ""
        },
        {
            "title": "再次韵杨宰七首",
            "content": "附丽高阴暑里其，衰荣不主林神。胡床想踞僧垣夜，却爱香随露滴身。",
            "comment": ""
        },
        {
            "title": "送高缙之归谋武林结课二首",
            "content": "辐辏群英地，皇州异别州。能文才倚马，作意付焚舟。士价知名下，医门要担头。明年春雁足，询我贺书邮。",
            "comment": ""
        },
        {
            "title": "送李监岳二首",
            "content": "李侯西州英，早著武士冠。朅来淮上郡，鸡群见翠鸾。清诗万卷余，脱手走铜丸。初听耳目醒，于读毛骨寒。解榻一瓯茗，敢作粗官看。今者连日语，衮衮为发难。中年可堪别，别君倍悲酸。书来有新句，政用驱愁端。",
            "comment": ""
        },
        {
            "title": "同徐吕二子游西湖复次前韵五首",
            "content": "仙祠佛舍碧山边，扶路逢人有醉颠。火急向渠分此乐，徐郎多病我衰年。",
            "comment": ""
        },
        {
            "title": "次张学录韵十首",
            "content": "学者闯圣门，贔屭未易入。乡子用深造，以文作梯级。",
            "comment": ""
        },
        {
            "title": "次梁教授见贻韵五首",
            "content": "红尘半世仅绯衫，白首官曹两换衔。羞见淮乡隐君子，紫芝黄独老嵌岩。",
            "comment": ""
        },
        {
            "title": "赠赵步师",
            "content": "出处升沉转首非，无端颠倒念分违。瘦羊博士尚骨立，白马将军今肉飞。共仰钩陈明帝极，少须尺箠下金微。为公草罢平羌檄，径指淮乡旧钓矶。",
            "comment": ""
        },
        {
            "title": "寄章茂深郎中二首",
            "content": "立谭当日受知深，不待陈情道古今。高会几陪山简醉，长篇许为爱卿吟。岁华迁谢心虽在，世路崎岖老不禁。拟近卞山谋卜築，借公泉水濯尘襟。",
            "comment": ""
        },
        {
            "title": "腊茶并三诗送李元诚",
            "content": "北风吹霜战林樾，菊花雕零梅未发。留君无物供吟笔，一炷沉烟伴清绝。骚人悲凄为摇落，舟挽不回仍此别。还家试碾壑源春，何似卢郎三百月。",
            "comment": ""
        },
        {
            "title": "谢三提干召饮三首",
            "content": "坐上红衣未放歌，客间冷面釂金荷。惊飞可待闻檀板，拟奈吾家故事何。",
            "comment": ""
        },
        {
            "title": "徐南卿招饭",
            "content": "徐郎陋巷四立壁，乘间亦戒宾友食。慈亲衰鬓不供剪，定卖春衣典书册。念君治具良骚骚，与渠侵早来得得。小楼十客不馀地，犹胜陶翁劣容膝。江西米{上臨下米}丝作窝，吴国香粳玉为粒。嗣宗阿戎各好士，笑颉羹鄙仍妇德。老子旅寓得此饱，勃郁诗情喙三尺。出门未妨雨垫巾，万屐声中缓归策。",
            "comment": ""
        },
        {
            "title": "再次韵",
            "content": "解橐临风得好怀，只令公等费诗才。行装并喜鸱夷满，春意如烦羯鼓催。饭白重供飞雪鱠，眼青还对照溪梅。滞留不恶归仍好，笑杀山阴兴尽回。",
            "comment": ""
        },
        {
            "title": "宿云岩山",
            "content": "名山邦域中，每叹梦境隔。如何夏而春，共苦沽水厄。向来梦中山，真作缘云升。夜气与僧话，凛凛冰壶清。初宵潺淙声，大慰望霓意。睡醒钟鱼鸣，犹是翻盆势。不因官事驱，宁许山门留。况今浴种天，顿释嗣岁忧。雨既副我祷，出亦入吾手。一旦二喜并，谁谓终不偶。涉世嗟聱牙，天颇怜其穷。更持灵台香，归谢渊德龙。",
            "comment": ""
        },
        {
            "title": "庚子冬望雪二首",
            "content": "冬尽风霜只薄寒，人将雨雪卜新年。痴儿不问丰凶事，但快茆帘炙背眠。",
            "comment": ""
        },
        {
            "title": "阅史六首",
            "content": "徐穉申屠晚见机，当时张邴是先知。冥鸿久矣层霄上，置网弥山漫尔为。",
            "comment": ""
        },
        {
            "title": "再次韵后篇戏朱",
            "content": "似闻新醖敌宜城，想对檐花又独倾。别乘工为海鲸吸，广文当念露蝉清。投醪频遣春浮颊，盗印宁无夜闯营。约束长须牢闭户，瓮间防有毕先生。",
            "comment": ""
        },
        {
            "title": "送龙辞三章",
            "content": "旱氛兮炎浮，地毛焦兮金石为流，龙不来兮殷忧。心憛悇兮孰谋，戴侬目兮傒龙之游。龙翩然兮副求，呵蛰雷兮鞭潜虬。忽墨云之崩腾健瀵兮，黮黯瞢夫昏昼。摐甲马之喧空兮，砉飞练之淙溜。夫岂不能嘘肤寸弥六幕兮，胡啬其施於此州眷吾侬。龙所私兮匪新而旧，安栖饱茹兮龙之佑。愿龙兮千万寿，暨我子孙兮烝尝春秋。",
            "comment": ""
        },
        {
            "title": "戏促黄簿鸡粥约三首",
            "content": "鹅炙博嗔宁复计，马肝知味不须评。老宜此辈充庖宰，更问钻篱与不鸣。",
            "comment": ""
        },
        {
            "title": "次韵张丞二首",
            "content": "槁梧闲据自沈吟，投老真成负此心。酒沃渴鲸悲事往，官随跛憋笑吾今。进为终愧周人朴，归去曾无陆子金。尚赖君诗慰牢落，时清聋聩发纯音。",
            "comment": ""
        },
        {
            "title": "送刘常父秋试兼简行父",
            "content": "良乐伫目思骥子，工师择材须杞梓。刘家昆宁近是用，直干百围日千里。戏彩之暇西鸡窗，平挹千古如探囊。尺箠政自无坚强，况腰乌号手鱼肠。乡邦惊叹有此客，一笔与翁箭锋直。秋赋春闱溷子尔，老子贺书已濡笔。香名联翩传里闾，珠宫贝阙方权舆。他年日奉平反笑，更胜而今读贺书。",
            "comment": ""
        },
        {
            "title": "张守送羊羔酒将以三绝次韵答之",
            "content": "生尝跪乳资名教，死去遗芳谥碧香。洗盏开尝吾未敢，称冤肯入菜羹肠。",
            "comment": ""
        },
        {
            "title": "再次交代韵四首",
            "content": "笔力潜窥大小苏，诗传诸老定嘻吁。从今订价连城重，政使群儿有善诬。",
            "comment": ""
        },
        {
            "title": "步西湖次韵徐南卿",
            "content": "载酒幽寻地，乘闲得再临。丽黄啼晓霁，魏紫笑春深。抚事挥犀管，他时梦鹤林。心期更閴寂，物理付升沈。",
            "comment": ""
        },
        {
            "title": "题张仲思孝友堂",
            "content": "笔端吐阳春，胸次著云梦。袖中匠石斤，规矩随意中。君侯道艺乐，不许俗子共。深堂埃壒外，平日文字供。默对八窗静，不但十年种。妙语落人间，一一万金重。平反与进修，并作旨甘奉。只今衣五彩，颇亦笛三弄。何人侍板舆，觞豆燕群从，鴒原春事繁，雁影天宇空。傍睨枭雉呼，或作邹鲁哄。纷纷手翻覆，纳纳腹空洞。汲直合居中，器博滞近用。初计拔薤来，竟息憩棠讼。悠然拥书坐，竹风助吟讽。更听雏凤鸣，未妨蜚鸿送。今皇志复古，俗有后宾贡。斯文属耆儒，夏屋况巨栋。江汉继崧高，谁当第嘉诵。县知尹吉甫，缩手辟张仲。",
            "comment": ""
        },
        {
            "title": "舟行六言",
            "content": "风头正帆影驶，雨脚转天容开。黄云覆野未极，青山趁人欲回。",
            "comment": ""
        },
        {
            "title": "游山阳十首",
            "content": "邗沟帆席即长淮，鬓未霜时惯往回。绛县老人今若此，此生更复几番来。",
            "comment": ""
        },
        {
            "title": "和张秀才",
            "content": "山川向晚点尘无，忽讶筛琼屑玉铺。巧与梅花争便旋，试将姑射比肌肤。破寒春酒何曾酽，荐箸穷鸠不料臞。陵藉东君从作意，未妨芽甲暗昭苏。",
            "comment": ""
        },
        {
            "title": "寄乡中亲友二首",
            "content": "棋酒游从叹离群，酒庆吟笔漫飞尘。潮乎可奈才力老，甫也尚为南北人。主人不随秋雁到，流年倏复野梅新。南岗北阜凭高地，引首吴天几怆神。",
            "comment": ""
        },
        {
            "title": "题草虫扇二首",
            "content": "捩首一振怒臂，鼓翅双摇利锋。底用交绥解闹，政应沐我仁风。",
            "comment": ""
        },
        {
            "title": "用赠朴翁旧韵二诗送徐南卿南归",
            "content": "飞鹏尺鷃计穷通，今古幽人一笑中。等是劳生浮大块，谁能诡遇诧良工。书堪引睡聊遮眼，酒可祛愁胜作公。此意平章有同社，绝怜相望马牛风。",
            "comment": ""
        },
        {
            "title": "寄张守仲思十首",
            "content": "衰年淡食当膏腴，不为闻韶味有馀。定有迎门惊骨立，可须蓬语及河鱼。",
            "comment": ""
        },
        {
            "title": "再次韵四首",
            "content": "君家诗价自姑苏，系胄蝉联世唶吁。欲把阿元轻辈行，古今俗子喜相诬。",
            "comment": ""
        },
        {
            "title": "次韵郭教授雪二首",
            "content": "诗力駸駸雅颂同，人言平处逼熙丰。清篇自昔传平水，妙曲何人和郢中。颇怪鲸牙须手揽，悬知鼠技笑吾穷。衰慵合袖推敲手，且可旁观斲鼻工。",
            "comment": ""
        },
        {
            "title": "再次韵呈林子长郎中二首",
            "content": "二叹熟君朱弦音，可但文价高儒林。课闻安仁最花县，车想召伯驻棠阴。诗坛自昔隐一敌，意匠超忽陵高深。补衮活国要次第，向来子牟魏阙心。",
            "comment": ""
        },
        {
            "title": "房陵十首",
            "content": "阴晴未敢卷帘看，苦雾蒙蒙鼻为酸。政使病馀刚制酒，一杯要敌涝朝寒。",
            "comment": ""
        },
        {
            "title": "次韵答张丞",
            "content": "顾省辞华分槁乾，簿书堆裹作粗官。客怀止饮仍多病，海气乘秋早戒寒。好语相濡真禁脔，不才持答欠琅玕。从今恶况能排遣，日课君诗一再观。",
            "comment": ""
        },
        {
            "title": "梁广文归自襄阳作古乐章迎之",
            "content": "自君之出矣，春意尚妖冶。著我愁城中，转首已中夏。岂地鼓吹具，尘笔置不把。亦欲鞭其慵，独倡无和者。",
            "comment": ""
        },
        {
            "title": "次韵章时可",
            "content": "般门难呈拙，抑屋方自咎。诗肩卓两峰，因君笑今又。袖手非不佳，拜赐良独厚。翩翩王公孙，肝肺衷绘绣。向来传新作，价欲擅文囿。妙语再堕前，吟玩忘昏昼。江涛骇澎湃，风竹聆疎瘦。足我学古心，如饮得美酎。气无寒郊寒，派续后山后。采采葩华林，群芳酿孤茂。错刀合琼瑶，内索惭寡陋。肯如周人朴，唾去不一嗅。",
            "comment": ""
        },
        {
            "title": "过八叠舖问宿",
            "content": "平野俄空阔，遥山且有无。斜阳对扪蝨，螟树忽啼乌。老去犹羁旅，生平颇壮图。田翁诧丰岁，不拟话为儒。",
            "comment": ""
        },
        {
            "title": "约二赵棋集雨不果来",
            "content": "客子离群意，萧斋只睡宜。得无新雨叹，漫有故人期。日力须棋局，风凉入酒卮。转头车妇去，相忆各儿痴。",
            "comment": ""
        },
        {
            "title": "寄郢州崔守八首",
            "content": "碧香当日荐金船，桑落宜城不直钱。一自黄堂沉醉后，至今追忆尚流涎。",
            "comment": ""
        },
        {
            "title": "马口",
            "content": "氛昏翳春晓，瞠目如堂蒙。停舟少须之，红日碾高空。是时群山间，积雪未肯融。岩雾不尽收，似角藻绘功。屏障莽回合，粉墨纷异同。嵌岩眩有无，草树森玲珑。皛皛琼为田，奕奕旆卷风。羃篱抹高顶，下乃卧玉龙。隐显随断续，间簉成葱栊。微漪湛不摇，一一县镜中。酒杯与诗笔，客次宁阙供。搴取不赀景，纳我云梦胸。一笑漂泊里，孰谓吾涂穷。摩挱好东绢，世恐无此工。",
            "comment": ""
        },
        {
            "title": "次张学录韵十首",
            "content": "俗习有南北，交情无故新。得子班荆地，朴鲁俱淮人。",
            "comment": ""
        },
        {
            "title": "次韵郭教授雪二首",
            "content": "霏霏透隙上承尘，想见园林玉树春。明日银杯随宝马，城东应有探梅人。",
            "comment": ""
        },
        {
            "title": "再次羊羔酒韵三首",
            "content": "元放诸孙怜遽许，截肪醉骨荐馨香。茂先九醖犹须问，自是诗翁石作肠。",
            "comment": ""
        },
        {
            "title": "次韵朱万卿五首",
            "content": "陈雷好宾主，亹亹客风流。末座仍枚叟，捐金得莫愁。浓欢兼卜夜，暇日赖销忧。近按梁州谱，何妨一再讴。",
            "comment": ""
        },
        {
            "title": "送瑞莲新米白酒与韩监仓",
            "content": "珍珠滴红敌紫腴，君家宝此如珍珠。我家玉友亦胜友，论交遣到君座隅。秋莲结实甘胜蜜，香粳荐新玉为烂。遥知毫末不及宾，一笑聊同孟光吃。",
            "comment": ""
        },
        {
            "title": "阅史六首",
            "content": "平时愤世谢王符，更肯佯狂踵接舆。须信有心端有累，与君乘木用舟虚。",
            "comment": ""
        },
        {
            "title": "次赵解元韵",
            "content": "养病年来嫩著书，逢人掉臂睨迂儒。愁边好客从天下，谭处清风起座隅。愧我多言终不近，似君知已未应无。酸鹹嗜好虽殊禀，政恐渠侬诮太愚。",
            "comment": ""
        },
        {
            "title": "漏泽院四绝句",
            "content": "将军弓力今羊侃，病渴归来似长卿。抹羽尚堪支十槊，忆看衔尾饿鸱鸣。",
            "comment": ""
        },
        {
            "title": "赠赵子野",
            "content": "长翁饮德腹为实，赵侯论交胶在漆。这曹未肯孤吟赏，车载鸱夷挽衰疾。楼前红树媚晴霁，楼间清风细披拂。峥嵘帝皞夺花事，仿佛江妃奏瑶瑟。巾欹帻堕人傲兀，堂堂饮兴方未毕。眼看韶华吾嗫嚅，气摩苍昊君家逸。人间乐事易陈迹，便恐清欢转头失。孰知椽笔今诗史，烦君挥毫记今日。",
            "comment": ""
        },
        {
            "title": "长句简诸公",
            "content": "君家开宴为酴醾，竹声裂石弦辊雷。我家芍药继如许，如解商量先后开。深红妍白各媚妩，琼肌玉骨无纤埃。日高未觉睡态足，风定亦送龙香来。素艳压架頩欲雨，妆面卧丛羞未抬。邢娥微服屏粉黛，众女望影惭莫陪。真妃娇泥午酒困，红潮作晕回香腮。春到陋邑好花少，郁郁高柳间古槐。浓李浅桃不入眼，菖条杏叶何有哉。喜如足音赏魏紫，愁寄驿使邀江梅。残春索寞风絮乱，有此二物生庭隈。维扬金腰可伯仲，闽南素馨但舆台。倚烟娉盈复妖嫮，等闲力挽春光回。东皇有情花有意，似欲我辈倒玉罍。君家赏花我方病，忆花有恨空成堆。我家花开病适愈，对花发兴知难裁。簿领困人日作恶，玉山猛判花前颓。及今乐事须秉烛，风狂雨横谁能猜。",
            "comment": ""
        },
        {
            "title": "谢龚养正病后分药",
            "content": "如许卧痾久，入春知少苏。遽能捐药物，分惠及吾徒。字验亲题健，形非贱子臞。人还必工老，友意寓柴胡。怪底阴阳寇，偏陵山泽儒。从君足力减，叹我酒肠枯。解橐供砭剂，投筇试步趋。身方困厉鬼，名已属亨衢。书蠹妨生理，杯蛇可自诬。斯文千岁计，平世万金躯。大手堪周史，诸公待董狐。几时随急诏，帆影漾前湖。",
            "comment": ""
        },
        {
            "title": "吕城堰",
            "content": "堰西绿泱泱，堰东已胶杯。吕城校奔牛，客舟更迟回。嗟我为贫仕，此路几往来。厉翁市冠师，与我熟追陪。渠贫安无求，我困坐不才。三别二十年，鬓发和摧颓。拟赓北山杞，倏笑南柯槐。惟翁未厌客，望影笑口开。生得数会面，升沈何有哉。相约饱饭过，世事付飞埃。",
            "comment": ""
        },
        {
            "title": "次魏知元韵三首",
            "content": "江城半月从游乐，别去知君剩有诗。相望置邮三舍便，幸能时寄慰相思。",
            "comment": ""
        },
        {
            "title": "魏帝庙",
            "content": "佛貍岁未卯，志欲吞宇县。当年江饮马，腥血浸淮甸。地人饭耕牛，有井巢归燕。至今阅遗史，为汝空饮恨。缅想瓜步留，杀气缠吴分。云何此山椒，遗像俨高殿。无乃甘事雠，吴俗昧所见。或复绵历久，后嗣忘敌怨。冥漠彼有识，福汝吾敢信。君看赵与薛，狥国冒祸釁。魏侯继前躅，长呼死白刃。胡不户祝之，香火均远近。岂但祈神休，抑使顽懦雷。谁令决从违，引手适我原。",
            "comment": ""
        },
        {
            "title": "次韵答璧侍者五首",
            "content": "他日山行不换船，浪花如雪北风颠。而今已苦山行热，却辩",
            "comment": ""
        },
        {
            "title": "再次韵",
            "content": "掉鞅词场缺寸长，端如策蹇趁蜚黄。弥明小贷凌侯喜，太白犹堪客紫阳。",
            "comment": ""
        },
        {
            "title": "再用才子富文华校雠天禄阁韵赠周教授",
            "content": "假板未通班，此气渠容索。周友万卷腹，小却石渠阁。培学虎出翼，息妄眼蜕膜。何当去为霜，万壑正枯涸。",
            "comment": ""
        },
        {
            "title": "寄张守仲思十首",
            "content": "相从软语说睽离，起我清谭更好诗。别后忧虞今痛定，未须细诵悼亡辞。",
            "comment": ""
        },
        {
            "title": "次王尚书韵呈石湖",
            "content": "圣经三百篇，凛凛诗鼻祖。日月悬太空，不作雕篆语。可举不可议，仲尼亲去取。变为屈宋骚，刻画已愧古。曹刘骥騄骋，沈鲍鸿鹄举。并称五字雄，绳黑盖陵武。甫白壁万仞，眎彼柳樊圃。又如曹邾郑，屏息从晋楚。黄陈嗣前作，风壑啸两虎。公生四子后，相望心相与。溟渤无弃流，酸鹹或登俎。取源自圣经，长袖固善舞。清篇神所护，近句谁先睹。乡来仪朝行，拱揖尊帝宇。出使辞气振，前席情素吐。非公任安危，衮阙几不补。归来将诗坛，越笴傅之羽。陈黄伯仲尔，胡复用心苦。学力我枯涸，进冀濡教雨。首肯公不疑，更不询季主。",
            "comment": ""
        },
        {
            "title": "次韵任解元喜雨二首",
            "content": "寄语今年主雨神，当知小雨未康屯。人心正切滂沱望，农事深愁晼晚春。朽壤旧尝封蚁穴，停云空复叠鱼鳞。鯫生宿蕴天人学，无计王前拜手陈。",
            "comment": ""
        },
        {
            "title": "定海四首",
            "content": "获稻来墝埆，开篘荐碧香。地偏皆斥卤，汲井得甘芳。漫仕今千室，前人陋一乡。民安吾亦饱，相乐亦相忘。",
            "comment": ""
        },
        {
            "title": "次韵归中微雪",
            "content": "卓荦康时略，昂藏报主身。冲风还按辔，飞雪却宜人。帝渥先春遍，诗题触目新。行行何样好，归路玉为尘。",
            "comment": ""
        },
        {
            "title": "再用才子富文华校雠天禄阁韵赠周教授",
            "content": "胸涵阳秋笔，眼高古今宙。周子定可人，万象栖一咮。眇睨纨绮郎，自诡多文富。世有九鼎珍，唾去不渠嗅。",
            "comment": ""
        },
        {
            "title": "次韵漕使张守二首",
            "content": "授书天佐汉，鼓箧客师韩。气宇包溟渤，辞锋凛莫干。经纶股肱似，姓字齿牙寒。不作规随起，谁令九鼎安。",
            "comment": ""
        },
        {
            "title": "贺程帅因任四首且言久缺诗筒之意",
            "content": "诗律宁惟似变风，姓名久矣御屏中。逢辰千载合致主，入梦九华仍插空。铁瓮倚听新号令，铜蹄终舞旧儿童。烦奭叶气成丰岁，却簉皋夔侍舜瞳。",
            "comment": ""
        },
        {
            "title": "再次韵酬进卿",
            "content": "平生友仁今事贤，长裾每侍黄堂仙。东方一士复石友，平安几见邮音传。斩新好语来翩联，当念醉叟方逃禅。亦知平处古人上，更卜气苏君子前。敢辞敝帚为君出，眢井尘生不受汲。但思共坐莲荡风，云锦明船月升璧。把酒一欢当及时，定拚费日仍费诗。转头相望便淮浙，已办雇直呼篙师。",
            "comment": ""
        },
        {
            "title": "再次赠张学录韵十诗",
            "content": "取友英隽场，如子乃石交。进善定见与，言从浚之郊。",
            "comment": ""
        },
        {
            "title": "赠施都正三首",
            "content": "严严神仙居，不受世尘涴。栖身白玉壶，眼净讵容唾。主人敬爱客，马秣仆不饿。洗心炉薰前，容了旧经课。",
            "comment": ""
        },
        {
            "title": "寿皇圣帝挽章三首",
            "content": "受授光翘禹，规摹陋汉唐。皇图开寿域，国步坦康庄。检玉方慈范，乘云忽帝乡。华夷均孺慕，矫首涕滂浪。",
            "comment": ""
        },
        {
            "title": "题项处士山堂二首",
            "content": "一庵小憩俗间劳，月牖风轩俯鸟巢。我亦青衫倦游者，羡君先办盖头茅。",
            "comment": ""
        },
        {
            "title": "述怀有作",
            "content": "青奴白牯共幽情，鹭双鸥双自旧盟。家视子平如已死，世嗤张翰不求名。马牛见命从浮俗，螟蠃观傍得此生。千载渊明吾易地，心期端有不容声。",
            "comment": ""
        },
        {
            "title": "再次前韵二首",
            "content": "未说高文锦不如，谈间已胜十年书。是中我亦潜心久，作者君今举切无。应俗不堪尘眯自，论交政复棘如须。独怜儿戏心犹在，更向诗筒较戚疎。",
            "comment": ""
        },
        {
            "title": "寄冯尉",
            "content": "我遵兔径西山麓，荆棘钩衣尘眯目。怜渠此地费流光，君亦风餐并露宿。遗蝗蹢躅无地皮，田禾蚕食犹孑遗。扆饥可念劳可忍，君自坦坦人怜之。繁昌乱山仅容鏬，一一到马蹄下。南村吃饭宿北村，罢极凭诗写悲唶。即今不作劳者歌，器识视我几倍过。脱身箠楚吾已多，简书趋走子如何。皇家猎隽张云罗，长安知己肩相摩。五云深深护台阁，缥缈群仙依碧落。即看郭振起通泉，应笑卑陬郡文学。",
            "comment": ""
        },
        {
            "title": "答寿诗",
            "content": "感念垂弧日，无成忽老衰。尚须庚登诺，可讳甲辰雌。但有散人传，难胜幼妇辞。呼兄张座右，言配蓼莪诗。",
            "comment": ""
        },
        {
            "title": "次韵小阁",
            "content": "闻道委蛇地，金虬自炷香。心虽便静默，时恐后骞翔。物外贮春色，人间占夜乐。定谁传句法，俗骨点玄霜。",
            "comment": ""
        },
        {
            "title": "次韵赵帅四首",
            "content": "腹里群经笥，毫端五字城。少陵宁漫兴，侯喜欲无声。窍听锵金奏，仍闻破竹成。君知盥手处，毛骨为谁清。",
            "comment": ""
        },
        {
            "title": "同徐吕二子游西湖复次前韵五首",
            "content": "老去胡宜誓酒卮，兴来破戒为君持。自今排日花羊醉，报答春光已后时。",
            "comment": ""
        },
        {
            "title": "次韵赵帅四首",
            "content": "酒会频频诗课忙，从公只尔了星霜，虚舟自昔安惊浪，左角从渠赴敌场。恋月每忘寒夜永，寄梅浑讶驿书香。吟边更厌秋蛩苦，满听青鸾啸女床。",
            "comment": ""
        },
        {
            "title": "次韵张守四首",
            "content": "舟凌清泚转弯环，立鹭驯鸥拱挹间。还忆苕溪听鸣橹，归来清梦定家山。",
            "comment": ""
        },
        {
            "title": "过八叠山",
            "content": "我从外朝来，嶮峭相连接。巉绝不可上，孰与西八叠。车匪毛羽去，我岂猿猱捷。一步九顿仆，陟起正岌页。飞萝攀恐断，狠石高更蹑。时方积雨后，没骭泥涉涉。客居惯泽国，未到意先慑。呀如敌场赴，隶卒不敢怯。及此问次舍，犹觉口嚅嗫。剪烛未渠寝，尚恐梦惊魇。",
            "comment": ""
        },
        {
            "title": "题史髯诗卷后二首",
            "content": "脑脂侵眼耐昏眵，诗卷犹便小字题。浪信奇方须损读，即今刮膜胜金篦。",
            "comment": ""
        },
        {
            "title": "骑过山村",
            "content": "烟村面势枕苍山，一径循山作屈蟠。入望高幢罗翠密，挂空匹练噀清寒。吟髭撚白迎风去，妆面骈红倚户看。颇似骑驴后山老，倩谁粉墨洒豪端。",
            "comment": ""
        },
        {
            "title": "谢程帅袁制使",
            "content": "好书飞堕前，客有记衰贱。蜀道六十舍，汗牛烦轺传。端如枵腹人，品列睨嘉荐。常伯古贤风，凛凛眼中见。",
            "comment": ""
        },
        {
            "title": "再次交代韵四首",
            "content": "昔夸石廪祝融堆，劣见人家画轴开。坐挹高寒吾愿足，此行似为此山来。",
            "comment": ""
        },
        {
            "title": "次程平叔韵二首",
            "content": "故人常叹别时长，一笑眉开色便黄。领畧西园好风景，凭君更唤郭汾阳。",
            "comment": ""
        },
        {
            "title": "张守送羊羔酒将以三绝次韵答之",
            "content": "瓮中别作一家春，羒羜微生得效珍。少贷陶家煎雪水，更论徐邈对贤人。",
            "comment": ""
        },
        {
            "title": "次韵赵帅五首",
            "content": "前知红药翻阶处，别许金腰一朵开。名在金瓯花会得，即看飞诏下天来。",
            "comment": ""
        },
        {
            "title": "闲居十首",
            "content": "寒食清明一箭过，晚晴庭院绿阴多。兔葵燕麦易轻脱，红药碧桃须孰何。",
            "comment": ""
        },
        {
            "title": "次韵石湖居士晴窗遣兴",
            "content": "阊门车马隐晴雷，我亦临风咏快哉。平碧际空烟羃历，荐红照影水萦回。园公门巷初沾絮，游子杯盘欲荐梅。落晚小家还馔客，旋篘春瓮取新醅。",
            "comment": ""
        },
        {
            "title": "交割州事致语口号",
            "content": "一时律吕韵金丝，用播中和乐职诗。所喜玳筵重启日，还当璧月再圆时。伊凉聒夜铿千杖，兰蕙回春艳十眉。明日酒醒还得句，东游夸与大堤儿。",
            "comment": ""
        },
        {
            "title": "程帅寄诗见忆次韵四首",
            "content": "车笠何人记旧盟，惟公不作白头新。渠侬欲识九华伯，可但诗坛第一人。",
            "comment": ""
        },
        {
            "title": "谢宋宰惠玉友曲方",
            "content": "夫子如周郎，即之疑饮醇。相从不逾岁，遽欲潇湘秦。此生忧患余，佽助嗟无几。安得如公者，莫逆与终始。曲生到我室，奠贽心已倾。醖藉非俗辈，面作玉雪明。挹彼醇厚资，春意生户牖。非公介其间，未易交此友。此友仙者流，勿药气自和。著我无何乡，顾能蠲积痾。月团信佳人，业工败人意。使我百虑攻，愁城不余地。虽无叔夜书，泛交方自讼。平生一鲍子，世莫和管仲。悠然甘不怀，交道自久长。因渠念公他，端人更难忘。",
            "comment": ""
        },
        {
            "title": "苦雨再次前韵",
            "content": "底用诗名到凤城，未妨醉帽笑欹倾。日闻暝蠃讥狂率，目送鲲鹏簉紫清。谭客有时三不对，生涯除酒一无营。鸣鞭走送君能断，小印亲封定好生。",
            "comment": ""
        },
        {
            "title": "皇孙寿诗二首",
            "content": "曾簉蓬莱挹德风，日亲儒保罄寅恭。学穷奥阃包贤圣，人仰英明肖祖宗。彩服近天仍乐孺，帝觞拜赐列从容。应刘寿语年年事，九万香笺未阙供。",
            "comment": ""
        },
        {
            "title": "赵使君淮春楼落成二首",
            "content": "步帐高牙置下主，华筵云影入风裳。西山爽气珠帘外，北海芳樽锦瑟傍。宾主前闻无胜事，簪钿明日剩馀香。一天和气谁拘检，付与邦人作醉乡。",
            "comment": ""
        },
        {
            "title": "再次韵二首",
            "content": "近墅何妨一再行，后车应著老弥明。诗成直奈抢榆上，谭胜宁容鄙吝萌。鸥鹭一滩窥语笑，松筠千挺峙寒清。从今好绘斜川集，莫靳流传到帝城。",
            "comment": ""
        },
        {
            "title": "贺程帅因任四首且言久缺诗筒之意",
            "content": "恩纶蜚下汉江滨，特许襄民借寇恂。千里江山皆动色，列城条教再生春。灌瓜夙稔安边策，茹草宁无待哺民。方倚金城亲邵父，近君宁惜小逡巡。",
            "comment": ""
        },
        {
            "title": "次韵林子长计使",
            "content": "林侯上州麾，便饫大官饭。左淮鱼稻供，顾肯回一眄。待人均待士，乐易屏崖岸。悬知讫民庸，功倍而事半。淮乡旧乐土，兼有齐俗缓。顷来南北杂，颇复烦城旦。要须禁夺攘，立可息愁叹。为公泚银笔，攘袂歌粲晏。",
            "comment": ""
        },
        {
            "title": "留行都",
            "content": "久饫南来饭，长维北去船。薰衣子笑韵，入箸望潮鲜。意适忘漂泛，吾生计食眠。归期何用数，宽待藕花天。",
            "comment": ""
        },
        {
            "title": "又悼石湖老人",
            "content": "老商笑不待三年，枵腹人人得果然。商俗均沾傅岩雨，中行羞死绕朝鞭。探原已茹丘轲胾，落笔聊差屈宋肩。缅想神游知有处，定骖鸾鹤戏芝田。",
            "comment": ""
        },
        {
            "title": "次韵程帅二首",
            "content": "平时渭北与江东，文会宾筵幸许同。政使迟迟嗟去鲁，未应咄咄遽书空。抄诗奚翅无瑕璧，会意俄乘在下风。更喜朝来宾雁足，阳春封寄客涂中。",
            "comment": ""
        },
        {
            "title": "再次韵答余司理",
            "content": "雨来不后晴不迟，今晴昔雨皆可诗。自怜老去才易尽，平日尚有黄绢辞。挑灯初听鼕鼕鼓，南风收尽檐间雨。麦根既润燥乃宜，此事时传老农语。人家屋脊黄云中，南村北村欢笑同。定知老子喜欲舞，鼎来骚客争奏功。诗人例天肯土血，浩然不逢李贺疾。宿羽缠结我未脱，前身永思今次律。君亦妙巧戕其天，低摧与我皆可怜。经篇严密更开托，却须编入襄阳乐。",
            "comment": ""
        },
        {
            "title": "无题三首",
            "content": "薄宦受风梗，还家归岫云。行人与乔木，老色竟平分。末路惭周朴，穷交有墨君。看渠绶若若，千骑诧乡枌。",
            "comment": ""
        },
        {
            "title": "次韵汪解元",
            "content": "万里亨衢子旧期，故人留眼看蜚驰。低回尚作风黧面，遇合何妨物在颐。落笔每惊风雨驶，探囊或恐鬼神悲。禹门合有龙头信，小待桃花浪暖时。",
            "comment": ""
        },
        {
            "title": "寄严文炳",
            "content": "严子从我时，修竦峙双鹄。章绶裹瘦躯，此相胡宜肉。当嗣溧阳尉，苦语叩哀玉。宁当苏门翁，清啸答幽谷。",
            "comment": ""
        },
        {
            "title": "六绝句呈赵帅兼简郑机宜",
            "content": "南徐把酒送行行，话我漂零倍怆情。屈指六年才一梦，更消几梦了浮生。",
            "comment": ""
        },
        {
            "title": "再次韵赵景安四首",
            "content": "平时一饱每从人，自庇官曹等徼巡。且可放狂中酒圣，冷看得意诧钱神。",
            "comment": ""
        },
        {
            "title": "泊小姑山",
            "content": "楚山屹两姑，我见乃其稚。闻名诗卷音，识面客舟次。玉刻极端丽，簪植瞑苍翠。娟月上天角，相与诧妩媚。怒风将我西，未憗卜晚憩。山足舟可舣，山木缆可系。山外正风波，独此佳食寐。断知有神物，主此胜绝地。明朝捐行橐，可无答神赐。白鹅雪为肪，绿蚁香馥鼻。舟稳风又熟，无乃契神意。未暇访彭郎，辞费辨非是。",
            "comment": ""
        },
        {
            "title": "富池庙",
            "content": "买香马头西，跂望富池口。我帆庙下卸，只费一炊久。匆匆索冠裳，堇堇办牲酒。所取荐蠲洁，不必须富厚。精魄我为悚，勇节公则有。出门闻风声，万窃一呼吼。林摧巨木折，江驱雪山走。系缆下窗坐，斋心念神佑。邻舟瞢冒去，胆碎面黧黝。非今羞供留，例亦罹釁咎。交神不用卜，迟速示可否。噬将舍舟楫，望望终稽首。",
            "comment": ""
        },
        {
            "title": "四月望再游西湖十首",
            "content": "横逵纵径平如水，无复冲泥防险人。傥使人心尽包叟，世间何向不通津。",
            "comment": ""
        },
        {
            "title": "题刘明府所藏秋江欲雨图",
            "content": "墨云含雨江空蒙，岛屿细琐连烟空。我家茆屋菰苇丛，卷蓑背笠随渔翁。展掩倍觉心神融，缅想惨澹经营中。王孙玉面食肉相，万里山川入遐想。当想宫禁断过逢，可得如侬逞江望。江天漠漠那容画，渺莽风烟生笔下。凫鸿灭没波不摇，雾墅霜林共萧酒。乃知绝艺神与通，般薄傲睨窥化工。市师日日江湖上，几人擅价能无穷。君家双莲冰玉质，此画与人俱第一。固应缄鐍付牢收，俗眼纷纷莫轻出。",
            "comment": ""
        },
        {
            "title": "游山阳十首",
            "content": "多许金钗换好辞，长巾短帊缕金泥。老来诗力知何似，细访香罗验旧题。",
            "comment": ""
        },
        {
            "title": "和陶渊明二十首",
            "content": "人生无贤愚，彼是皆梦境。矻矻迷所求，冥冥睡未醒。此心方放纷，息念乃要领。冲风有惊波，揠苗无佳颖。",
            "comment": ""
        },
        {
            "title": "寄赵宰三首",
            "content": "北山何意阻清游，似为江山挽得留。客未言归君好事，此盟端肯再寻不。",
            "comment": ""
        },
        {
            "title": "高头市",
            "content": "陂行欲尽山崛起，十数人家住山觜。行人不炊市无米，买饼充肠听颐旨。日未薄山收市里，闭户人家呼不起。今春倦憩车曾抳，风物人情不如此。主人睨屋为翁指，方秋此屋犹在水。闾里襁负皆转徙，老夫危不鱼腹死。更向秋田问馀几，使之饥寒责廉耻。不忘资人约诸己，焉得人人颜氏子。向纯厚俗今不美，曾是登山号庚癸。",
            "comment": ""
        },
        {
            "title": "书南柯太守曲后二首",
            "content": "竹叶舟前客念家，慈云瓮里事如麻。而今不笑檀槐战，笑汝研桑了岁华。",
            "comment": ""
        },
        {
            "title": "四月望再游西湖十首",
            "content": "春光陆续委东流，看到湖边安石榴。更与苏堤鸥鹭约，办舟来赏牡丹秋。",
            "comment": ""
        },
        {
            "title": "和陶渊明二十首",
            "content": "访书酒诰空，扬子浪伤时。颂德誉大人，刘伶颇费辞。人生意行耳，暇复商略兹。用己律世人，一信起千疑。规规滞所然，在物宁非欺。我心受风舟，漂然随所之。",
            "comment": ""
        },
        {
            "title": "十绝句寄赵帅",
            "content": "讼户无声日燕闲，驱驰风月笑谭间。自今下海添新集，与繼当年大小山。",
            "comment": ""
        },
        {
            "title": "病起四诗·一节食",
            "content": "医经戒多食，书恶殄天物。细茹取微足，卫生此其档。是铭当匕箸，况我已衰疾。胡为冒所戒，一卧复十日。恙疴不虚生，一一自口实。大嚼健武事，欲强蒲柳质。行年逾知命，备历世纤悉。山肤与水豢，尝味几十七。婪酣复不已，颐正昧终吉。昔人议四凶，饕餮乃其一。不见辟谷翁，曾是汉良弼。",
            "comment": ""
        },
        {
            "title": "次韵王知军夜坐有怀",
            "content": "梦想天兵下不其，壮心摇荡受风枝。摄衣试作听鸡舞，穷我庸非造物儿。腰下不悬苏子印，城中人笑董生帷。西来江左夷吾在，小敌才堪剑首吹。",
            "comment": ""
        },
        {
            "title": "寄师文二首",
            "content": "父子相为命，淮乡望海隅。谁非牛舐犊，心羡燕将雏。彩服藏书蠹，青春负隙驹。营营温饱计，犹恐未良图。",
            "comment": ""
        },
        {
            "title": "芜湖感旧",
            "content": "下帆同乌栖，挂帆逐鸡起。但见芜湖月，耿夜清如水。江左此壮县，我昔舟屡舣。诸公各敬客，款曲岂今比。酒杯惯邀留，妓围供燕喜。流连动十日，挥扫或千纸。旧游想如昨，故交今余几。逝者泉壤隔，存者参辰似。浪凭楚些招，盍寄相思字。可能唤巫阳，且欲托双鲤。",
            "comment": ""
        },
        {
            "title": "次韵刘常甫见赠二首",
            "content": "笔阵平时枉计功，钝鎚那办突铦锋。灞桥雪里嗟良苦，饭颗山头记昔逢。斲句自知穷有相，从人财博缪为恭。彭郎小隐刘郎宅，抖擞尘襟听所从。",
            "comment": ""
        },
        {
            "title": "出郭",
            "content": "江县居人寒食下，少在县中多在野。哭声不似笑声长，丽服新妆尽游者。长郊芳草接天绿，我亦行行策罢马。盍簪命醉岂不怀，卑官出入元无假。偶来却胜特来好，触处春光可图画。几日阴寒风用壮，今朝霁景天所借。趁人胡蝶作团蜚，逐妇鸣鸠数声罢。夭桃艳杏虽已过，郁李金沙犹未谢。其馀红白争姱嫮，醉态啼妆各潇洒。颦风笑露頩欲语，半吐梨花最闲雅。游人几许健倒去，红粉谁家短墙亚。良辰独醒还自惜，捐佩一樽独可贳。饼盘饧箸已寒盟，故人应问花应讶。对春长作了事痴，不念清欢本无价。会当从公谢不敏，百罚深杯不辞把。魏花有约待人归，秉烛酬春期后夜。",
            "comment": ""
        },
        {
            "title": "次韵钱粹诸公睡香花四首",
            "content": "钩窗玩孤芳，残月衣上明。紫囊拆兰麝，小风弄初晴。",
            "comment": ""
        },
        {
            "title": "对雪小吟次前韵",
            "content": "翻鸦啅鹊暝争栖，舞絮郊原雪冰泥。已缀珑璁分桧柏，并扬光彩贲榱题。{后然}须句好无前勇。索酒人归有后迷。客子鬓毛今愧此，忍寒挟策市桥西。",
            "comment": ""
        },
        {
            "title": "十绝句寄赵帅",
            "content": "款陪仙伯燕池亭，不但新诗老眼明。鼓吹激天飞鸟堕，旌幢点水睡龙惊。",
            "comment": ""
        },
        {
            "title": "次韵张守途中生日",
            "content": "诸雏称寿纪桑蓬，此会频年客路逢。抚事祗令伤急景，持杯随分发衰容。心缘羁旅长多遻，情为思亲政复钟。更惜齐眉旧兰友，今春觞咏断相从。",
            "comment": ""
        },
        {
            "title": "过吕仙洞四首",
            "content": "嵌岩中有玉为壶，不作嵇生守煅炉。玩世肯尝东老酒，翻身时过洞庭湖。",
            "comment": ""
        },
        {
            "title": "彭尉焚巢二首",
            "content": "彭家柳边堂，江色润书画。乃公根柢学，衣传自心会。唾手勋业余，探妙文字外。区区青紫计，韦子岂君配。神物护挥毫，而不告成坏。赫炎卷地过，椽瓦了无在。赖是堂间书，万轴腹中载。乃公洞天理，否倾则泰。向来荐才名，开口取猜怪。从今柳先生，颇为参元快。",
            "comment": ""
        },
        {
            "title": "感事十诗上李侍郎",
            "content": "伯夷困采薇，名不而周乱。敬通可言命，四七拱炎汉。圣主方侧席，士或盘薖涧。有斧苦无柯，古今同此叹。大人世凤麟，吐握岂云惮。么麽未足数，一官从浪漫。",
            "comment": ""
        },
        {
            "title": "呈程帅五首",
            "content": "客间久欲赋归欤，归去何人为起予。平日呕心空子墨，羡公落笔便黄初。",
            "comment": ""
        },
        {
            "title": "题野渡风烟图",
            "content": "画师毫素筌蹄，波光野色凄迷。舟舣树阴欲动，鱼惊帆影应低。",
            "comment": ""
        },
        {
            "title": "登頫江三绝赵宰增为四复次韵答之·追和",
            "content": "两豪挥笔对江山，怪底风蜚齿颊间。雕虎未驯金索紧，长鲸已鱠钓竿闲。",
            "comment": ""
        },
        {
            "title": "四月望再游西湖十首",
            "content": "杖挑初日闯云关，忽报充师早下山。煮茗谭诗有贤子，免教题凤怅空还。",
            "comment": ""
        },
        {
            "title": "马上见卖白莲者三首",
            "content": "引息度奇暑，风日正交战。淮乡六月春，嫣然担头见。香凝素囊拆，湿余清露泫。丰肤专正色，一忠百佞贱。祝融乃司花，慰我红尘面。买归一杯适，得共黄葵荐。",
            "comment": ""
        },
        {
            "title": "襄阳赋秋日江梅菊花",
            "content": "秋香冬艳各时宜，叵怪花神令出奇。金菊正含霜晓秀，江梅不待雪寒期。帽欹同伴龙山醉，诗到终嫌驿使迟。陶杜当时傥经目，定并东合赋东篱。",
            "comment": ""
        },
        {
            "title": "次韵答赵文卿四首",
            "content": "帘疏财许客窥班，未得缠头小破悭。已结云愁蜚蝶梦，莫斜秋水蹙春山。",
            "comment": ""
        },
        {
            "title": "次林计议喜雪韵",
            "content": "雪缟长空紵带翻，数知冬意未阑残。岁功告瑞须三白，客子凭高耐一寒。拍塞闲郊瑶圃阔，晶荧危堞玉龙蟠。归来冻坐追清赏，重把君诗剪烛看。",
            "comment": ""
        },
        {
            "title": "次韵徐秀才十首",
            "content": "堂笑伊优登，米笑侏儒索。见笑与笑人，等可付束合。从俗心易波，瞩理眼无膜。但求种秫田，归疗酒肠涸。",
            "comment": ""
        },
        {
            "title": "阅史六首",
            "content": "公安枯竹本何知，摽表精忠解不私。应笑神奇甘臭腐，谗锋得意几馀时。",
            "comment": ""
        },
        {
            "title": "曹魏二首",
            "content": "睢盱汉鼎漫心劳，梦觉俄惊马食槽。马渐天飞龙在井，当途能得几时高。",
            "comment": ""
        },
        {
            "title": "客中",
            "content": "多夜淮濒梦，言归未有期。愁禁客舍雨，寒过杏花进。酒废无何饮，无如不自持。若为丹九转，能黑镜中丝。",
            "comment": ""
        },
        {
            "title": "偶题",
            "content": "雾红烟白忽横陈，雨后风光圣得新。说似游人须著便，阴寒已破一分春。",
            "comment": ""
        },
        {
            "title": "再次韵二首",
            "content": "饱食频频只鴬斯，可堪迅景隙驹驰。不逢犹是桐为弩，当价胡宁菌作芝。天策寂埋三弄笛，楚山穷处四愁诗。将坛可复宜衰病，此柄须君为主持。",
            "comment": ""
        },
        {
            "title": "再用才子富文华校雠天禄阁韵赠周教授",
            "content": "穷途有快意，辟席得异闻。青天千万里，翳日带烟云。今者君子后，满窥崔蔡文。当此阵堂堂，叹我提孤军。",
            "comment": ""
        },
        {
            "title": "登頫江三绝赵宰增为四复次韵答之·追和",
            "content": "东园北寺非无约，瘦骨禁寒未敢前。寄语惊风并急雪，多情多感况中年。",
            "comment": ""
        },
        {
            "title": "赠陈钱二别乘",
            "content": "小筑萦人梦，诗翁况旧期。定携桃叶女，犹羡羽家池。莺燕听歌惯，风烟取醉宜。饯春馀几日，一笑更容迟。",
            "comment": ""
        },
        {
            "title": "东庄小留四首",
            "content": "接屋连墙翠密中，炊香羹玉饱过从。人将逋客为同社，地与斜川作附庸。",
            "comment": ""
        },
        {
            "title": "长芦寺二首",
            "content": "昔年望长芦，去江逾百步。垣宇呀已缺，浮图欹欲仆。僧徒噬肯留，日有沉溺惧。重来舒望眼，佛刹非故处。安众得亢爽，定迁酬夙素。似闻瓶锡侣，复作醯蚋聚。居人祷蚕麦，行客乞泉布。营者肆夸侈，施者不顾虑。百堵焕金碧，奚翅复其故。往往豪儁人，四壁有未具。彼徒创寺意，取镇湍涛怒。向来梵呗所，倏为蛟螭据。在己不自保，诱俗说依恬。波流置不省，此理吾未谕。",
            "comment": ""
        },
        {
            "title": "寓吴门十首",
            "content": "一寒驱去不干禄，万虑纷然只爱山。阅世怳如清梦觉，求田聊计白头闲。",
            "comment": ""
        },
        {
            "title": "房陵十首",
            "content": "似闻仙伯厌乘龙，常混红尘市井中。觌面未须趄避我，褰衣无计{足叉}寻公。",
            "comment": ""
        },
        {
            "title": "次韵徐秀才十首",
            "content": "阅世难衣食，眼中子能贤。万像入吟笔，摹写皆其天。蹇孑我荒学，一字不蕲传。子家文章录，得书或牵联。",
            "comment": ""
        },
        {
            "title": "次韵石湖居士游虎丘",
            "content": "山灵知我欲巾车，岫幌云扃已袚除。竹葆松幢平几席，碧烟红影认林庐。饭分禅供清无敌，饮属诗流兴有馀。莫话长安牢落客，付渠尘土曳长裾。",
            "comment": ""
        },
        {
            "title": "送张文昌帅豫章二首",
            "content": "谈间宾客重宣州，到后儿童敬细侯。薤本击缰休领揽，棠阴问俗见风流。湖连市屋疑丰乐，江绕城闉似石头。鸥鹭要盟公莫信，江湖只许半年留。",
            "comment": ""
        },
        {
            "title": "再用才子富文华校雠天禄阁韵赠周教授",
            "content": "仙人藤阴梦，金骨窖黄埃。当年晁张双，缩手推其才。陈编且千载，万蛰听春雷。偕公闲吊古，文游但荒台。",
            "comment": ""
        },
        {
            "title": "赠钟汝楫",
            "content": "坐窗雨萧萧，出户泥活活。旅食向六旬，淫霖破七八。旧新佳客断，局陋不可活。钟郎卷衔袖，诗与人秀发。诵之未数纸，骤觉阴氛豁。壮如秋涛涌，清比哀玉戛。骚人咏香草，不足供采捋。诗人深堂奥，掉臂欲排闼。应接殊不暇，愧耻那容刷。正宜长聚集。慰我抱饥渴。不见动十日，有力苦见夺。转头二十年，梦觉几电抹。我甘鼯五穷，子亦狼载跋。川增得深敬，外此本毫末。别语忽见谂，回肠隐胶葛。乘除等寒暑，休王有回斡。豫章出林迟，出乃千丈拔。天居五云处，往矣侪俊杰。当念淮出阳，有人晞短发。噬肯回叶舟，谭妙共蔬粝。",
            "comment": ""
        },
        {
            "title": "观诸公射於城北书壁二首",
            "content": "旧约已汤饼，新欢仍碧香。小闲障日手，同憩卧云庄。群彦矢复沓，老夫诗在囊。蔬畦暝晚色，野兴为谁长。",
            "comment": ""
        },
        {
            "title": "戒饮三诗",
            "content": "自我铭盘盂，覆杯远曲蘖。人或安清修，身亦享黄发。柰何悠悠者，沈酗无虚日。言之每逢怒，周诰存苦阙。狂悖贻世戒，气血瞢中竭。持觞劝客意，彼肯独夭折。投辖车钤颈，抽肠擢其骨。交游多若人，自重要勇决。关须太虚闭，交继叔夜绝。毋兴圣贤悲，濡首右臂折。",
            "comment": ""
        },
        {
            "title": "次丁嘉会韵二首",
            "content": "倦驻频题醉后襟，离群自叹阙知音。卜邻未暇论前约，著语聊须慰此心。小挽归轩清夜饮，忆尝对卧白头吟。中年畏别犹轻别，添我霜毛颡和寻。",
            "comment": ""
        },
        {
            "title": "楚辞三章送郭教授趋朝",
            "content": "昔尚父之之国，尝寝甘而见讥。怀与安其费日，亦馆人之或知。岂以抱当世之志，而常后可为之时耶。有美一人兮居今而与古谋，气飘萧兮好修。邑中之晳兮独能闯阃宎於轲邱，扈芷蘅兮荃其佩。椟骊珠兮匣干将而未试，虽未试吾何慊兮，顾簪裳犹可隐蜗庐。般礴兮天地俨其盖轸，一世系望兮如苍生何。君何心兮山之阿，{奭斗}甓社兮羞藻芹，无为此焉婆娑。",
            "comment": ""
        },
        {
            "title": "梁广文归自襄阳作古乐章迎之",
            "content": "自君之出矣，饥民日北首。春从二天来，共拜更生手。未议解倒垂，促膝此何有。非君面扬榷，谁有笔端口。",
            "comment": ""
        },
        {
            "title": "次赵帅韵三首",
            "content": "游人笑语问朝霞，处处相随攫肉鸦。上冢归来更乘兴，醉依柳影藉梨花。",
            "comment": ""
        },
        {
            "title": "再次韵十首",
            "content": "进业湖海窄，取名丝缕轻。因君论前辈，卫道有金城。潢潦先知本，机缄贵用情。灵台与秋日，炯烛古今明。",
            "comment": ""
        },
        {
            "title": "次高宾王饯徐南卿韵",
            "content": "徐郎坐穷无几请，千里过我身将影。未办还辕梅雪漂，颇忆离家雁天冷。高郎表表今子云，等闲落笔诗中君。学力不为救饥分，归从夫子收奇勋。",
            "comment": ""
        },
        {
            "title": "再次赠张学录韵十诗",
            "content": "解颐匡鼎来，诗语穷益新。政用追前辈，不劳吞吾人。",
            "comment": ""
        },
        {
            "title": "次韵程安抚蟹二首",
            "content": "物生不学螭蟠泥，祸及乃诿造化儿。良材厚味庸自保，熊毙以掌豹以皮。雄戟介甲亦壮矣，乘流未可听所之。托身要是鲲鹏宅，不然借穴羽家池。主人仁心及虫蚁，一肉三韭不好奇。每讥骚客寒蒲缚，更笑狂士左手持。忍馋爱物良未失，可愧於牣形声诗。",
            "comment": ""
        },
        {
            "title": "次韵梁教授",
            "content": "一代司马公，山立皋稷后。声名竦华夷，所乐在五亩。著书不止陵左班，措世治平嘉佑间。不欺之学谁与嗣，元城逸驾君独攀。秀野之堂新断手，俨如拱侍公左右。扁榜结字吾何取，顾使与堂传永久。斯邕古篆学未成，钟王石经空典刑。向来玩碑一再宿，怒猊渴骥惭旧评。柴车争道乏妙领，画沙之锥犹露颖。闭门柿叶徒满屋，竟使吴霜飒垂颈。潮乎相逢奈老何，妙语爱君金叵罗。及君未中元佑科，深衣容我时相过。",
            "comment": ""
        },
        {
            "title": "寄郢州崔守八首",
            "content": "雍郎高韵似文同，水墨仍参二米风。解搴山川归短幅，可能陆续寄来鸿。",
            "comment": ""
        },
        {
            "title": "再次韵二首",
            "content": "宋璞隋珠不当傥，平时佳思堕荒茫。老规种秫师陶令，备有前茅愧楚庄。蜂鹤搅肠空轧轧，鸛鹅严阵怯堂堂。即今全胜输公等，自占床敷霸睡乡。",
            "comment": ""
        },
        {
            "title": "次韵程帅游习池三首",
            "content": "牙纛犹容后乘追，枕书不出此何时。香飘玳席千花坞，影倒粧光百子池。诗句肯藏扪虱手，仙曹容著牧羊儿。回思行李冒尘土，更喜百忧偷一嬉。",
            "comment": ""
        },
        {
            "title": "答余司理",
            "content": "缅怀海县游，不作千山隔。虽偿还俗债。兹复望霓厄。孰知赫曦中，欻有油云升。六幕一汛扫，病骨如濯清。西山殷其雷，晚溽尚雨意。颇思云岩宿，静听崩空势。灵湫贝为宫，龙伯肯小留。与翁宁两心，当亦忧民忧。原龙嘘为霖，彍电归袖手。免令山城民，议我拜上偶。千里饮玉粒，秉穗周困穷。牲肥酒如酒，岁岁敬为龙。",
            "comment": ""
        },
        {
            "title": "次张丞送菊韵二首",
            "content": "粉身免泛杯中物，并驾容陪陇首花。況耐岁寒双干在，周旋三益羡君家。",
            "comment": ""
        },
        {
            "title": "次前韵赠龚养正",
            "content": "淮乡富奇髦，敛衽让乃祖。及今户相矜，十袭藏妙语。遗泽有源水，岂直轮一取。夫君典刑在，落笔更醇古。白眼视公卿，矧肯睨豪举。世味淡如水，进德吾孔武。四壁但图史，一饱问场圃。修眉冰玉颜，初服仍楚楚。团蒲芥轩寂，索手系雕虎。客来辄欣然，诗就宁漫与。自云窥官达，束身著高俎。肯思麒麟楦，强作沐猴舞。见笑寒如冰，如睫不自睹。君眼高一世，天光静生宇。寓意文字间，轧轧繭绪吐。后皇忽幽侧，员阙多未补。当仪振鹭群，亟下冥鸿羽。乡来受廛地，幽屏良独苦。蓬莱道家山，金碧上烟雨。反君招隐篇，长怀报明主。",
            "comment": ""
        },
        {
            "title": "次韵答赵文卿四首",
            "content": "才名一世未通班，天向诗人每坐悭。不作上书来北阙，可无携妓醉东山。",
            "comment": ""
        },
        {
            "title": "题龚养正孩儿枕屏二首",
            "content": "眼中何止舞雩音，况是君家积庆重。梦里送来烦孔释，要令门户繼荀龙。",
            "comment": ""
        },
        {
            "title": "光武二首",
            "content": "闭关谢质保丰功，建武规模见祖风。宰辅骈诛非细故，平章敢谓茂陵同。",
            "comment": ""
        },
        {
            "title": "赠画士龚子",
            "content": "古人论画索画外，世俗区区较形似。眼明亦有可人者，龚子画形兼画意。秋兰春蕙相与芳，梅花照景胜暗香。倚烟映雾各夸嫮，并作短轴供宝藏。斩新雪色三丈壁，胜日渠挥淡墨。楂牙老树对丑石，龙腾兽伏起恍惚。松底跳波隐隐轰千鼙，石间横斜风竹因依。长翁雅趣在水竹，新开湖南规办五亩绿。此松此石偕四友，身未出门先在目。暮年供给良易足，龚子惠我真绝俗。万钱酬赠不颔颐，新诗渠能饱君腹。平生好事吾屡空，龚子好事未后翁。藏诗宝画从人笑，与子把无终穷。",
            "comment": ""
        },
        {
            "title": "张丞见和次韵答之",
            "content": "男儿鼎珍食，富贵倚稽古。不然东山车，稳载十眉女。可怜强项令，俗尘塞肠腑。端如溧阳尉，老诉食荠苦。",
            "comment": ""
        },
        {
            "title": "寄王仲衡尚书",
            "content": "世态翻云覆雨间，令人合眼梦还山。生平名义非肝膈，岁晚师门要面颜。鸥鹭波宽虽有约，凤凰城近可容闲。留年看试调元手，未拟安仁赋拙艰。",
            "comment": ""
        },
        {
            "title": "闲居十首",
            "content": "种桃接李不辞勤，旋作花前把酒人。羡杀文禽映花语，飞来趁得见成春。",
            "comment": ""
        },
        {
            "title": "再用前韵赠盐城四士",
            "content": "行李小盘薄，海西裨海东。交情半新故，生世有遇逢。从我二三子，草木臭味同。业工画眉妩，饰此水雪容。高轩一再过，向我作春融。陈侯犀一角，锦肠星斗胸。章侯金右炼，学派传正宗。杨侯较诸杨，朝墨收儁功。王郎天地间，合侍明光宫。我老一无可，短翼群蜚中。樽酒剪银烛，诗锦佩奚章。宽破十日留，文律得细穷。",
            "comment": ""
        },
        {
            "title": "呈程帅五首",
            "content": "平{奭斗}陆海吸潘江，羽扇雍容築受降。许蔡衡湘全楚地，了知邾郐不在邦。",
            "comment": ""
        },
        {
            "title": "和陶渊明二十首",
            "content": "薄俗不难化，君子要得情。善政良易孚，循良本无名。一从吏海邑，我暇民乐生。阱填虎自避，心冥鸥不惊。且了饱饭课，不问报政成。",
            "comment": ""
        },
        {
            "title": "赵园饮三首",
            "content": "收藏春色驻年华，珍重王孙好事家。肯挽归骖共良夜，一天风露一林花。",
            "comment": ""
        },
        {
            "title": "感事十诗上李侍郎",
            "content": "燕君市骏心，一昔驰九野。岂知千里足，近出盐车下。临风非一鸣，几谓无识者。详肉略之骨，旷古无善马。",
            "comment": ""
        },
        {
            "title": "次韵张守涂中逢节二首",
            "content": "赏心仍令节，十事九相违。老境家犹远，愁城日合围。客涂君尚叹，世路我知非。羡杀乡居子，耕梁木叶衣。",
            "comment": ""
        },
        {
            "title": "次梁教授见贻韵五首",
            "content": "沐猴岂合缠章服，野马如今脱辔衔。屈指悔来坡下路，瘦筇随客上巉岩。",
            "comment": ""
        },
        {
            "title": "寄程安抚",
            "content": "归袖翩翩去谁御，篝灯荧荧翳复吐。取道言从草市西，问津更访修竹坞。残梦欻过均州山，杀更尚数襄阳鼓。盎盎屯云连远岫，剪剪北风斜细雨。袖手缩颈寒可胜，羡杀昨宵宿僧宇。伏龙一炊随分饱，小市居民无醢脯。孔明栖遁此其地，有庙才馀十里所。侧望缚足欠一往，不得持杯吊忠甫。鹿门三岘率如此，何者不为积阴阻。行行野香间幽艳，晤对未用嗟无侣。栎林森疎陂渌净，江梅水仙争媚妩。殿秋迎腊太早计，花神今岁良夸诩。黄堂交笔为尔吟，题品再三犹记不。天涯骤作悬麻势，但听人家拥炉语。寂寂关门唤大应，青钱可能沾重糈。夺炀争席吾敢校，定知楚俗轻羁旅。土风人情管头好，不比阳阿辄相遻。馈浆亦有白首翁，束緼乃得青裙女。推枕每被荒鸡催，捉鞭动与寒雁伍。东村西里无乾地，上山下山泥油股。隶厮任辇起复僵，登顿连朝吾愧汝。空荒颇怪人迹绝，撩乱俄惊雪花舞。搅絮铺盐疑变幻，寒壑漫山太荧侮。瀰漫六幕眩明灭，梦汞两间迷仰俯。山川映带巧装镂，林薮斓斑几纂组。麋鹿廖骤鸟乌骇，颉颃猎夫布置罟。脚毛罥羽不遗力。割鲜倒瓶供快茹。人间壮观今创见，城市蔽亏无此睹。跨驴索句信能事，还忆词坛有盟主。风云月露溢缃素，膏馥芳鲜存肺腑。大笔轩轩轧时杰，新篇衮衮流乐府。击节长哦风为传，吮漱天籁含宫羽。雪神风师底颜面，解渠严冷聊夸与。雾扫天开一弹指，烛龙扬辉上琼圃。劳勤惬快初不意，倏忽起灭嗟如许。及兹追悔前两日，浪唶萍蓬悲兕虎。谷成重到昔所安，令昔存旧犹比数。黄昏剥啄门为启，盘卧肥羊榼佳醑。他时回首追陈迹，可无甲子记毫楮。岁乘赤蛇月就盈，中浣之后厥壬午。",
            "comment": ""
        },
        {
            "title": "张守有和章复次韵三首",
            "content": "一骨万金知未惬，五云七字不妨赊。此翁久断扬州梦，径付凝香旧主家。",
            "comment": ""
        },
        {
            "title": "简单宰二首",
            "content": "缥缈云藏羽客庐，不妨寻胜小踟蹰。鸱夷载酒莺花处，古锦囊诗簿领馀。百和风轻吹欲醉，万山岚凝对凭虚，谭间定笑衰慵客，竹屋高舂尚枕书。",
            "comment": ""
        },
        {
            "title": "次韵杨宰食野莲",
            "content": "小尝绀菂掉吟头，甓社湖阴风露秋。仙实休夸华峰顶，吮霜嚥蜜亦其流。",
            "comment": ""
        },
        {
            "title": "游山阳十首",
            "content": "刘伶台畔酹金卮，寂寂荒丘带晚晖。今日先生不能饮，妇言屏弃未为非。",
            "comment": ""
        },
        {
            "title": "刘向二首",
            "content": "江边逐客楚宗卿，谏数君疏命自轻。可信后儒惭往哲，辄将强聒议更生。",
            "comment": ""
        },
        {
            "title": "和陶渊明二十首",
            "content": "卯金穿窬雄，典午盗有道。当时附炎人，忍耻称国老。延之终代北，范粲车上槁。矫矫竹林儶，曲蘖岂真好。陶公诸公右，炯若横道宝。不就酣湎逝，亦恐自标表。",
            "comment": ""
        },
        {
            "title": "赠包道二首",
            "content": "何妨尘外却尘中，风舞寒漪月印空。洗钵与渠同一饱，未忧交臂失回公。",
            "comment": ""
        },
        {
            "title": "再次韵答程帅高机宜四首",
            "content": "高郎笔势未姑徐，千纸珠玑欬唾馀。春兴漂萧陵野马，夜窗清绝冰金蜍。诸公交口传黄绢，蜚诏褒贤定赤车。亦使穷山拜嘉惠，衰翁击节正冯虚。",
            "comment": ""
        },
        {
            "title": "次韵程帅二首",
            "content": "人间尘不到筹边，诗老乘闲思涌泉。千佛香名仍世繼，一灯素业自家传。斗城一去嗟多病，宾幕重登便半仙。要看诸郎各行马，染须膏面计留年。",
            "comment": ""
        },
        {
            "title": "寓吴门十首",
            "content": "禹益咨俞俨紫庭，藩星仍映使星明。鄙夫少日三千牍，尽付诗情写治平。",
            "comment": ""
        },
        {
            "title": "次韵答阵梦锡十首",
            "content": "九重圣孝绝今古，矞云丽昼南山高。台合不无补衮手，付我五亩耘艾蒿。",
            "comment": ""
        },
        {
            "title": "次韵战舰",
            "content": "下濑千艘旧擅名，汉家虓将况飞英。呼韩款渭人胥后，小耿平齐事竟成。击楫定无违庙算，覆盂端有奠神京。圣君动静天人合，持满何妨亦定倾。",
            "comment": ""
        },
        {
            "title": "寄郢州崔守八首",
            "content": "尝记停骖古郢州，待晴曾是贾胡留。锦囊亦有阳春句，不得亲题白雪楼。",
            "comment": ""
        },
        {
            "title": "赵介卿见简解嘲二首",
            "content": "酒家旧识玄真子，街吏尝随杜牧之。回首昔游堪一笑，暮年茶果只僧期。",
            "comment": ""
        },
        {
            "title": "郡斋鹤飞来作三诗还之",
            "content": "倒颊翘然望四遐，芝田悬圃不应赊。仙仙飞傍茅茨下，误认西湖处士家。",
            "comment": ""
        },
        {
            "title": "招山阳高徐二生饮二首",
            "content": "梅花时节屡开樽，欲赠梅花欠可人。令日有人梅样好，迟君同赏雪中春。",
            "comment": ""
        },
        {
            "title": "再次韵赵帅见寄三首",
            "content": "前欢已悔东隅失，后约如前敢再违。连夜扬州昔年梦，小梅清瘦杏花肥。",
            "comment": ""
        },
        {
            "title": "王逢原二首",
            "content": "弱岁文推一代豪，诸公敛衽看颠毛。天於屈宋应为地，不放先生仆命骚。",
            "comment": ""
        },
        {
            "title": "舟行即事",
            "content": "昨日出曹娥，明日指慈溪。待潮舟为胶，得潮舟若蜚。留滞复一快，计程元不迟。人生意失得，孰者乘除之。今天屈已伸，彼赢此或亏。但可自适适，尚用悲喜为。水伯愚弄人，政如造物儿。丈夫木作肠，渠辈未易知。",
            "comment": ""
        },
        {
            "title": "遣兴次前韵",
            "content": "斫水蕲断流，捻盐宁疗渴。区区守荒学，笼鸟眩樊遏。向来麋鹿姿，只可樵牧活。始其事诵数，魄似穷鬼夺。文字取憎疾，见谓蜩螗聒。回首辈行人，班剑或朝谒。方嗟沈带减，正坐河鱼孽。分无青云上，但有枯策阅。峨峨指顶地，群口免骚屑。醪敷儿为供，蜜脾手亲割。蔽帚非世用，槁梧取已说。非君莫逆者，此怀谁与说。反求每日诳，百行收一节。西来倾藁册，又满三百叶。暮年了无得，付子镜中雪。",
            "comment": ""
        },
        {
            "title": "房州到任交粹事筵致语口号",
            "content": "平时风义等肩差，况此周旋别乘衙。湛渌徐倾卜夜酒，欹红同插殿春花。成规灿备堪从事，殊渥便蕃定拜嘉。烂醉长吟答佳致，不妨宾主各诗家。",
            "comment": ""
        },
        {
            "title": "题扇集句五首",
            "content": "庭院深深深几许，美人绵渺在云堂。落花游丝白日静，锦荐金炉梦正长。",
            "comment": ""
        },
        {
            "title": "再游虎丘二首",
            "content": "令节携壶客，当年伏虎山。诗成云气上，人语画图间。官作三年住，时须半日闲。从今碧眼老，几送醉中还。",
            "comment": ""
        },
        {
            "title": "题扇集句五首",
            "content": "自恨寻春去较迟，古来四事巧相违。如今说着成离恨，曾为梅花醉不归。",
            "comment": ""
        },
        {
            "title": "次韵郭帅梅三首",
            "content": "薄游他日为寻梅，烂赏菁村十里开。冰影玲珑想仍旧，梦为庄蝶认香来。",
            "comment": ""
        },
        {
            "title": "游山阳十首",
            "content": "会看亭下水涵空，菡萏香中理钓筒。北道主人吾有托，不应独飨北窗风。",
            "comment": ""
        },
        {
            "title": "十绝句呈章茂深安抚",
            "content": "右史文章海倒流，淮南异政古人俦。亲闻抚几推双美，独向夫君放一头。",
            "comment": ""
        },
        {
            "title": "送臧子与子仪之楚州告免解二首",
            "content": "二臧如静女，不受朱粉加。尹姬望邢娥，宜著帝者家。向来扬蛾眉，众喙怒以呀。指玉谢坚洁，擘肌起疵瑕。去汝忽若蜕，人与室俱遐。玉台镜如月，满意事铅华。九重访娟丽，万目看嫮姱。当使听听者，昂首七香车。",
            "comment": ""
        },
        {
            "title": "谢袁起岩使君借贡院居",
            "content": "火云烘白昼，悠悠昼日长。黄尘扑面去，行客汗反浆。老夫清梦起，开卷钩北窗。微风入巾袂，世恐无此凉。",
            "comment": ""
        },
        {
            "title": "再次韵赠俞德瑞",
            "content": "襟袂犹缁客路尘，攀追强踏帝城春。落身穷僻才全璧，敌已游从半佩银。枉却近臣开荐口，颇尝内地著痴人。君看捉笔青灯夜，得句欢呼聒四邻。",
            "comment": ""
        },
        {
            "title": "再用前韵赠高司理共八首",
            "content": "衰宗如此况他扬，碌碌诸雏欠肯堂。薄宦幽忧殊未醒，故园归梦可胜长。杯盘顿顿家鸡嫩，翁媪鸣鸣社酒香。犹记比邻笑行客，夏畦龙断为金章。",
            "comment": ""
        },
        {
            "title": "游普向十首",
            "content": "行穿老桧千寻影，归受凉荷十里风。从此胜游萦客梦，梦随黄鹄下云空。",
            "comment": ""
        },
        {
            "title": "再次韵白诳简宾王二首",
            "content": "庾郎胸次枉堆愁，冯衍才名迄不投。归去来兮岁华晚，末如何矣鬓毛秋。令威心事千年鹤，张翰生涯一叶舟。回首月堂金谷梦，却怜海蜃结飞楼。",
            "comment": ""
        },
        {
            "title": "新林小憩见花二首",
            "content": "白玉毬团青玉枝，幽芳不恨见春迟。酴釄过后榴花末，管领风光更是谁。",
            "comment": ""
        },
        {
            "title": "题济胜七物·四笔囊",
            "content": "毛锥老去未轻投，革带罗囊特命收。准拟西胡持酒处，偕翁濡首破诗愁。",
            "comment": ""
        },
        {
            "title": "游普向十首",
            "content": "日冒风埃鬓脚黄，归怀绊骥可能忘。谁知碧岭苍云外，占断人间五月凉。",
            "comment": ""
        },
        {
            "title": "京口呈张合学",
            "content": "归怀未用话南园，卧治于今又北门。但息儿啼宽上意，小稽霆击取中原。虎头锐视非无种，狮子当觞且勿喧。更恐谭公家世事，断无宣劝定惊魂。",
            "comment": ""
        },
        {
            "title": "陪盱眙王使君东游四首",
            "content": "锦席浮波影，牙樯转雾霏。飞花窥碧酒，舞蝶傍红衣。野日歌前淡，云峰望处微。游鱼应与乐，啼鸟莫催归。",
            "comment": ""
        },
        {
            "title": "官居二首",
            "content": "磔磔初鸣晓，通通已报衙。拙勤知待旦，欺绐未停撾。漫役乡园梦，只添老眼花。屈信庸敢计，斗禄倚生涯。",
            "comment": ""
        },
        {
            "title": "三山矶",
            "content": "江头数群山，骈踪各峥嵘。兹山挺秀出，乃以三山名。三山戟拔立，离合烟云横。巨麓截水出，石转为微行。倒影射江北，阴森如未晴。盘涡触岸去，势若蛟龙争。狭岸束洪流，突怒起不平。舟楫复往来，立者胆为惊。",
            "comment": ""
        },
        {
            "title": "送严上舍并寄诸公十首·寄赵景安府判",
            "content": "已种河阳柳，将题晋客舆。论交记曩昔，因使问何如。拥烬就多暇，援毫不一书。诗成当属我，拜赐衮褒馀。",
            "comment": ""
        },
        {
            "title": "次韵徐监岳四首",
            "content": "湖间波声环佩音，湖上游子纷如林。坐窗日梦旧游处，屯云重务专积阴。凄风剥香梅坞滑，轻烟暝翠松行深。画船载酒年少事，老不耐闲犹此心。",
            "comment": ""
        },
        {
            "title": "六绝句呈赵帅兼简郑机宜",
            "content": "雁塔题名尽后贤，即今十八卧重泉。合离荣瘁何须较，强健相过是半仙。",
            "comment": ""
        },
        {
            "title": "庆元冬再到盱眙四首",
            "content": "虎头山下参天柳，亲见栽时共我长。柳自摧残人自老，半生不抵熟黄粱。",
            "comment": ""
        },
        {
            "title": "再次交代韵四首",
            "content": "传闻洞府锁高青，探著诗成数启扃。相见群仙书玉叶，更应交口叹精灵。",
            "comment": ""
        },
        {
            "title": "行都",
            "content": "露冷河倾斗柄低，望仙桥外独归时。风流御柳娟娟静，月度觚棱故故迟。几处清歌留客醉，谁家长笛倚楼吹。太平喜乐朝仍暮，帝力何曾尔辈知。",
            "comment": ""
        },
        {
            "title": "次俞簿韵",
            "content": "昔贤识紫芝，不恨生叔季。同寮得若人，襟宇极冲粹。相过鄙吝忘，满抱昔贤意。傍睨褦襶儿，真堪裂人眦。棋枰消暇日，竹轩荫疎翠。不作沮洳临，纤钩笑侯喜。爱此小泓渟，历乱青钿委。大篇副么荷，乞一仍得二。政须传生徒，未暇藏箧笥。辞源深莫穷，归牛定浮鼻。紫芝不诗鸣，较君同而异。游艺复友贤，老怀随所寄。莫嗤学奕秋，更想鸿鹄至。",
            "comment": ""
        },
        {
            "title": "再次韵赵帅见寄三首",
            "content": "枝撑强趁火城春，踪跡犹烦问水滨。更醉南州好红紫，凝香诗伯虹化神。",
            "comment": ""
        },
        {
            "title": "次韵程帅游习池三首",
            "content": "清明胜赏尚容追，不减觞浮曲水时。坐觉晴云恋歌扇，看供吟笔泻天池。春光有底遽如许，酒量勉添些子儿。可但大堤民气乐，啼莺语燕共嬉嬉。",
            "comment": ""
        },
        {
            "title": "再次韵酬叶进卿",
            "content": "病翁耐病杯杓里，鼠矢压书毫不泚。眼中凛凛黄初年，读诗意欲凌紫烟。君才王佐绶犹墨，公外从容作诗客。心期与俗马牛风，化顽惠弱清而容。不学玄明刚制酒，不学陶公辞五斗。斯民信君如诅盟，饮羊攫金皆用情。圣皇旰食求贤意，姓字今应御屏记。太微清都上云雨，盐梅调鼎极可否。一艇付我眠溪云，咏歌太平横紫君。十行看君拜天语，去酌天浆列仙俯。",
            "comment": ""
        },
        {
            "title": "次韵林子长",
            "content": "诗坛旧同歃，攀附不无因。揽辔今肤使，回辕记老身。云泥知已隔，谭笑尚容亲。不记棋前酒，当时定几巡。",
            "comment": ""
        },
        {
            "title": "次赵判宗送李象山韵",
            "content": "邑政易堕，我方在行。挽袖柅车，交游至情。两君玉峙，表表国士。下榻倾倒，有贤公子。我介三子，匪同而和。提衡掖挽，交口孰何。月堂之评，罙久未改。匿瑕振过，兹焉有待。卜夜之饮，辍骊驹章。顾虽情钟，河鱼未康。作吏则疎，羡人报政。彼益者友，工药我病。低昂达穷，冥心所遭。独喜故人，往偕仙曹。摇摇修程，炯炯初度。眷言顾之，矫首云路。胡不小留，共颓醉山。胡不更仆，共谭孔颜。西睇归帆，徙倚凄切。去留之间，仙凡斯别。",
            "comment": ""
        },
        {
            "title": "十四夜丞和章来复次韵",
            "content": "衰年寝食僧斋似，甚欲持杯解入关。桂魄元非月蛾靳，韭葅终笑庾郎悭。不成小醉穿灯市，又作相逢嘲饭山。思澁贻山妇怪，羡渠飞雉落黄间。",
            "comment": ""
        },
        {
            "title": "再次韵二首",
            "content": "自揖高人拥鼻吟，湖滨诗酒便论心。天教联绶同民社，日许挑灯订古今。刺眼未妨翻著袜，跃炉宁问不祥金。简编自有千年计，迟子追还正始音。",
            "comment": ""
        },
        {
            "title": "次韵罗春伯提举",
            "content": "龙公靳飞雨，盍趁望时来。尚及丰年计，真令笑口开。池莲端自苦，月地信佳哉。倚槛西风夜，题诗判费才。",
            "comment": ""
        },
        {
            "title": "次林子长教授韵",
            "content": "伯主或能尊九九，饿录恐复办多多。盘姗勃窣不快意，铅刀一割君谓何。",
            "comment": ""
        },
        {
            "title": "谷城道中",
            "content": "何许珠襟绣袂娘，额黄胸粉自新妆。野芳贪折髻丫重，蝴蝶乱随裙幅香。缓唱采菱空答响，小留挑菜翠盈筐。汉风未许休乔木，行客相逢莫漫狂。",
            "comment": ""
        },
        {
            "title": "题陈主管奥广楼",
            "content": "卷舒乐在游，仕宦甘吏隐。吾宗大雅士，为学先究本。楼居盘礴地，超然寄妙蕴。沉沉一机深，纳纳万象泯。人方窥端倪，我自绝畦畛。胡宁山川丽，诗卷规束攗。彼哉狭且露，之世坐拘窘。尝焉登斯楼，不博粲然冁。",
            "comment": ""
        },
        {
            "title": "次赵帅韵三首",
            "content": "眼眩如看九色霞，女肤侧理字栖鸦。挽回春事凭诗力，留住风林欲褪花。",
            "comment": ""
        },
        {
            "title": "题陈主管东墙三岘图",
            "content": "堂上不合得枫起烟雾，墙间江山更疑误。千岩万壑眩明灭，暖翠浮岚满窗户。岘山鼎列屹相望，发地撑空鶱欲翔。一峰拔起群山上，页若紫盖相雄长。仙山佛国住杳霭，晨烟暮云追戃恍。良工妙与山写真，诗中有画须诗人。诵君清诗对画壁，承蜩斲鼻俱疑神。知君怀古有高趣，我擥襄山识佳处。原抄此诗謄此图，开卷时时揖羊杜。",
            "comment": ""
        },
        {
            "title": "车堰牛",
            "content": "牛力轻万钧，性顺异诸畜。有足不解踶，有角不皆触。课日引耒耜，为人给谷粟。私家忧阙食，公家要余蓄。公私虽相须，置汝谁取足。柰何过堰客，行舟动千斛。挽牵亦诿汝，赑屃颈髀缩。扣角一劳之，不语对以腹。物生愧无用，怀安或非福。於人傥有益，厪身登云酷。君看应前牲，被绣饱蒭菽。膏血荐鼎俎，谁定悲觳觫。",
            "comment": ""
        },
        {
            "title": "再次韵答节推司理",
            "content": "人生行乐当及时，底用躭古仍癖诗。老子平日汗牛载，五穷追逐不得辞。罗帏围香击鼍鼓，食填巨壑酒如雨。君看白面纨袴郎，不知经史何等语。笑我蠹鱼尘简中，口角儒墨纷异同。腹雷昼隐吟仰屋，诧向子墨收新功。雪毛眵不自太恤，讥诃抵触取憎疾。几人插羽上金銮，漫云九事八为律。不如醇朴还吾天，抉肠剔肾谁汝怜。且从酒徒趁落托，向来失计今差乐。",
            "comment": ""
        },
        {
            "title": "送严上舍并寄诸公十首·寄张次夔县丞",
            "content": "自昔金陵幕，周旋未尽能。凄凉论阀阅，突兀擅声称。直己堪从事，公言不负丞。嗣当蜚鹗牍，留眼看依乘。",
            "comment": ""
        },
        {
            "title": "归有日喜作",
            "content": "夜灯晨饭棘围重，槛束飞猱鹤在笼。敢效骚人悲迫阨，只防举子诮冬烘。抟风定有庄鹏化，得隽从知冀马空。明日还家压新酒，菊登金蕊拒霜红。",
            "comment": ""
        },
        {
            "title": "赠黄国器二首",
            "content": "交情凛凛久弥坚，游旧何人似子贤。别去漂零各天末，喜今谭笑复樽前。德人政用宽幽独，归路胡宜更后先。弹压山川须妙语，不妨排日为君编。",
            "comment": ""
        },
        {
            "title": "次韵赵帅寒食四首",
            "content": "散吏容陪汉鼎臣，隆隆恩意为谁新。重来画戟凝香地，烂醉琼枝璧月春。",
            "comment": ""
        },
        {
            "title": "次韵诸公绝句",
            "content": "琳宇无尘夜色鲜，露明丛菊月临渊。世间人境双清处，诵与西风更此编。",
            "comment": ""
        },
        {
            "title": "次韵李寿卿明府忆梅",
            "content": "炯若横陈耐冻枝，清篇细读更重披。即令扶病揩尘砚，痛忆寻芳载酒时。政使雪霙来眼底，却愁霜鬓被花欺。暗香疏影君能事，何处羁人敢语诗。",
            "comment": ""
        },
        {
            "title": "郢州二首",
            "content": "满慰人间渴雨心，未收云霭定为霖。怜渠沾水论涓滴，况我行舟苦滞淫。已涨麦田千里碧，更添沙料一篙深。小軿会指晴山去，布谷提壶各好音。",
            "comment": ""
        },
        {
            "title": "和陶渊明归田园居六诗",
            "content": "我惭旷达人，梦寐眷乡曲。十年仕楚越，政坐食不足。人皆诧善奕，举世鲜识局。陶翁有高躅，迷涂炳明烛。於焉税吾驾，作息课昏旭。",
            "comment": ""
        },
        {
            "title": "赠盐城诸友",
            "content": "泉脉不通海滨土，人家辘轳上鹹卤。新粳本自玉为烂，荐熟便如猩血煮。初尝已叹失香味，久食更忧戕肺腑。城西禆海百顷宽，绀碧瀰瀰含雾雨。我者舣柂酌清泠，洁比盘冰味牛乳。得非天意补此乏，跬步可{奭斗}殊不苦。但令十舟玄津致，坐遣千室皆甘茹。迄今俗心不自拔，如食置傍饥不取。铜章师由尽时贤，盍有教条祛惰窳。君不见乐天六筦挽西湖，惠利可容今愧古。",
            "comment": ""
        },
        {
            "title": "次韵张守与润守总卿诗四首",
            "content": "残年仍旧学，平日亦新书。酒渴今司马，岩栖昔幼舆。梦无三字拜，家有五车储。但谂催诗烛，吾衰冀少徐。",
            "comment": ""
        },
        {
            "title": "次韵寄汪教授二首",
            "content": "友贤端许写中怀，千丈孤标十倍才。黄绢旧知儒业富，黑头宁受岁华催。笔囊小却司盘诰，鼎实终期荐傅梅。指日元侯矕龙衮，未容文学久低回。",
            "comment": ""
        },
        {
            "title": "寄郢州崔守八首",
            "content": "牙板声中敛翠眉，时应歌我遣怀词。岂知薄宦飘零去，无复风情似旧时。",
            "comment": ""
        },
        {
            "title": "次韵答许推章宰二首",
            "content": "北来青翼导霓旌，翩若凌云鹤驭轻。烟柳困眠才寤晓，露花酣醉正熹晴。献之能赋虽辞罚，楚客同醒恐不情。豪兴尚堪追少隽，漏卮灌酒鱠长鲸。",
            "comment": ""
        },
        {
            "title": "早步湖上",
            "content": "忽忽京尘渍客衣，正须轩旷一伸眉。独行初日葱茏处，不待游人杂遝时。鱼乐暗摇亭树影，风轻闲弄水云姿。因循又耐箫歌聒，早晚湖山细入诗。",
            "comment": ""
        },
        {
            "title": "次韵答许推章宰二首",
            "content": "矞云非雾霭飞浮，满听游人载路讴。痛饮君能判濡首，新翻我亦办缠头。羽觞潋滟风微度，翠盖蹁跹晚尚留。且倩银钩写陈迹，未须诗律压刘侯。",
            "comment": ""
        },
        {
            "title": "再次寄肯堂韵五首",
            "content": "眼向朱门每懶抬，今朝笑口为君开。别来却喜人争席，浪遣长须扫径苔。",
            "comment": ""
        },
        {
            "title": "文帝",
            "content": "君王俭德本天然，萧相鸠营已造天。不见千门并万户，露台虽罢未为贤。",
            "comment": ""
        },
        {
            "title": "春寒六首",
            "content": "扫雪阶头晓未乾，东风作恶鼻仍酸。西园点检江梅后，只有樱桃不避寒。",
            "comment": ""
        },
        {
            "title": "泛湖十绝句",
            "content": "寻得诗人到醉张，银壶玉麈倍增光。小囊赋就鸳鸯锦，一路荷花别漾香。",
            "comment": ""
        },
        {
            "title": "寄乡中亲旧",
            "content": "携书忆上上江船，捻指官曹欲二年。白傅病多空自叹，老坡仙去却虚传。人生修短庸非命，我判浮休不问天。来岁过君定惊笑，尚堪诗酒与周旋。",
            "comment": ""
        },
        {
            "title": "次韵赵帅岁暮",
            "content": "虚心观物变，投老得诗穷。玄草居然白，炉萁却暂红。诗缘梅隽发，愁倩酒消融。未用凌羁客，疎帘逗雪风。",
            "comment": ""
        },
        {
            "title": "雪晴再用韵",
            "content": "龙烛飞空雪渐无，光摇穷巷丽金铺。妓楼遽喜春生座，席户浑惊粟在肤。剡水不须乘兴去，饭山犹是作诗臞。自怜白发疎慵客，拥被高舂梦未苏。",
            "comment": ""
        },
        {
            "title": "赵使君淮春楼落成二首",
            "content": "五凤规橅到眼中，摘星奇观欲争雄。客乘云气游三岛，人听歌声指半空。便拟瑶杯酌银汉，何妨醉面受天风。胡床不尽登临兴，未觉邦君后庾公。",
            "comment": ""
        },
        {
            "title": "张丞再有诗次韵",
            "content": "仰高排{夏文换乔去丿}玩清圆，学力卑摧旧判年。后进或夸金掷地，前修犹是斗横天。晚规省语安衰病，暇复分题搅醉眠。只有君诗追古作，未忘缃素遣儿传。",
            "comment": ""
        },
        {
            "title": "过吕仙洞四首",
            "content": "神游八极此焉归，紫府天宽石作扉。倦客重来炷沉燎，转头六十七年非。",
            "comment": ""
        },
        {
            "title": "赠相士潘翁二首",
            "content": "平时镜里笑头颅，道我为官已近谀。但遣馀年犹甲子，不妨绛老尚泥途。",
            "comment": ""
        },
        {
            "title": "次韵徐秀才十首",
            "content": "杜陵将诗坛，受歃凑多士。黄陈大其传，券契密付委。徐君万卷腹，诗作风雷起。春秋富有余，著眼置余子。",
            "comment": ""
        },
        {
            "title": "王逢原二首",
            "content": "文章俯睨汉唐馀，属思深湛到古初。正使玉楼须有记，忍令银笔嗣无书。",
            "comment": ""
        },
        {
            "title": "雁汊东守风四首",
            "content": "东趣长风沙，移柂取空隙。波头蛰飞雪，幸矣不灵敏刻。连延百家聚，俯瞰白沙碛。卖饼售暇菜，傍舷忽络绎。矧闻淮南音，眼中便乡国。田翁颜甚温，村酒酽堪吃。突兀戎官廨，户柱相映赤。颇喜霜夜眠，更鼓听历历。",
            "comment": ""
        },
        {
            "title": "喜雪六首",
            "content": "淮春之楼高突兀，凭栏小耐寒如割。平湖穹山两西子，爱此鲜妆巧涂抹。回首斜阳照屋梁，玉际坤舆尚摧压。今宵更呼甓社龙，高挂明珠照空阔。",
            "comment": ""
        },
        {
            "title": "次韵张守涂中逢节二首",
            "content": "涂中岁遒尽，江影暮澄凝。柏酒惟宗武，河梁似李陵。问津田叟傲，捩柂长年能。系缆才沙觜，人家已上灯。",
            "comment": ""
        },
        {
            "title": "房陵十首",
            "content": "翁媪同围老瓦盆，倒篘新酒杂清浑。枧南枧北皆春社，且放乌犍卧晏温。",
            "comment": ""
        },
        {
            "title": "再次韵二首",
            "content": "铅墨才为一饱谋，还因跋疐赋休休。南州习俗难驯扰，北客迂疏易悔尤。世味蜃生今落落，归心风旆正悠悠。知非况自五十九，为问衰翁底更求。",
            "comment": ""
        },
        {
            "title": "赠赵排岸兼简汪尉",
            "content": "二年挽眉簿书俗，分无足音到空谷。赵侯缥缈尘外人，肯舣归舟问幽独。冰壶炯炯当九秋，岩电熠熠悬双目。小家樽俎解咄嗟，卷褥或能营酒肉。从容不待投辖留，坐来屡跋铜盘烛。酒酣辞锋不受触，脱手诗成惊破竹。雄才伟论两超绝，磊嵬大称此腰腹。定多欬唾到银笔，自可风标藏画轴。别去日月讵几馀，丰悴真成手翻覆。慈乌绝哺心糜碎，脊令断行泪陆续。化儿与人底异情，念君胡宁耐荼毒。诗肠只作饥雷吼，谭舌未免穷涂哭。肉割鹭股竟何补，书凭雁翼惭虚辱。退之方急一箪食，少陵徒思万间屋。语追竞病代舍宽，王将军家禄千斛。奋蜚行矣君有待，否泰更之吾已熟。岂容步仞局赤骥，会见青冥上黄鹄。奉川之汪乖崖上，有粟如阜金如粟。载宽县籍偿丁算，长与饥民共年谷。一牛鸣地监河侯，盍令颜阖能饘粥。",
            "comment": ""
        },
        {
            "title": "同陈宰黄簿游灵山八首宰云吾辈可谓忙里偷闲",
            "content": "一代无为翁，雅志属丘壑。至今玉雪句，为山镇不若。生平嵇生龙，何时令威鹤。吊古但三叹，九原如可作。",
            "comment": "【注释】【原题】：同陈宰黄簿游灵山八首宰云吾辈可谓忙里偷闲苦中作乐以八字为韵"
        },
        {
            "title": "分韵得家字",
            "content": "东园郡胜处，不作里所遐。池台掇天巧，草木专年华。一雨洗清晓，十顷围红霞。云何秉烛客，未驾载酒车。掾郎郡之望，士价诗名家。折简挽名胜，行庖富柔嘉。清风应灵籁，高谭振冲牙。酬酢角鲸吸，赓和纷天葩。痛饮未渠醉，浩兴渺无涯。孰知此老惫，坐受强敌加。空弮将一旅，坚阵凌五花。",
            "comment": ""
        },
        {
            "title": "漏泽院四绝句",
            "content": "隽游分破北窗眠，笑撚吟髭看控弦。久袖飞驰银管手，为渠途改角弓篇。",
            "comment": ""
        },
        {
            "title": "瑞岩寺三首",
            "content": "横前石廪疑无地，步入莲宫别有天。说道三山环弱水，不应回首羡巢仙。",
            "comment": ""
        },
        {
            "title": "题扇七首",
            "content": "闻道广寒修月手，静看如鉴忽如眉。即今扇里乘鸾女，解笑嫦娥不自持。",
            "comment": ""
        },
        {
            "title": "厅事落成致语口号",
            "content": "向晚帘栊上玉钩，县人应指小瀛洲。龙兰烟外调宫羽，罗绮香中拥献酬。百祀规模新庄观，一时文武极风流。月明鼓吹烦重赋，终恐清新愧少游。",
            "comment": ""
        },
        {
            "title": "泛湖十绝句",
            "content": "桃叶相逢但交臂，李鬟何许费凝眸。尔曹岂解文字饮，应道吾侪输此筹。",
            "comment": ""
        },
        {
            "title": "游灵山二首",
            "content": "何年山股创禅房，陵谷迁移不易量。旧日中流小浮玉，如今欲到只褰裳。",
            "comment": ""
        },
        {
            "title": "次韵陈秀才二首",
            "content": "吏治因循俗已疵，可无柱后济宽慈。顾惭德化一何取，敢意古人三不欺。剔蠹方图洗熏染，放麑端复惎衰迟。成君今段莱衣笑，莫更风前赋百罹。",
            "comment": ""
        },
        {
            "title": "次韵赵帅五首",
            "content": "平时花酒费诗催，块坐愁城谁为开。六辈妖姬十从事，先生亲遣斩关来。",
            "comment": ""
        },
        {
            "title": "再用前韵赠高司理共八首",
            "content": "帝旅曾观武事扬，如君文势整堂堂。了知一笔无前古，坐遣诸生丧所长。丹桂高攀霄汉迥，捷书西下姓名香。贝宫鳌禁应馀地，看展平生补衮章。",
            "comment": ""
        },
        {
            "title": "再次前韵三首",
            "content": "连夜愁阴苦戒严，雪将寒雨闹廉纤。老人冻饿人情断，米价何如酒价添。",
            "comment": ""
        },
        {
            "title": "步西湖次韵徐南卿",
            "content": "杨园骞绝岭，万象赴窥临。坐久岚霏润，来时翠碧深。莺花自佳处，鱼鼓亦丛林。谁在飞埃外，芸芸付陆沈。",
            "comment": ""
        },
        {
            "title": "赠王仲和架阁",
            "content": "朱楼窗霏杨柳烟，楼中香雾浮龙涎。眩旋客眼锦绣筵，闹花打围妖且妍。小蓓稚萼红玉鲜，酒行急管杂繁弦。羯鼓催开褭风莲，横笛未放蚁鼍眠。老子判醉忘华颠，归去就枕疑针毡。但有梦语追游仙，芳讯忽听青翼传。翠鸾彩云欻漂翩，缥缈三十六洞天。水佩风裳若个边，重来朱楼柳吹绵。楼中主人卓诗肩，瀹处士茗安僧禅。兀坐向我俱可怜，君才时彦孰后先。宦路已著祖生鞭，富贵取携固有然。列屋指见罗婵娟，老子贤否真天渊。蕙兰香中锦瑟前，觞咏或可君周旋。",
            "comment": ""
        },
        {
            "title": "十诗谢寥计使",
            "content": "深井无浅汲，洪钟须妙撞。揆公取士心，海若吞湖江。泓涵老昌黎，客或陇头泷。可待函丈扣，此心久已降。",
            "comment": ""
        },
        {
            "title": "定海四首",
            "content": "齿发今如此，东来料一寒。爱民平日事，宰县昔人难。稍得官租办，聊容坐席安。渠侬趋负挽，疑未厌儿宽。",
            "comment": ""
        },
        {
            "title": "赠四子二首",
            "content": "峨峨冰港仅通舟，策策霜风透重裘。良为予来真好事，小留君住得销忧。可无谭笑传觞处，剩有烟云洒笔头。保社相娱倚公等，暮年干禄判悠悠。",
            "comment": ""
        },
        {
            "title": "再游福溪岩赠主僧",
            "content": "山路细萦蛇，欹危讶泛槎。幽人肯假榻，倦客似还家。柏径初轩豁，筠窗更静嘉。饥肠如作苦，斋鼓恰停挝。茶供含秋露，菘菹带早花。香粳有炊玉，煮饼不摇牙。好在经行处，还怜旧约差。摩挱验蛇蚓，圆缺屡暇蟆。境信人俱胜，心宁迹与遐。农时多闵雨，意绪每如麻。却话三生契，空嗟两鬓华。蒲团坐双稳，良夜对篝纱。",
            "comment": ""
        },
        {
            "title": "次韵袁宪劳军许浦中路冰合二首",
            "content": "细读清诗拟泣岐，问津平山几河湄。只今西去须遵陆，平地风波恐更危。",
            "comment": ""
        },
        {
            "title": "题坟庵壁四首",
            "content": "锺鸣已饭尚来游，竹好排门不待求。争席馈浆吾不计，此身沧海信虚舟。",
            "comment": ""
        },
        {
            "title": "游山阳十首",
            "content": "玳筵当日小红裳，珠压双丫十岁强。回首方知但青子，胡琴声里怨茶商。",
            "comment": ""
        },
        {
            "title": "晓枕二首",
            "content": "铜丸惊破将军梦，银箭催登朝士车。老朽布衾酣晓暖，晨乌夜鹤莫愁予。",
            "comment": ""
        },
        {
            "title": "腊茶并三诗送李元诚",
            "content": "池鱼千里磨蚁旋，人生出处俱可怜。束书结邻晏溪侧，淮安一寤三十年。积今成古阅飞电，我与昔人同此叹。悲欢离合置勿论，且喜重逢各强健。",
            "comment": ""
        },
        {
            "title": "谢两知县送鹅酒羊面二首",
            "content": "麦生宜配卧沙羊，鹅炙仍便碧酒香。陡觉今年好冬节，朝来红日为谁长。",
            "comment": ""
        },
        {
            "title": "任满交割郡事致语口号",
            "content": "星屏已喜一樽俱，嗣启芳筵合郡符。袅袅细香生玉醴，颸颸凉吹度冰壶。锦纹眩旋明回雪，云影依微觅贯珠。乘醉言分当卜夜，火城璧月共通衢。",
            "comment": ""
        },
        {
            "title": "泛湖十绝句",
            "content": "浦溆楼台远近殊，樽罍随处小踟蹰。高郎颇胜高常侍，解把西湖敌孟诸。",
            "comment": ""
        },
        {
            "title": "次韵梁教章宰喜雪",
            "content": "平时豪饮兴，人议老羌渴。骏蹄就康庄，中有溪涧遏。挽仰三十年，仅作扶病活。乐事生无几，造物忍见夺。谢安晚多感，正赖箫鼓聒。胡姬卖酒地，缅想不容谒。即今少年梦，尚苦法士孽。两君诗酒豪，将坛最阀阅。左顾得投辖，胜谭看吐屑。雪天仆为更，盘饱鲜粗割。共怜后山穷，块处但禅说。一饱共此客，矜向邻里说。问疾不厌频，他费尚可节。官涂计离合，江海浮一叶。别期后归燕，光阴等消雪。",
            "comment": ""
        },
        {
            "title": "苦雨再次前韵",
            "content": "席蚓堂蛙岂赵城，崩空急雨未休倾。青身可复成坚皂，碧海渠能受浊清。田舍望秋犹万一，官曹需禄更征营。宝熏定有回天力，即看朝曦指顾生。",
            "comment": ""
        },
        {
            "title": "思归",
            "content": "薄宦随漂梗，流光任迅湍。家山蝶梦隔，节物雁空寒。抚事频回首，微吟小凭栏。多情但乌鹊，时肯报平安。",
            "comment": ""
        },
        {
            "title": "十诗谢寥计使",
            "content": "二年仕穷山，书外睡作魔。吹律黍为茁，赖公有孰何。悬知登门初，大宅浮阳和。泛爱公自尔，小子何足多。",
            "comment": ""
        },
        {
            "title": "次韵答阵梦锡十首",
            "content": "续经发冢古今病，示容灼肤防疮疣。决知萧兰异根叶，始议溟渤包众流。",
            "comment": ""
        },
        {
            "title": "书怀",
            "content": "人间穷达命污隆，作意功名欲捕风。但见刘班误车子，何曾邓班误车子，何曾邓禹笑王融。官曹得饱馀何事，书课乘闲亦隽功。少待莼鲈付乡翰，一溪风月放船篷。",
            "comment": ""
        },
        {
            "title": "赠张德恭",
            "content": "少日试推敲，未脱蜂鹤病。世间十全手，噬肯爱三请。即今悔少作，草草生气盛。逢人忍修缩，拜手博是正。往往掉其臂，百叩不一应。赑屃仰前修，萎惫不能劲。从君父子游，似颇识蹊径。使君唾隋珠，枚叟每后乘。郎君撞烟楼，楚珩复相映。两豪五字律，万象一清镜。剩馥副群趋，余风振不竞。邮城望迎銮，未敢惮奔命。向来从渠后，无乃莹吾听。回省多岐亡，满冀一语订。此篇尤爱我，见推乃见警。政使元白前，向君亦修敬。",
            "comment": ""
        },
        {
            "title": "再镒韵呈杨侍郎",
            "content": "左符得请未逾年，民誉朝评两蔼然。补衮工夫旧荷橐，承流政绩暂蒲鞭。周衡可迓须分陕，孔室容窥顾及肩。侧伫翘材着枚叟，看公亲反汶阳田。",
            "comment": ""
        },
        {
            "title": "次韵杨帅留客赏雪二首",
            "content": "锡羡端知自杳冥，更资和气与烘成。餍观搅海翻云势，旋听摧帘泻竹声。狎坐鸳鸯方荐笑，窥帘乌鹊已熹晴。从公草赋梁园罢，未羡将军下蔡城。",
            "comment": ""
        },
        {
            "title": "净居劝农三首",
            "content": "今年春计定何如，说道家家甔石馀。满意为翁开笑口，老夫心事只耕锄。",
            "comment": ""
        },
        {
            "title": "次韵赵帅蜡梅",
            "content": "窗底闲寻断续香，帖金谁此憩风裳。汉姬懶赴昭阳燕，宫额涂成却覆觞。",
            "comment": ""
        },
        {
            "title": "赠郭高叔三首",
            "content": "翠扇红牙浅黛愁，梁尘飞下晚云留。贯珠未竟金杯侧，却欠周郎一转头。",
            "comment": ""
        },
        {
            "title": "到房交代招饮四首",
            "content": "蹑尽巉岩气未苏，悔来坡下独长吁。一观烟雾南山面，从昔名坡信厚诬。",
            "comment": ""
        },
        {
            "title": "感兴",
            "content": "如镜江流去，奔驰合自羞。病容霜后叶，归兴浪前沤。岐路三生债，风埃一饱谋。山田饶芋栗，珍重故园秋。",
            "comment": ""
        },
        {
            "title": "苦旱六首",
            "content": "旱气乘炎熇，触耳仍怨咨。九重正宵旰，解颜定何时。书生身世忧，宁止八口饥。可复河朔醉，欲赓云汉诗。",
            "comment": ""
        },
        {
            "title": "次韵张守王勉夫二首",
            "content": "两隽诗声敢重轻，苍山对峙大川倾。形为幼眇无遗恨，有入题评莫遁情。未许曹刘夸独步，不应邾莒合逃盟。清篇读罢重看镜，似觉青丝鬓脚生。",
            "comment": ""
        },
        {
            "title": "早春十绝呈石湖",
            "content": "中林频度养花风，合放林梢一点红。蝴蝶与春偏有约，依依先占去年丛。",
            "comment": ""
        },
        {
            "title": "步西湖次韵徐南卿",
            "content": "徐子学诗苦，砚池宁暂临。课功初赑屃，著语遽精深。更积岁月力，傥陪英俊林。人生才业地，渠辈分平沈。",
            "comment": ""
        },
        {
            "title": "寄赵帅三首",
            "content": "银钩满纸堕荆扉，乐事如今与愿违。抚己可怜多病过，忆公深愧食言肥。",
            "comment": ""
        },
        {
            "title": "劳农淨居赠皎启二僧",
            "content": "劳农今喜复南辕，夹道扶携亦笑諠。县尹庶几无疾病，山人迎送耐频烦。芼葱汤饼聊堪饱，出瓮春醪半带浑。惟有为民真实意，异时陈迹付公言。",
            "comment": ""
        },
        {
            "title": "八月十二日夜偕客赏木犀八首",
            "content": "衰怀对客便超然，病骨枝梧胜去年。未作槌腰摩腹想，尚堪渌蚁翠蛾前。",
            "comment": ""
        },
        {
            "title": "题林监税渔乡小楼",
            "content": "半是蜚轩半是楼，主人雅趣寄沧洲。晨霞莫霭纷浓淡，越舶翻樯阅去留。徙倚想君舒醉眼，从容须我掉吟头。病来止酒便高卧，几梦烟波没白鸥。",
            "comment": ""
        },
        {
            "title": "次韵黄簿",
            "content": "先生不著惠文冠，须信论才当价难。法律剡章真未尽，盍言粹学辈豪韩。",
            "comment": ""
        },
        {
            "title": "游普向十首",
            "content": "青林果熟星宿烂，修竹风来环佩鸣。翠影扶疏僧宇静，吟馀屋角见云生。",
            "comment": ""
        },
        {
            "title": "春寒六首",
            "content": "衰年心绪自低摧，可是青春昧一来。几日不教书作崇，为留病眼向花抬。",
            "comment": ""
        },
        {
            "title": "即事二首",
            "content": "形容肮脏水云宜，心意阑残欲语谁。不作贵人炎冷面，北山逋客最相知。",
            "comment": ""
        },
        {
            "title": "至喜铺",
            "content": "外朝走马息，险绝欲无路。驵骏蹙万蹄，势若敌场赴。崩腾临空旷，踠足此小驻。萧然一驿傍，为此数家聚。川城南山下，邑屋随指顾。行人不胜喜，息驾始此处。跫然愀然意，南北分来去。我解房州印，初试历险步。胡为亦自得，不作罢尔虑。乡心建瓴水，归梦受风絮。残年归来引，他日遂初赋。是役固已劳，端复酬夙素。临风搔白首，一笑饬徒御。",
            "comment": ""
        },
        {
            "title": "早春十绝呈石湖",
            "content": "鸱夷古锦犊车辕，盘薄沙鸥舞蝶前。少日长安聚蚊梦，莫年诗酒解随缘。",
            "comment": ""
        },
        {
            "title": "次韵余司理",
            "content": "一从荆楚役，八数昏旦星。剸裁有琐碎，觞咏无频仍。世故未焚券，官曹方治经。客或嗤臞儒，下亦安聋丞。过日念知己，远方空旧朋。持斧乃宗匠，歃血主文盟。天瓢剩挹注，风翼困凌乘。袖怜醉墨淄，眼为故交青。招此穷乡吏，闯彼小玉京。樽罍容吟噱，粉黛罗娉盈。理窟领新得，诗瓢倾旧盛。风前雕虎啸，秋后寒蛩鸣。六花严坚阵，尺箠鏖罢兵。是翁信奇伟，小子惭奉承。攘善悖古训，{上卫下足}言防天刑。见推无异辞，君语吾未凭。",
            "comment": ""
        },
        {
            "title": "念衰",
            "content": "心意雕残底自娱，每临清镜笑头颅。诗从多病难为好，官过中年劣胜无。急景驱秋著髭鬓，归鸿衔梦下江湖。更应载酒高阳伴，误辍歌呼话故吾。",
            "comment": ""
        },
        {
            "title": "七月附米舟之浙中作",
            "content": "白虫散如蛆，黑虫聚如蚁。循缘仍咂齧，欲寐复九起。吾舟玉为粒，生此果何理。神奇作臭腐，秋暑况如燬。人生托洪炉，一饱盖分尔。临流念雕年，胡用置身此。笑口忽唶惋，曼肤或疮痏。堤防费应俗，情伪良不美。短篱护松菊，吾归殊可喜。锥刀诧朋侪，嗟尔商贩子。",
            "comment": ""
        },
        {
            "title": "次韵答璧侍者五首",
            "content": "为向诗翁致命回，定应禅老笑颜开。盘餐要是随宜饱，{上四下各}具油葱市海苔。",
            "comment": ""
        },
        {
            "title": "次陈梦锡韵二首",
            "content": "薄雪晶莹压屋茅，未须桂玉计晨庖。已便盐絮明愁眼，更喜乌鸢得夜巢。小听骚人赋梁苑，旋看春意满东郊。忍寒便拟寻梅去，梦想瑶英点旧俏。",
            "comment": ""
        },
        {
            "title": "次韵朱秀才二首",
            "content": "儒冠林立更鸿生，经倚菑畲道可耕。便合摘髭书桂籍，未须拥鼻避时名。似闻眕梦成三耳，会见惊人取一鸣。讲易露门谁第一，伫君重席振家声。",
            "comment": ""
        },
        {
            "title": "程帅寄诗见忆次韵四首",
            "content": "子云属思旧深沉，脱手清诗语间新。天上黄陈应首肯，授公此柄淑诸人。",
            "comment": ""
        },
        {
            "title": "次韵赵帅寒食四首",
            "content": "日佩诗囊侍贵臣，向人肯作白头新。自今歌酒追随去，犹有风烟一半春。",
            "comment": ""
        },
        {
            "title": "出郭",
            "content": "对花不领几柳下，以诗自苦如东野。今年陡觉负芳时，狎兴萧条殊曩者。西湖南园怳入梦，漫道尻轮神作马。可堪山鸟劝归去，拟为莼羹乞长假。十分销瘦空自怜，一段闲愁倩谁画。春光只比东逝波，堂堂去意那能借。青梅崖蜜倏登俎，禊祓秋千仍复罢。感君妙句慰岑寂，欲挽清欢付衰谢。光风摇摇压轻暑，亭榭况经微雨洒。径烦曲糵宽怀抱，未用文章继风雅。飜阶芍药醉面欹，压架酴醾香蓓亚。江城日有问字人，酒不论钱更须贳。君今赖以主人贤，我亦不忧官长讶。莺花好处醉为乡，与君平日俱声价。旗亭市楼故乡约，岁晚会须茅一把。客中一笑且追陪，饮勿言归当卜夜。",
            "comment": ""
        },
        {
            "title": "感事十诗上李侍郎",
            "content": "枉寻固已污，索价则已欺。人生功名念，舒卷自一诗。荣辱取所适，穷达非敢知。及物傥在道，卑官亦可为。咄咄厌矮屋，心无一日嬉。还应乘田翁，笑汝太矜持。",
            "comment": ""
        },
        {
            "title": "瑞岩寺三首",
            "content": "岭岫周围罅缝无，胜流三百鏁冰壶。客来误作囚山想，猛忆门前自坦途。",
            "comment": ""
        },
        {
            "title": "口号十首呈程殿撰",
            "content": "欢意长随夜漏长，隆宽尽贷酒边狂。东归只有南窗梦，夜夜掀髯锦瑟傍。",
            "comment": ""
        },
        {
            "title": "题因师百雁图二首",
            "content": "闻道崔公作芦雁，端如庄叟玩鯈鱼。骞翔唼啑妙百态，君看老因般礴馀。",
            "comment": ""
        },
        {
            "title": "孔明二首",
            "content": "搴蜀宁蛮走阿瞒，功名繼此坐天悭。平生囊括华夷策，畏虎才教见一斑。",
            "comment": ""
        },
        {
            "title": "再次赠张学录韵十诗",
            "content": "张子携诗来，危坐拨芋火。三问笑不对，政恐非助我。",
            "comment": ""
        },
        {
            "title": "戏促黄簿鸡粥约三首",
            "content": "双鸡可餍小人腹，未羡侯家千足羊。借问解鼋食指动，何如蒸鸭瓠壶香。",
            "comment": ""
        },
        {
            "title": "贺二石登科",
            "content": "捷音西下亟蜚星，二隽辞锋旧莫京。桂树前宵减清影，棣华同日擅香名。谢家兰玉真门户，苏氏文章亦弟兄。此去提衡霄汉上，鹏抟鲲运更论程。",
            "comment": ""
        },
        {
            "title": "次前韵谢胡运属二首",
            "content": "炉烟褭褭上晴丝，伴阅长须送似诗。眼着昏花予已老，句锵哀玉子能奇。随人趋步庸非俗，取意妆梳自入时。大手只宜台合里，不应犹话鹿门期。",
            "comment": ""
        },
        {
            "title": "东坡二首",
            "content": "高文鲠论博艰危，凛凛声名百世垂。得意王公莽枯冢，谁令圣主想同时。",
            "comment": ""
        },
        {
            "title": "寄严文炳",
            "content": "赵侯当赐环，倔强耻媚灶。张侯鸣琴手，戍期几时到。何郎偕贤书，论价未足道。多烦问何如，好语君一报。",
            "comment": ""
        },
        {
            "title": "次韵赵帅登平山堂",
            "content": "修月于今第一功，后车九万蜀笺红。诗供寒食莺花课，袖拂平山杨柳风。匝坐蕙兰歌似剪，生香笑语酒如空。胡床不减南楼兴，今古风流正自同。",
            "comment": ""
        },
        {
            "title": "谢陈梦锡诗卷二首",
            "content": "诗法工如此，何时粟一囊。渠侬须拥篲，老子欲烧香。世论瞢贤否，人家皆稻粱。原天开老眼，为子疗饥肠。",
            "comment": ""
        },
        {
            "title": "口号十首呈程殿撰",
            "content": "郎君衮绣照鸳行，诗老时须住帝乡。即见翘材辟新馆，预应绿野敞深堂。",
            "comment": ""
        },
        {
            "title": "次韵袁宪雪二首",
            "content": "天怜梅蕊怯摧残，善后何妨小作悭。一雪应期真望外，三诗说喜想颜间。瑶花已兆食四鬴，沉炷为通天九关。卷帐盍酬民气乐，苏台持酒挹湖山。",
            "comment": ""
        },
        {
            "title": "四月望再游西湖十首",
            "content": "歌呼浩渺翠霏间，只苦诗才老坐悭。安得观音母陁手，为人千纸写湖山。",
            "comment": ""
        },
        {
            "title": "同沈守劝农十首",
            "content": "红旆朱轓得暂陪，蜘非为踏春来。即今归马班如意，定被山花野鸟猜。",
            "comment": ""
        },
        {
            "title": "九日留交代",
            "content": "归轩小驻莫匆匆，佳节胡宜客路中。已缔金兰千载契，政思萸菊一樽。磕山烟薄秋容瘦，槐衮帘疎晚照红。此兴向君歹不浅，要看醉帽受西风。",
            "comment": ""
        },
        {
            "title": "次韵杨枢视圩游隐静",
            "content": "劝相江糜畚锸忙，却回小队访山房。松风不约炉烟直，昼晷潜随僧话长。政外辍闲知有味，区中得醉浪名乡。铜丸好句长哦罢，坐听惊猿堕莽苍。",
            "comment": ""
        },
        {
            "title": "燕乡守致语口号",
            "content": "胡床玉麈锦囊诗，宾主风流此一时。玳席邀欢酬令节，羽觞湛碧转微漪。绮罗围外香风远，弦管声中漏刻迟。莫道兰亭已陈迹，胜游端复嗣芳规。",
            "comment": ""
        },
        {
            "title": "题陈守宰仁和无倦堂二首",
            "content": "仲尼治道师，今古谁造阃。公与由也果，有得非二本。为政贵无倦，圣语要自反。吾宗宰仁和，条教仰瓴建。吟对千挺竹，日课五升饭。胶扰付冰解，隐幽莫形遁。器资铜百炼，心地兰九畹。人绝悬鱼续，自诡割鸡偃。秉心宁作辍，提耳悟顽谖。岂伊不可耐，据以为益损。譬如岁丰凶，良农守穮蔉。功名自民庸，君子计岁晚。",
            "comment": ""
        },
        {
            "title": "次韵什邡马主簿二首",
            "content": "陶谢前踪一笔追，掀天声价旧风驰。瑞时不数九文羽，换骨疑餐三秀芝。蜚电烛岩方左席，明珠照乘忽清漪。裹创瞢欲凌坚阵，可讳含毫不自持。",
            "comment": ""
        },
        {
            "title": "次韵彭景贶",
            "content": "鸠杖随身去，乡园得自娱。红鲜终日有，俗物向来无。酒所挥椽笔，风前据槁梧。逢人休举似，儿辈笑吾徒。",
            "comment": ""
        },
        {
            "title": "次韵同年诸公环碧叙同年会",
            "content": "春意温然侍上官，松醪更劝语更端。行厨剩遣黄头载，下客何曾白眼看。烋在汉庭方眷注，功将周室更祗欢。孰知末至慈恩旧，老境犹歌行路难。",
            "comment": ""
        },
        {
            "title": "喜雨口号呈陈守伯固十二首",
            "content": "疠疾流时囊探丸，羸癃十九得安全。再烦起死回生手，挽作山城大有年。",
            "comment": ""
        },
        {
            "title": "循资赵宰有贺诗次韵三首",
            "content": "蒿帛入门无几润，妻孥食粥有馀清。轻肥腾趠非吾愿，矻矻雌黄且课程。",
            "comment": ""
        },
        {
            "title": "口号十首呈程殿撰",
            "content": "帝所乡关等是家，奚囊纳纳尽天葩。西湖久待公题品，莫遣波神妒九华。",
            "comment": ""
        },
        {
            "title": "赠臧汝舟次韵",
            "content": "昔人得珠没涛渊，悟后悚惕悔厥先。世间万事无真是，辩口莫究然不然。此心疑然古井水，与俗方圆宁得已。纹楸亦有进道机，介视胜负齐生死。臧子多智守己愚，能事不盖已日孚。南风覆舟后诈狙，义战得隽逾老夫。闲中败意防俗物，喜君相过不待屈。此乐政令儿辈知，阅日无庸讥愒日。",
            "comment": ""
        },
        {
            "title": "上下驿矶",
            "content": "湖阴数里间，山麓矻两矶。矶麓突江出，禹功不及施。千古妨行舟，死生系毫厘。我昔步矶上，雨歇暑气微。惊湍下百尺，怒势轰千鼙。尚忧坤轴动，无怪沙岸欹。蛰龙渠得安，过鸟翅欲垂。头眩胆为掉，坐叹舟上儿。壮哉天下险，奸轨容抵巇。如身护风寒，要地此几希。今来岁华暮，去舟良坦夷。人言水进退，寒暑分盛衰。古来设险守，亦有可易时。函谷与剑阁，秦汉尝用之。人轻地亡重，正烦折箠笞。恃险无兴国，兴国须藩篱。帝王所取重，文武各攸司。险易倏变改，即矶余可推。",
            "comment": ""
        },
        {
            "title": "丈亭",
            "content": "小江随山巧回互，转首碧流分两股。丈亭系缆待潮生，徙倚才容一炊许。潮信曾何差顷刻，固应作意怜行客。为谁东去为谁西，酌酒殷勤酬河伯。",
            "comment": ""
        },
        {
            "title": "题陈主管小壶天三首",
            "content": "棋枰外世故，喧静信奇偏。俗网恢三面，冰壶令一天。时供诗友课，未断宰官缘。付我红尘去，如君自半仙。",
            "comment": ""
        },
        {
            "title": "和陶渊明二十首",
            "content": "达观无畦畛，自狭叔季风。典书有佳酿，饮徒常眼中。彼醉我俱适，未觉介胜通。刚制免寂寥，政复人得弓。",
            "comment": ""
        },
        {
            "title": "次前韵送胡省元",
            "content": "南宫严严各分房，过眼千牍春昼长。戛戛百楛收一良，主司黍累作低昂。黄道湛碧谁为章，胡郎笔势傲长杨。掉臂旧升贾马堂，自读君文此心降。看写帝伯仍皇王，诸公盥诵颜为庄。射策便近天子光，一鸣坐喑千驷行。腾陵绝涧略不妨，我昔涂抹策寒荒。橐笔亦解趋东廊，一官蹭蹬鬓颔霜。桑榆聊乐师陈黄，逐逐一饱随工商。才无它奇堪斗量，放君绿鬓便银黄。功名若木升朝阳，鵰鹏举翮云路翔，腰印累金玉佩苍。功成昼绣归郑乡，车笠旧誓无相忘。",
            "comment": ""
        },
        {
            "title": "寄高邮僧",
            "content": "门巷萧然草不锄，小轩只置两团蒲。惟师表表丛林秀，眷我凉凉山泽臞。晨饭每同三韭陋，夜棋常办百筹输。一书未负西飞翼，满寄清风到座隅。",
            "comment": ""
        },
        {
            "title": "次姜尧章饯徐南卿韵二首",
            "content": "风调心期契钥同，谁教社燕辟秋鸿。莫年孤陋仍漂泊，可得斯人慰眼中。",
            "comment": ""
        },
        {
            "title": "十六夜张丞有诗次韵",
            "content": "灯夕胜游皆遻意，可无歌酒答丰年。云藏玉斧重修月，乐奏壶仙小隐天。雁阵低空危欲堕，龙公驱雨未成眠。惟应铁锁银花句，落纸明朝万口传。",
            "comment": ""
        },
        {
            "title": "次韵张守四首",
            "content": "画舫前头碧湛空，晴云低影更溶溶。横陈景物无央数，尽献诗翁阿堵中。",
            "comment": ""
        },
        {
            "title": "题济胜七物·三钱箧",
            "content": "与人替得杖头闲，日日莲塘柳岸边。烂醉质衣吾不问，归时犹有买舟钱。",
            "comment": ""
        },
        {
            "title": "游乾明分韵得山字",
            "content": "竹风清如水，浣我尘埃颜。老禅贫无锥，小破蔬箸悭。短辕下鸱夷，共此半日闲。住笔讯莺燕，把杯属江山。老夫病止饮，苦语涩莫删。揆予郊岛寒，著君季孟间。江柳未遽折，园花且同攀。后夜短亭梦，漫寄东风还。",
            "comment": ""
        },
        {
            "title": "次韵林郎中相送北归",
            "content": "铢两作低昂，举世皆此心。羡君松柏操，不受霜雪侵。向来车笠誓，岁寒迄能寻。肮脏吾何取，振拔意弥深。天才有贤否，宦路岐升沈。鼎贵听新渥，叠来当好音。我草贺缄处，碧溪映青林。祝公小婆娑，未宜轻分阴。",
            "comment": ""
        },
        {
            "title": "八月十二日夜偕客赏木犀八首",
            "content": "客间那不笑翁痴，酒处犹须古锦为。不道诗成还玉雪，聊凭一解桂娥颐。",
            "comment": ""
        },
        {
            "title": "阅史六首",
            "content": "帝惜人才几手培，诛鉏盗权媒。更怜孙息追仇误，忍死龙荒首不回。",
            "comment": ""
        },
        {
            "title": "陪盱眙王使君东游四首",
            "content": "缆解鸥飞处，船移柳影中。林户桃李月，浦溆蕙兰风。酒浅能无醉，歌长惜有终。赋诗聊泚笔，寓意未须工。",
            "comment": ""
        },
        {
            "title": "再次韵小雪馀言别",
            "content": "舞霙飞霰闹中庭，已办持杯听渭城。汉水襄山骤漂忽，早梅晚菊自枯荣。雪神作意凌风伯，客子归途待日兄。蹀躞霜蹄从踣铁，穷林{足戚}石赋于京。",
            "comment": ""
        },
        {
            "title": "次韵石湖居士瓶中早梅二首",
            "content": "诗翁静三昧，筇杖壁间横。小合自清绝，幽芳从瘦生。巧当窗影见，时映烛花明。底用寻春去，冲寒踏月行。",
            "comment": ""
        },
        {
            "title": "赵介卿见简解嘲二首",
            "content": "复合朱楼绣箔褰，蕙兰风处各婵娟。诗翁它日扬州梦，回施京华美少年。",
            "comment": ""
        },
        {
            "title": "十绝句呈章茂深安抚",
            "content": "三傍清淮酹酒杯，四年霜鬓犯风埃。即今定被淮人笑，又见衰翁禄遫来。",
            "comment": ""
        },
        {
            "title": "题吴子隆兼隐二首",
            "content": "元亮官居亦松菊，次山生事有笭箵。酒如欸乃声中醉，目向平反笑处长。",
            "comment": ""
        },
        {
            "title": "再次韵赠俞德瑞",
            "content": "孰知妙语析微尘，细写都城浩荡春，响我能分赵城璧，为君还缺唾壶银。平时宦路甘违俗，投老诗声更后人。枘凿推敲有砭剂，不劳千万得芳邻。",
            "comment": ""
        },
        {
            "title": "寄郢州崔守八首",
            "content": "将军竞病旧能诗，黄绢于今玩色丝。何日酒兵鏖笔阵，未应羽檄谂交绥。",
            "comment": ""
        },
        {
            "title": "次韵杨宰公田道士",
            "content": "人有骞裳去，时闲野渡舟。知君问雕瘵，随处访深幽。岁事方关念，村醪不破忧。贳租仍已责，或可继前修。",
            "comment": ""
        },
        {
            "title": "再次前韵呈林郎中五首",
            "content": "春皇报人如寄音，紫燕窥帘莺绕林。于时不无客欣戚，此意正系天晴阴。傍湖楼影酒旗直，到眼人家花雾深。老子独醒尚此兴，归时参昴横天心。",
            "comment": ""
        },
        {
            "title": "寄乡中亲友二首",
            "content": "坐衙随分吏分行，退食还先药探囊。已为河鱼废诗酒，缰教笼鸟听宫商。老犹苟禄宁良计，病悟休心是秘方。想见亲朋迟归楫，为翁补漏斸空荒。",
            "comment": ""
        },
        {
            "title": "又次看字韵二首",
            "content": "谁扶璧月上天端，雪魄扬辉桂影寒。照见群仙拥仙伯，嫦娥定复转头看。",
            "comment": ""
        },
        {
            "title": "次韵张守王勉夫二首",
            "content": "世味平时虫臂轻，独留意气与君倾。向来缱绻资磨玷，拟话分携已怆情。盛际功名方策足，他年车笠肯渝盟。汉廷取重张廷尉，可待区区结袜生。",
            "comment": ""
        },
        {
            "title": "再次习池诗韵寄程帅二首",
            "content": "春意垂垂如我老，客怀领{上四下各}欠当时。倏惊鶗鴃鸣清昼，便有晴蜓点碧池。酒榼相过但溪友，锦囊馀几问庐儿。芳辰渠尽人离索，苦念从公乘烛嬉。",
            "comment": ""
        },
        {
            "title": "十诗谢寥计使",
            "content": "偓佺地上仙，笙鹤不我遐。楚骚俗命仆，古诗无名家。晋当泽帝范，小却侈国华。本末计中外，倚须拜亨嘉。",
            "comment": ""
        },
        {
            "title": "杜母",
            "content": "杜母遗芳岂远求，田功谁比此邦优。麦疄桑陇疑淮左，近水遥山似秀州。楼识景疏知俗美，亭因思孟各风流。我来眷眷淳庞处，比屋嬉嬉路载讴。",
            "comment": ""
        },
        {
            "title": "次韵周秀才",
            "content": "暇日枝筇对摇落，衰年悲感为谁多。政疏里俗有嗫呫，身远贵游无孰何。耐病阻陪吹帽醉，祛愁聊复击樽歌。诗来起我湖海兴，梦逐狎鸥分白波。",
            "comment": ""
        },
        {
            "title": "同沈守劝农十首",
            "content": "共扶翁媪看行轩，亦有娉婷立道边。侵鬓黛眉唇浅注，铅珰匀莹茜裙鲜。",
            "comment": ""
        },
        {
            "title": "感事十诗上李侍郎",
            "content": "客来自罗浮，遗我药如粟。茹之三顿首，已觉颜如玉。飞浮日月傍，夜访银河宿。和气均人寰，坐使年谷熟。",
            "comment": ""
        },
        {
            "title": "泛湖十绝句",
            "content": "玉人罢浴试梅妆，诗客挥毫落夜光。因病覆觞今破戒，为渠豪饮为君狂。",
            "comment": ""
        },
        {
            "title": "送罗提举",
            "content": "万口歌谣里，临岐挽使车。五云金碧际，平步闯天居。皇眷须裨益，清朝有诏除。致君真夙素，活国此权舆。壮岁持英节，春风满比闾。民皆耕凿，吏敢狃侵渔。日者流离叹，时方旱暵馀。饱饥亲劳来，骨肉费勤渠。汲直开仓后，韩分报政初。重前汉皇席，肯挟子公书。冠豸传应实，婴鳞可待徐。规恢今日事，抱负与时摅。吏治捐邦蠹，群妖信鼎鱼。衰翁怜命蹇，违世坐才疎。但有江山助，曾无甔石储，登门仍造次，作意借吹嘘。此去游丹地，能无荐子虚。壮心翔碧落，归梦谢黄淤。凝睇成分袂，从人更曳裾。念为天下贺，不拟赋愁予。",
            "comment": ""
        },
        {
            "title": "谢袁起岩使君借贡院居",
            "content": "久晴忽一雨，为洗暑气烦。斯人作欣慼，造物无怨恩。我方堕穷涂，独能庇寒暄。公亦不自德，自笑烦於言。",
            "comment": ""
        },
        {
            "title": "游普向十首",
            "content": "西湖西岸三百寺，一一题名嗟未能。他日诛茅追胜赏，却寻诗版验吾曾。",
            "comment": ""
        },
        {
            "title": "净居劝农三首",
            "content": "妙胜庭前折小梅，净居门外蹑枯苔。日烦禅老羞茶供，亲与田翁把酒杯。",
            "comment": ""
        },
        {
            "title": "报恩方丈小憩二首",
            "content": "石鼎无几然，团蒲有余藉。山岚变寒凉，更挟清露下。月干澹疎棂，风枝语良夜。为君赋招隐，自剔篝灯灺。",
            "comment": ""
        },
        {
            "title": "十绝句呈章茂深安抚",
            "content": "追寻名胜剩留年，白首犹参五字禅。寄语蜚廉亟回驭，拟凌风去访诗仙。",
            "comment": ""
        },
        {
            "title": "次韵犒士",
            "content": "万灶连连俨旧屯，朝来喜气袭人温。固知除器须平日，政复毁醪亦至恩。帝紘函春击垒壁，使星回耀照和门。文经武纬君王圣，汗简须公纪治原。",
            "comment": ""
        },
        {
            "title": "次韵杨宰爱竹",
            "content": "爱竹排门爱靓深，青青不受雪霜侵。谁知倦客幽寻去，老越风波亦此心。",
            "comment": ""
        },
        {
            "title": "谢翟元卿诗卷见投",
            "content": "从君只比羊胛熟，得诗已可牛腰束。谁言此老四壁立，襞积锦绣罗群玉。晨兴讽诵暮编缀，未觉饥雷隐枵腹。我生嗜学类贪夫，婪酣欲诉南山竹。诗人到眼辄自慰，句法得君今意足。向来玄钥笑谈启，大胜几年膏火读。駸駸警我欲川增，前之汗漫今边幅。颇嗟诗客千钧笔，不博长安一囊粟。人不求君君不即，高卧穷乡数椽屋。苦无好事问奇字，寂寞庖钉供苜蓿。长篇短韵写不平，日使贫交得骊目。握瑜不价自应尔，有底汲汲须圆曲。我有鸱夷系短辕，持浇胸中三万轴。尚恨不作多田翁，粳糯分君岁千斛。",
            "comment": ""
        },
        {
            "title": "次韵答高宾王",
            "content": "向来骑凤下天津，冠屦因循混世尘。行处西湖作西子，静中佳茗是佳人。秋风暗凝金茎露，香雾潜浮海树春。唤萼绿华书玉叶，人间新笔有通神。",
            "comment": ""
        },
        {
            "title": "次张学录韵十首",
            "content": "三吴士渊薮，向我肯论交。尚友忌一乡，同人贵于郊。",
            "comment": ""
        },
        {
            "title": "苦旱六首",
            "content": "频年忍流移，犹幸稊稗熟。稊亦已无，何以填饥腹。时方迫冻馁，势恐瞢荣辱。傥无意外忧，根蘖犹可斸。",
            "comment": ""
        },
        {
            "title": "再次韵",
            "content": "门第应疑堪不庭，翩随府檄下山城。江梅作意先秋拆，槛菊多情擅晚荣。饮处凝香严画戟，客间张丈间殷兄。主宾缥缈蜚埃外，信有人间小玉京。",
            "comment": ""
        },
        {
            "title": "赠臧文仲四首",
            "content": "夫君根柢学，宜我屡即之。罢马取长道，顾肯过我为。索宝黔娄家，怪君焉取斯。颇尝见此客，且用诧吾儿。",
            "comment": ""
        },
        {
            "title": "次韵余司理路监岳",
            "content": "入山日正烈，出山云忽浓。身疑润空青，旋觉霏雨蒙。归来坐良夜，淙泻如崩空。县知焦卷地，转眼青芃芃。似闻移晚秧，竭蹷不暇慵。人计故新年，已判一倍丰。经惠究所自，无乃西山龙。泽物龙能之，叱使则天公。我行与雨会，仅杀颜发红。地上蝼蚁臣，渠敢贪天功。两公壮藻思，表表千夫雄。新诗猥见予，拜赐岂所蒙。得意笔生春，状物斤成风。生世有如原，兼得宁易逢。此诗自宫商，为君弦枯桐。准拟鸡酒社，往和击壤翁。",
            "comment": ""
        },
        {
            "title": "再次韵小雪馀言别",
            "content": "语别诗翁玉麈边，已催歌舞压香泉。日陪色笑庸何取，橐攟篇章敢浪传。还舍剩书银笔字，今朝犹是玉壶仙。后山幸自坡公客，谁遣离怀怆暮年。",
            "comment": ""
        },
        {
            "title": "客夜不寐四首",
            "content": "清樽黄卷交期绝，芋火前头老懶残。赖有平生短檠在，一灯明灭伴更阑。",
            "comment": ""
        },
        {
            "title": "谢三提干召饮三首",
            "content": "宾筵笑语杂丝弦，说到山翁更粲然。衰鬓岂应妆面侧，陈编只合粉袍前。",
            "comment": ""
        },
        {
            "title": "次韵赵帅寒食四首",
            "content": "夜雨勾芒正主臣，晴云暖霭晓来新。小軿径趁遨头去，共醉郊园烂熳春。",
            "comment": ""
        },
        {
            "title": "十绝句寄赵帅",
            "content": "金田碧野把杯前，飞骑鸣弰簉玳筵。五百年来逢此乐，府公今续谪仙弦。",
            "comment": ""
        },
        {
            "title": "送项平甫教授之成都",
            "content": "昔人石穴命西蜀，岂知桃华胥隐腹。诗人昔吟蜀道难，何曾锦城负物看。平时风物今犹故，井络坤维神所护。汉官威仪二百年，斩新不受胡尘污。蜀民日为药市游，家说追欢不说愁。蜀人之文落中州，中州伧父缩颈羞。吾徒向来梦游处，今日登仙送君去。遨头上客人所敬，翰林先生士知慕。似闻儒冠不容假，挽致邹鲁无难者。况君笔力西汉前，亟遣人才有扬马。锦城之乐乐未涯，绿鬓朱颜君更佳。要奉板舆追胜日，暮万里桥朝浣花。古今胜概争入眼，归轩日日诗囊满。黄鹄东飞定有书，莫靳珠玑只推懒。",
            "comment": ""
        },
        {
            "title": "十绝句寄赵帅",
            "content": "子骏福星方久照，渔阳竹马省相迎。他时薤水休重问，市虎晨羊各用情。",
            "comment": ""
        },
        {
            "title": "次韵杨宰",
            "content": "头颅敢意封户牖，饮处往往推祭酒。宜人珍果亦鼎来，把杯未省嗟不偶。拳栗御枣玉山奇，南北气殊仍地丑。少日诗人鱠鲸兴，莫年醉客持螯手。令君未负将军腹，襞积琅玕向谁剖。三珍荐盘侑从事，悠然径访无何有。诗来可但落馋涎，万卷更惭王季友。",
            "comment": ""
        },
        {
            "title": "次韵寄王帅属",
            "content": "才华奔逸可能追，我识王郎自壮时。酒处每看鲸吸海，书成还想墨为池。穷交徒自怜东野，孰看于今敬道儿。莫斩诗筒数还往，人生何处不儿嬉。",
            "comment": ""
        },
        {
            "title": "次韵杨宰秋尾雪",
            "content": "密雪界秋冬，悲欢可得同。祥如关岁事，时合奏场功。政要肉骨手，民方霜叶风。强吟盐絮句，面不盖羞红。",
            "comment": ""
        },
        {
            "title": "闻舒州书生聚众为盗",
            "content": "边头仅绝胡尘警，频年麦秕禾不颖。淮民久矣困憔悴，淮俗岂常藏不逞。槌炉血马中夜呼，劫吏驱民刃加颈。吾民苦旱无生意，更复跳梁汝为便。堂堂王度无玷缺，赫赫军军容仍暇整。前年蜑户煽凶威，长蛇狶摇湖岭。元戎白羽才一挥，欲丐微生一无幸。尔曹么麽真癣疥，天网莫倚容蛙黾。昧逐青虫干斧锧，盍辞绿林救要领。鲸鲵虀粉有前戒，傥被皇恩各乡井。旱魃逞妖民倒垂，庙堂圣贤自司命。径须委节发陈禀，少息流离服顽横。劝分己责可次第，庶援沉焚痊国病。正资方岳佐尧禹，侧伫剡章伸此请。",
            "comment": ""
        },
        {
            "title": "学宫诸生饮邀予与子野同之三首",
            "content": "少日峨冠英俊场，课馀觞咏共徜徉。孰知薄宦江湖去，频梦炉亭饼饦香。",
            "comment": ""
        },
        {
            "title": "再次韵答节推二首",
            "content": "亏成久不挠心旌，老阅人间百事轻。却笑平生甘淡薄，每缘行乐问阴晴。羽觞饧粥同春事，卧醉行歌见俗情。击钵更遭强敌困，可能赤手控奔鲸。",
            "comment": ""
        },
        {
            "title": "客夜不寐四首",
            "content": "飞腾志意老来休，却听鸡声吟掉头。催雪忆梅还得句，到家准拟阿儒求。",
            "comment": ""
        },
        {
            "title": "再用前韵赠高司理共八首",
            "content": "俗里毫丝起抑扬，请君时闭读书堂。渭渭肯混泾流浊，凫短徒忧鹤胫长。千载流传防造次，百年表立要馨香。了知此印君堪付，过眼龙凉忽报章。",
            "comment": ""
        },
        {
            "title": "十绝句呈章茂深安抚",
            "content": "里社过逢起醉眠，行人鱼稻不论钱。欲知劝课功多少，地覆黄云远接天。",
            "comment": ""
        },
        {
            "title": "次韵吴江陈学长送行二首",
            "content": "白首诗书未亢宗，还纡墨绶揖王公。玉堂金马拌身外，法护僧弥且眼中。自诡嘘枯酬雅志，肯从束湿就奇功。垂虹高士知心客，定信襟期出处同。",
            "comment": ""
        },
        {
            "title": "再次韵杨宰七首",
            "content": "枣饤菘葅不阙供，露莲何啻剥千蓬。迎秋更有苍虬卵，邀勒斜阳未肯红。",
            "comment": ""
        },
        {
            "title": "题因老松江烟雨图二首",
            "content": "千里湖山宿雾昏，倚栏一笔解平吞。渔郎好在收纶罢，想踞笭箵共一樽。",
            "comment": ""
        },
        {
            "title": "闲居十首",
            "content": "破晓东风尚作寒，孤筇随客已媻姗。绝知蚤起非吾事，要趁梨花带露看。",
            "comment": ""
        },
        {
            "title": "口号十首呈程殿撰",
            "content": "公家昆季尽时贤，叔也骅骝拟度前。书谂亲庭先静退，至今文采照林泉。",
            "comment": ""
        },
        {
            "title": "龙眼矶",
            "content": "谁谓石一拳，不作江流碍。朝来扬帆西，瞥若骥历块。龙眼风火矶，培塿视华岱。似闻潢潦时，亦复鼓湍汇。凿去本不难，奇巧禹所爱。其上嘉树密，其侧鱼网晒。居惟羡渔乡，复欲老犊背。西归傥得此，庸敌七里濑。",
            "comment": ""
        },
        {
            "title": "示师文",
            "content": "朴樕已非材，肮脏遽成翁。生无适时具，何向不涂穷。赖结文字缘，人士饱过从。三年尉山邑，趣操有同风。博古得二臧，秀发仍两钟。蒋侯厚本学，落笔语更工。我卜当涂居，薪米耐阙供。从渠得琢磨，遗汝不己丰。士生在知道，寡陋难言功。会理贵博观，受物由虚中。潢污不扬漪，大江日倾东。迟汝草灵光，一觞寿乃公。",
            "comment": ""
        },
        {
            "title": "次韵答龚泽卿",
            "content": "君如绿耳抹流沙，躞蹀追风不待挝。缀葺曾童楚山竹，燕游行插曲江花。久烦凤诏搜奇逸，定复龙光叠宠嘉。叱咤即今凌笔阵，坐令楚幕集归鸦。",
            "comment": ""
        },
        {
            "title": "次韵王漕起秀亭",
            "content": "梦蹑常山万仞巅，宝符千载尚依然。乌丝有底枭凭夜，赤子能忘蚁就膻。正朔会须还禹服，登临聊复对吴天。明年重放危亭目，万旅公方北首燕。",
            "comment": ""
        },
        {
            "title": "题殖轩",
            "content": "窗户青红断手初，桃蹊竹径类僧居。日陪骚客挥椽笔，时著班衣奉板舆。领会能忘一樽酒，穷通拟付十年书。仍闻布谷催春事，一雨朝来溜决渠。",
            "comment": ""
        },
        {
            "title": "再次羊羔酒韵三首",
            "content": "莱子杯盘别样香，春浮亲面日相羊。老夫底幸沾馀沥，却笑无鱼客孟尝。",
            "comment": ""
        },
        {
            "title": "繁昌县感旧",
            "content": "繁昌古县依山麓，县外峰峦更重複。连山断处围平陆，有地可耕无十六。昔我作尉三年留，局促似为山所囚。野行付宿饭古寺，山路孰悉如吾州。车如鸡栖马如狗，风袂尘襟博升斗。是时身健发财斑，颇复兴怀为奔走。远近人家山影浓，与我周旋图画中。山鸟翔集相和应，野花开谢能白红。薄宦而今更长道，回头只觉当时好。筋骸罢惫鬓摧颓，不叹漂零叹吾老。",
            "comment": ""
        },
        {
            "title": "宴新守致语口号",
            "content": "相门贤裔圣门儒，锦席葩罗庆合符。天敛沉阴输瑞霭，月衔清影照冰壶。鸾胶密应锵金奏，麟脯何妨荐玉腴。闻道山城观盛事，一时歌舞溢通衢。",
            "comment": ""
        },
        {
            "title": "寄真州诗社诸友",
            "content": "畴昔离亭酒一钟，酒杯不比别愁浓。羡君联璧方保社，付我耦耕亲老农。握手陈雷便膠漆，几时韩孟果云龙。自今笔砚还高合，可是诗情病后慵。",
            "comment": ""
        },
        {
            "title": "次韵程帅二首",
            "content": "从昔文章盖代翁，言间有物自无同。娟妍徒玩花含露，洒落还惊月印空。底许贱工惭擢矢，信知妙斲有成风。古今一印元呈露，要在神融领会中。",
            "comment": ""
        },
        {
            "title": "次韵张守垂虹小驻",
            "content": "闻道垂虹舒远目，江波浩荡江天晴。江城竹马待已久，未妨小寒鸥鹭盟。郡民憔嗟岁不熟，丈夫慨慷志在行。盛时陈力要接淅，庶莫常谭嗤老生。",
            "comment": ""
        },
        {
            "title": "谢张德恭送糟蚶三首",
            "content": "压倒淤泥白莲藕，半捐介甲露浓纤。玉川水厄那知此，急具姜葱唤阿添。",
            "comment": ""
        },
        {
            "title": "次韵严文炳兼简张守二首",
            "content": "梅梅柳柳护深行，倦客重游眼更明。谷鸟自应寻旧约，渚兰潜欲换新萌。诗工已可醒人醉，赋就当须冰坐清。老我客渠真得计，梦魂无复凤凰城。",
            "comment": ""
        },
        {
            "title": "偕章宰劝农房山",
            "content": "簷外云深雨合围，此行不叹始非。对君便是苏端过，把酒曾无御叔讥。红湿烟郊思散策，寒欺病骨旋添衣。了知未尽山阴兴，共作冲泥傍险归。",
            "comment": ""
        },
        {
            "title": "题柏氏壁二首",
            "content": "梦觉号呼攧鹞风，忽惊肤粟似深冬。凄凉敛白收红后，赖有春醪琥珀浓。",
            "comment": ""
        },
        {
            "title": "程言聚散有感次前韵",
            "content": "步趁游人欢意长，谁交莺燕强雌黄。凭栏凝伫多佳丽，底羡簪花醉洛阳。",
            "comment": ""
        },
        {
            "title": "次韵高宾王见投四首",
            "content": "簷花如雾湿黄昏，犹梦君前白兽樽。但有红尘染衣袂，更堪碧草思王孙。逃威正坐齐竽谬，歈舞难招楚客魂。回首仙曹云雨上，谁云九虎踞天门。",
            "comment": ""
        },
        {
            "title": "再次韵答节推二首",
            "content": "透幕穿帘香雾浮，行云低影傍清讴。游人是处歌鼓腹，佳客伴翁吟掉头。令节可孤三日醉，归期犹有一春留。诗坛酒会容先歃，莫问将军老不侯。",
            "comment": ""
        },
        {
            "title": "题钦主器时所作登瀛图",
            "content": "唐家大府开天策，祖庙工歌登七德。伪王连组{纟斥}颈归，山东羞死虬须客。文儒济济陪英游，海内共指登瀛洲。未妨滥吹一延族，中有谋断皋伊流。崇宁圣人抚洪业，黄头遗种初芽蘖。青宫进讲多暇日，壑情远览思才杰。水墨落纸分毫厘，心融笔忘天运机。鸾翔鹄峙俨在目，更用褚亮摛辞为。天翻地覆人得知，神京北风吹皁旗。空令便桥乞央酒，盛事拂膺正观时。天家所宝君家得，拜手披图悼今昔。鼎湖龙去馀弓剑，上林雁来断消息。莫年笔力犹枝梧，惯题七骑阴山图。为君斲句偕画往，贷我老泪淋衣裾。",
            "comment": ""
        },
        {
            "title": "不寐二首",
            "content": "改遍年来所著书，依然幽梦隔华胥。寒更何与衰翁事，数到琤摐杀点馀。",
            "comment": ""
        },
        {
            "title": "曹娥庙二首",
            "content": "阅世谁无父，渠宁厌久生。惊波轻一死，森木竟双茔。石壁千寻立，江流万古清。祠宫拜遗像，犹复涕纵横。",
            "comment": ""
        },
        {
            "title": "寄张守仲思十首",
            "content": "知君喜客我携雏，径唤郎君到坐隅。二字通家仍莫逆，可怜相对各縗粗。",
            "comment": ""
        },
        {
            "title": "次韵丁判院",
            "content": "丁侯袖诗来，容年娲皇弦。咀嚼冰齿颊，如漱锡谷泉。露花有余姿，风漪自成纹。中含班傅香，夐绝郊岛寒。汗流竟后尘，何有一字难。明月堕我侧，盥诵喜欲颠。因君念漂零，挽仰追昔年。门间半面初，堤柳嘶晚蝉。寒里机不停，奔骛履欲穿。客舍此相遇，把酒霜鸿天。男儿气干霄，犹受稠人稠。似闻国士遇，度外置拘挛。渠信造物儿，赋予终奇偏。凌风谢垢浊，仙者一探丸。多肉彼下乘，更趠骅骝前。我老从斗禄，纤鳞潜重渊。饥火少见贷，归志久已坚。自甘尺蠖屈，何与风鹏骞。会看鹗书荐，领此云锦篇。从今拭病目，长风驾蜚翰。",
            "comment": ""
        },
        {
            "title": "龙泉",
            "content": "神龙媚此清浅居，欻然腾陵行太虚。越已倚赖龙沾濡，频年岁事胜三吴。到仁一视无戚疎，置彼此及心缺如。嗟龙自伐端欺予，淮南之民如渴乌。",
            "comment": ""
        },
        {
            "title": "任满交割粹事致语口号",
            "content": "黄堂冰峙两飞仙，不遣纤尘到绣筵。龙麝香中挥玉麈，蕙兰丛里釂金舡。即今别乘符初合，伫看丹墀璧再联。来岁凉颸生殿阁，帝觞同捧听钧天。",
            "comment": ""
        },
        {
            "title": "次韵吴守四首",
            "content": "十日阴寒此日晴，归来趁赏大花春。主家千斛香泉碧，却自摩挱漉酒巾。",
            "comment": ""
        },
        {
            "title": "观山四首",
            "content": "山如豪俊{上四下各}方隅，傲睨骄蹇未受拘。为著孤亭凌缥渺，至今端委正衙趋。",
            "comment": ""
        },
        {
            "title": "次韵陈梦锡",
            "content": "手板广缘替荷锄，从渠争挟子公书。三年已办青箱蠹，一饱才分代舍鱼。烟烬萁炉朝兀兀，窗明风霰夜疎疎。独思把酒看君醉，墨汁淋浪点翠裾。",
            "comment": ""
        },
        {
            "title": "题赵景安二亭·尺五二首",
            "content": "闛沓每疑坤轴动，撞唐更恐日车翻。凭栏待得波声寂，擘絮依然挂海门。",
            "comment": ""
        },
        {
            "title": "再次韵十首",
            "content": "客舍无佳晤，君来肯小留。衣穿从见肘，赋好似登楼。论世聊扪舌，输棋不计筹。明窗坐方稳，寒日为谁遒。",
            "comment": ""
        },
        {
            "title": "次韵何学谕送行二首",
            "content": "新诗念报答，呫嗫未能书。落笔群英右，惟君一敌如。穷愁疎翰墨，客路费羲舒。延合青冥上，摩研正望渠。",
            "comment": ""
        },
        {
            "title": "题龚养正孩儿枕屏二首",
            "content": "小屏光洁雪难如，写出嬉然同队鱼。索句拥书皆薄相，笑啼嗔喜莫怜渠。",
            "comment": ""
        },
        {
            "title": "程帅和陶二诗见忆次韵",
            "content": "我瞻西郊，云停不雨。鸡栖乱山，十舍千阻。一书缄春，慰厉存抚。望之或违，搔首企伫。停云酾之，蜚雨蒙蒙。启筒有获，如渴吸江。孤月河汉，轻飔牖窗。忆侍诲色，杖屦后从。盱衡推予，褒衮俪荣。靡怀不倾，靡言不情。会晤良难，欻然西征。孰谓愁斛，无自而生。竹萌触雪，粟花缀柯。风日山城，未春已和。命驾取涂，计日不多。官曹简书，公其谓何。",
            "comment": ""
        },
        {
            "title": "再次寄肯堂韵五首",
            "content": "丈室云趋彼岂徒，拳拳此意忍容孤。即今又举二三语，说似当年邑大夫。",
            "comment": ""
        },
        {
            "title": "次韵张守劝耕二首",
            "content": "吾徒一笑似关天，离合胡宁付偶然。梦境萍蓬渺云水，旧游花柳更风烟。交情缱绻今犹昔，妙句传抄喜欲颠。廷尉归须结袜客，为公饱饭计留年。",
            "comment": ""
        },
        {
            "title": "房陵十首",
            "content": "夏田少雨富来年，多雨何妨穑事秋。已戒日供皮子面，更教晚稻饱霜收。",
            "comment": ""
        },
        {
            "title": "泛湖十绝句",
            "content": "楼前行客竟昂头，楼上齐声唱石州。衮遍实催犹未彻，暑风晴月各新秋。",
            "comment": ""
        },
        {
            "title": "次韵朱通判严上舍",
            "content": "君家名酒压吴城，肯向时流取次倾。篘玉谁今窥正色，班荆渠定赏真清。双壶问字宁能许，一醉留宾不办营。莫惜驱车饷元亮，须防结袜要王生。",
            "comment": ""
        },
        {
            "title": "六绝句呈赵帅兼简郑机宜",
            "content": "宦路平时欲陆沉，先生诲语每南金。长庚配月空回首，古井无波已此心。",
            "comment": ""
        },
        {
            "title": "和熹",
            "content": "仁烋狂甥趁猎人，颇能戴眼笑庭绅。汉家退堡犹麻沸，正复羞为女主臣。",
            "comment": ""
        },
        {
            "title": "复次韵四首",
            "content": "诸李辞章推李白，向来蜀道赋噫吁。房陵山险犹如许，石穴巴邛定不诬。",
            "comment": ""
        },
        {
            "title": "赠吴子隆",
            "content": "诗到吴侯信崛奇，汗颜飞动可容追。小挥梦里五色笔，吟作人间黄绢辞。满耳龙鸾啸空旷，惊人雨雹散雷搥。相如气压邹枚倒，未觉樽前运思迟。",
            "comment": ""
        },
        {
            "title": "别俞君任通判三首",
            "content": "客舍不宜久，黄尘翳衣缨。非君此解后，孰使老眼明。握手杂谈笑，洗醆共浊清。已烬铜炉烟，倏听丙夜更。清诗相劳苦，凛然见高情。珠璧眩璀璨，珩璜竞鎗铿。宁惟老眼明，亦使病骨轻。语离信所重，未敢促归程。",
            "comment": ""
        },
        {
            "title": "仁于庵",
            "content": "{禾罢}稏围僧屋，檀栾隔槿篱。月池聊濯足，雪壁剩留诗。里社皆囷廪，钟鱼亦岁时。平生松隐赋，回首十年迟。",
            "comment": ""
        },
        {
            "title": "近榆亭",
            "content": "少日接为构，无可了桑榆。邀食有余地，何事须千奴。此亭与此木，到眼聊为娱。五诗信睡语，定博君卢胡。",
            "comment": ""
        },
        {
            "title": "暮春泛西湖次口号韵呈程待制十首",
            "content": "客舟日日野芳前，鶗鴂鸣时始息肩。无絮可漂花可藉，良辰乐事属明年。",
            "comment": ""
        },
        {
            "title": "天申节致语",
            "content": "遐想云璈奏未央，璇舆金录庆生商。九光霞里停仙仗，万岁声中奉帝觞。天上擗麟供乐事，人间舞凤侈恩光。小臣愿效华封祝，试颂灵椿寿圣皇。",
            "comment": ""
        },
        {
            "title": "过吕仙洞四首",
            "content": "天人蜕迹便天飞，混迹尘凡世得知。岁历七朝踰六百，朝朝冷眼阅行尸。",
            "comment": ""
        },
        {
            "title": "赠琴妓二首",
            "content": "梦中曾揖蔡文姬，焦尾亲传半夜衣。莫向诗人弹别鹄，免烦衰泪对君挥。",
            "comment": ""
        },
        {
            "title": "次张学录韵十首",
            "content": "东邻夜牙筹，西邻晨伊凉。孰知陋巷士，乾坤书一床。",
            "comment": ""
        },
        {
            "title": "次姜尧章赠诗卷中韵",
            "content": "自甘谢祖风，屑屑扫一室。准拟高史来，函丈置三席。声名绝辈行，文字追古昔。黄白马上郎，觌面不相挹。",
            "comment": ""
        },
        {
            "title": "县圃酴醾",
            "content": "北园红紫已蜚尘，始放幽亭烂熳春。叠翠影低珠幰重，洗妆人倦玉容真。蔷薇清露疑分派，茉莉评香且外臣。领略浓芳须好语，即令袖手恐花嗔。",
            "comment": ""
        },
        {
            "title": "泛湖十绝句",
            "content": "银笔曾烦赞此君，即今墨色俨如新。因君细数登龙日，十九年前入幕宾。",
            "comment": ""
        },
        {
            "title": "帅寄诗再次韵",
            "content": "才力高下岐云泥，龟镜国老乳臭儿。纷纷过眼败人意，棘端觅猴毛不皮。江西久无金华伯，平水未识元微之。府公牙颊著天籁，吮漱濩武鸣咸池。江城屡雪传新作，梁园赋客让环奇。振两文忠旧号令，赤手破敌无所持。小人拜赐但袖手，匪报未办瑶华诗。",
            "comment": ""
        },
        {
            "title": "垦山叟",
            "content": "杂木漫山谁所种，居不临流多不用。九月霜风卷黄落，群山一昔皆班駮。遥看拖帔横椽衣，农家刈粟山有畦。家家垦田日嫌窄，荒林翳荟惜虚掷。斸荒作熟不挂籍，输官之馀给衣食。州中之政常近厚，不欲屑屑校升斗。宁其弃之听民取，实亦藉是作康阜。继承不皆惠慈守，汝须弥缝吏胥口，防有后来规税亩。",
            "comment": ""
        },
        {
            "title": "急笔赠欧处士",
            "content": "南州江山昔所历，雨峰黯叆晴江碧。几年思之忽堕前，政得欧生醉时笔。斯人历览山川奇，得兴落笔天露机。不须十日五日一水石，已要王宰相攀追。相逢便整南归柂，短章许君慵未果。酒边搜句敢言工，不解似君般礴臝。",
            "comment": ""
        },
        {
            "title": "次韵梁广文重午吊古",
            "content": "去年重午饮酒归，赓歌酬酢无俗子。今年重午约同饮，更向诗人阅诗史。平生玩物游戏尔，把酒孰知情所寄。交朋径略形体中，嗜好本非杯勺里。自昔骚人吟九辩，亦知令尹安三已。宗英分严君恩重，一身摧折财稊米。空遗楚俗千古哀，沈菰鼓鷁喧江涘。属世休明偕五细，尚论取友吾谢此。但制荷裳扈明月，无复凄风起苹芷。明日菖盘荐急觞，容我客间先坐寐。君来何止四者并，九室之春贱如水。",
            "comment": ""
        },
        {
            "title": "再次交代韵四首",
            "content": "今朝著我簿书堆，领客樽罍未办开。始信南山是知己，露奇呈秀斩关来。",
            "comment": ""
        },
        {
            "title": "次韵张守阻冰",
            "content": "清篇方鼎来，强韵不可柰。胆掉久未定，如守上泷柂。浑厚出绮丽，平谈含顿挫。正始叹不嗣，黄初君突过。想当舟陷泥，势若右旋磨。河神要好句，待君颜一破。我行阻重壩，倍费客炊火。邗沟尘欲扬，人步沟尾汊。一雨濯旱枯，此惠谁所假。生世天不人，孰者可吊贺。",
            "comment": ""
        },
        {
            "title": "百花楼",
            "content": "楼中香漂百和浓，楼下锦缬翻东风。玉樽美酒清若空，吴姬妆面相映红。人生一笑不易得，是间一醉千金直。元龙百尺君勿论，芳时且可金杯侧。",
            "comment": ""
        },
        {
            "title": "再次韵",
            "content": "雪神再出奇，剪水谁佽助。群仙幻尘寰，落势未肯住。政成气乃和，此瑞岂无故。同云方颂周，恶氛已销楚。乾坤玉花中，客子眩回顾。人家占嘉平，酒处应起舞。了知及物功，当倍苏旱雨。前雪淮海燕，把酒欲轻举。今雪燕拂云，胜概惊似许。客途一笑适，乐事诧晚遇。回思何人家，鸡黍羞季路。",
            "comment": ""
        },
        {
            "title": "罗提举见和再用韵四首",
            "content": "又作凝香斋宿，未容燥吻得濡。颇怪太湖龙伯，贝宫卧戏明珠。",
            "comment": ""
        },
        {
            "title": "次韵王编修二首",
            "content": "老誓捐书断苦吟，君苗笔砚戴逵琴。因君又试推敲手，揆我终惭缴绎音。漫作蠹鱼餐朽策，倏听鹎鵊语中林。肉台盘客曾丁字，碧酒留宾听浅深。",
            "comment": ""
        },
        {
            "title": "娟峰",
            "content": "当年金华小家儿，神游九天狹八维。房陵之山秀而奇，蔚蓝一山群山推。儿肯下顾停軿辎，珠贝作宫琼门楣。门前乱石无津涯，一叱转眼羊万蹄。羒羒{羊古}羯纷躨尼，蹲鸣踞齧供儿嬉。有褐之叟鬓已丝，似黠非黠痴非痴。傲睨窍觇儿所为，掉臂席卷靡孑遗。一杯见罚儿酹卮，亟鞭风驭还瑶池。幻变起灭荒是非，彼此失得谁成亏。即有而无道乃几，仙者狡狯人得知。以偷而名真见疵，我来访古求端倪。山吾良友儿吾师，嘉木异石相因依。如刻如椓如鬓眉，名峰以娟吾始之。为丐片石傥可碑，更遣子虚摛厥辞。",
            "comment": ""
        },
        {
            "title": "再次韵",
            "content": "谷岩蛰石燕，帝阙锁丰隆。入怀疑有无，惬此靡微风。晴空寄望眼，已快鹤出笼。向来阴雨余，缺然贤圣中。庭竹忽乾鹊，云衢亦轻鸿。新诗照老眼，姱嫮欺群红。飞仙款幽寂，珩璜韵丁东。稠叠挹胜概，孰谓吾天穷。花神怜客心，密密灵犀通。冗官况暇豫，令节聊从容。少徐泛觞醉，或有解佩逢。倾城试新妆，户户虚帘栊。未用椽笔飞，坐诧十吏供。乐事易陈迹，此叹今古同。当时序兰亭，一一言由衷。嘉会青帝惜，芳情吾辈钟。繁香与丽人，相映媚以丰。沥酒劝羲驭，西去忍匆匆。迟暮冀如原，百违今一从。澜翻笑谭口，几成呫嚅翁。",
            "comment": ""
        },
        {
            "title": "有叹",
            "content": "应事如应敌，收功端有素。诗乃随景迁，预计几胶柱。鼓吹月明秋，当时亦佳句。见卵求时夜，竟为阴云妒。想像蕲为工，故智那用据。向来东游意，梦境骚人赋。出郭带月行，过山冲雪去。风力马欲却，寒气鸟不度。旧拟忽新偶，自笑邯郸步。与世甘数奇，失意资一悟。覆却从万方，悠然随所遇。吟情形前影，尘事风外絮。郊原二月天，节物属丹素。山风欻雪花，野屋欲冰柱。破除酒边兴，截断口前句。谁将万玉妃，一一事娇妒。东皇不无情，退缩自失据。史君文章家，客子旧能赋。兹游岂偶然，拟作袖手去。江梅孤旧约，桃花怅前度。漂忽几何时，林影映沙步。层云放曒日，莹澈等僧悟。一笑百虑余，如世有晚遇。预知诗及门，新语谢盐絮。",
            "comment": ""
        },
        {
            "title": "寄二孙·嶢",
            "content": "忆昔初换孙，双鬓飒已秋。眼看与我长，岁月如许遒。我以薄宦西，汝为守舍留。梦辄来后前，岁律欻再周。想今与乃父，长我更半头。天姿粹而温，整整静不浮。六经如取携，八面自优游。落笔动万言，颇能如翁不。如翁何足道，抗志须前修。良匠有妙斲，惰农无厚收。彼哉碌碌者，不源而计流。吾言不虚往，过是夫何求。",
            "comment": ""
        },
        {
            "title": "寄兴化叶明府进卿二首",
            "content": "一昨连甍较诈狙，缿筒合斗未良图。君来嚬笑民之法，政绝锋铓古与徒。俗变身如游建德，时清人不畏萑苻。自公日有诗书乐，大府仍无急急符。",
            "comment": ""
        },
        {
            "title": "叶进卿寄和章次韵复之",
            "content": "君文如泛涛渊里，方快惊澜忽清泚。手抄口诵欲忘年，小窗长日铜炉烟。端宜饮我三斗墨，有底向人矜此客。平生歌颂仍歌风，宽柔静直能形容。心知公瑾胜醇酒，人仰韩公真北斗。词坛正倚君主盟，笔驱化工钩物情。诗来得我玩世意，刻石便当幽居记。儿曹转手作云雨，陈雷输心可人否。中牟报政径青云，此老洗眼久徯君。重逢首理车笠语，定指渠侬笑城府。",
            "comment": ""
        },
        {
            "title": "次韵张司户",
            "content": "他日犹能说宦游，老禁多病厌漂流。近临西蜀窥鲛室，旧傍东溟看蜃楼。归计已嗟霜蟹晚，吟声闲伴侯虫秋。尘冠径欲留神武，万顷苍茫漾白鸥。",
            "comment": ""
        },
        {
            "title": "和陶渊明归田园居六诗",
            "content": "良骥驰康庄，骧首轻韅鞅。筋骨倏谢昔，得无伏枥想。自审涎颡质，蹀躞欲奚往。如我合渔樵，夺炀忘幼长。资身本缺如，与世志空广。老去傃所安，岂直乐榛莽。",
            "comment": ""
        },
        {
            "title": "马上见卖白莲者三首",
            "content": "东荡百顷宽，满荡莲结花。孤村莲荡西，茅茨吾所家。年年红紫尽，为春留芳华。酒船堕云锦，歌棹凌瑞霞。只今乡闾梦，不道身风沙。把花但三嗅，对酒长咨嗟。",
            "comment": ""
        },
        {
            "title": "次韵赵帅四首",
            "content": "藩方人奠枕，楚尾铁为城。晓日熙仁惠，春雷的殷政声。护边一李勣，增户几王成。笑指琼花露，如公彻底清。",
            "comment": ""
        },
        {
            "title": "香云寺",
            "content": "山月明空隙，庭柯下槁乾。沈沈僧夜静，漠漠雁天寒。梦境愁偏隔，诗情老易阑。未容辞水厄，聊复踞蒲团。",
            "comment": ""
        },
        {
            "title": "游山阳十首",
            "content": "官池二十四鸳鸯，锦彩争鲜伴醉狂。翡翠有儿知更好，几时飞到酒樽傍。",
            "comment": ""
        },
        {
            "title": "定海四首",
            "content": "官廨盐烟外，居人杂贾胡。听言须画字，讨海倚输租。羽俗何妨陋，鲜肥颇不无。已甘三载住，畴昔计乘桴。",
            "comment": ""
        },
        {
            "title": "次韵元卿二首",
            "content": "笑携佳句又冲寒，政用消忧觞咏间。酒贱粗能留子醉，食贫未暇惨予颜。搜诗杜老方须药，强项萧生且抱关。旧约偶耕犹念否，霜林雪竹正斓斑。",
            "comment": ""
        },
        {
            "title": "次阵倅同年琼露酒诗韵",
            "content": "君家家酿人家无，市酤漓涩真剥肤。朝来洗盏酹先酒，凝若金茎秋露珠。色香第一味称此，舆台桑落卿玉腴。客间公荣不共饮，主人恩意无乃孤。欢伯三益能娱予，愁城九守付摧枯，魂梦枉用驰枌榆。君家家酿人家无，渴羌恼君君恕乎。为君剧饮首就濡，可待谋乐间忧虞。",
            "comment": ""
        }
    ]
}