{
    "dynasty": "宋",
    "author": "吕渭老",
    "poems": [
        {
            "title": "极相思",
            "content": "西园斗草归迟。隔叶啭黄鹂。阑干醉倚，秋千背立，数遍佳期。寒食清明都过了，趁如今、芍药蔷薇。衩衣吟露，归舟缆月，方解开眉。",
            "comment": ""
        },
        {
            "title": "握金钗",
            "content": "风日困花枝，晴蜂自相趁。晚来红浅香尽。整顿腰肢晕残粉。弦上语，梦中人，天外信。青杏已成双，新尊荐樱笋。为谁一和销损。数著佳期又不稳。春去也，怎当他，清昼永。",
            "comment": ""
        },
        {
            "title": "水调歌头",
            "content": "解衣同一笑，聊复起厨烟。醉乡何处，与君舒啸入壶天。长怪时情狭隘，杯酒岂容我辈，不上谪仙船。雅志念湖海，小艇一丝竿。夜迢迢，灯烛下，几心闲。平生得处，不在内外及中间。点检春风欢计，惟有诗情宛转，馀事尽疏残。彩笔题桐叶，佳句问平安。",
            "comment": ""
        },
        {
            "title": "醉蓬莱",
            "content": "任落梅铺缀，雁齿斜桥，裙腰芳草。闲伴游丝，过晓园庭沼。厮近清明，雨晴风软，称少年寻讨。碧缕墙头，红云水面，柳堤花岛。谁信而今，怕愁憎酒，对著花枝，自疏歌笑。莺语丁宁，问甚时重到。梦笔题诗，帊绫封泪，向凤箫人道。处处伤心，年年远念，惜春人老。",
            "comment": ""
        },
        {
            "title": "卜算子",
            "content": "渡口看潮生，水满蒹葭浦。长记扁舟载月明，深入红云去。荷尽覆平池，忘了归来路。谁信南楼百尺高，不见如莲步。",
            "comment": ""
        },
        {
            "title": "浣溪沙",
            "content": "风扫长林雪压枝。纷纷冻鹊傍帘飞。一尊聊作破寒威。春意正愁梅漏泄，客情尤怕病禁持。曲阑干外日初迟。",
            "comment": ""
        },
        {
            "title": "思佳客",
            "content": "梦里相逢不记时。断肠多在杏花西。微开笑语兜鞋急，远有灯光掠鬓迟。辞永夜，失深期。一枝黄菊对伤悲。夜凉窗外闻裁剪，应熨沈香制舞衣。",
            "comment": ""
        },
        {
            "title": "水龙吟",
            "content": "年年九月西湖，绣船继日笙箫拥。五云深处，红帘一桁，语莺歌凤。群玉峰头，影娥池畔，烟霞飞动。认蓬瀛仙子，云程路远，贪人世、瑶池梦。要看黄尘清海，戏真珠、麻姑清纵。曲门自有，菊金芳砌，月篦浮栋。子著宫桃，舞翻官柳，霞杯纤捧。待明年更把，西风妙曲，按成新弄。",
            "comment": ""
        },
        {
            "title": "满路花/促拍满路花",
            "content": "西风秋日短，小雨菊花寒。断云低古木，暗江天。星娥尺五，佳约误当年。小语凭肩处，犹记西园。画桥斜月阑干。鸟啼花落，春信遣谁传。尚容清夜梦、小留连。青楼何处，宝镜注婵娟。应念红笺事，微晕春山。背窗愁枕孤眠。",
            "comment": ""
        },
        {
            "title": "南歌子",
            "content": "策杖穿荒圃，登临笑晚风。无穷秋色蔽晴空。遥见夕阳江上、卷飞蓬。雁过菰蒲远，山遥梦寐通。一林枫叶堕愁红。归去暮烟深处、听疏锺。",
            "comment": ""
        },
        {
            "title": "如梦令",
            "content": "多谢西池桃李。伴我一春沈醉。能有几多香，陪了一江来泪。憔悴。憔悴。又是落花铺地。",
            "comment": ""
        },
        {
            "title": "渔家傲",
            "content": "落月杜鹃啼未了。粥鱼忽报千山晓。笠子盖头衣钵少。穿林表。回头高刹空中小。官路旧多林木绕。露浓花蕊皆颠倒。渡水登山排草草。卢山好。香炉峰下湖波渺。",
            "comment": ""
        },
        {
            "title": "卜算子",
            "content": "一日抵三秋，半月如千岁。自夏经秋到雪飞，一向都无计。续续说相思，不尽无穷意。若写幽怀一段愁，应用天为纸。",
            "comment": ""
        },
        {
            "title": "齐天乐",
            "content": "香红飘没明春水，寒食万家游舫。整整斜斜，疏疏密密，帘缬旗红相望。江波荡漾。称彩舰龙舟，绣衣霞桨。舞楫争先，歌笑箫鼓乱清唱。重来刘郎又老，对故园桃红春晚，尽成惆怅。泪雨难晴，愁眉又结，翻覆十年手掌。如今怎向。念舞板歌尘，远如天上。斜日回舟，醉魂空舞扬。",
            "comment": ""
        },
        {
            "title": "千秋岁",
            "content": "宝蟾悬镜。露颗倾荷柄。飞萤点点明花径。凝愁情不展，宿酒风还醒。天似晓，银河半落星相趁。心事都无定。才致元相称。春过了，秋将近。小窗通竹圃，野色连金井。得仗个，多情燕子分明问。",
            "comment": ""
        },
        {
            "title": "祝英台/祝英台近",
            "content": "宝蟾明，朱阁静，新燕近帘语。还记元宵，灯火小桥路。逢迎春笋柔微，凌波纤稳，诮不顾、斗斜三鼓。甚无据。谁信一霎是春，惊声留不住。柳色苔痕，风雨暗花圃。细看罗带银钩，绡巾香泪，算不枉、那时分付。",
            "comment": ""
        },
        {
            "title": "好事近",
            "content": "小饮破清寒，坐久困花颓玉。两行艳衣明粉，听阿谁拘束。丽华百媚坐来生，仙韵动群目。一曲凤箫同去，倦人间丝竹。",
            "comment": ""
        },
        {
            "title": "选冠子",
            "content": "雨湿花房，风斜燕子，池阁昼长春晚。檀盘战象，宝局铺棋，筹画未分还懒。谁念少年，齿怯梅酸，病疏霞盏。正青钱遮路，绿丝明水，倦寻歌扇。空记得、小阁题名，红笺青制，灯火夜深裁剪。明眸似水，妙语如弦，不觉晓霜鸡唤。闻道近来，筝谱慵看，金铺长掩。瘦一枝梅影，回首江南路远。",
            "comment": ""
        },
        {
            "title": "卜算子",
            "content": "得酒解愁烦，多病还疏酒。本是多情失意人，此味如何受。沈醉且高歌，不饮心常有。守著残灯斗著眉，怎不腰肢瘦。",
            "comment": ""
        },
        {
            "title": "木兰花慢",
            "content": "桂乡云万缕，更飞雨、洗香车。念密会经年，银潢浪阻，玉露期赊。灵星瑞桥对展，散匆匆、喜色满天涯。回首丁宁晓角，未宜吹动梅花。家家。竟赏彩茸，穿桂影、醉流霞。渐舞袖翻鸾，歌声缀凤，钗影交加。人间共饶宴乐，算天孙、怎忍遣河斜。莫惜西楼剪烛，大家同到啼鸦。",
            "comment": ""
        },
        {
            "title": "江城子",
            "content": "闻君见影已堪怜。短因缘。偶同筵。相见无言，分散倍依然。做梦杨花随去也，妆阁畔，绣床前。觉来离绪意绵绵。写蛮笺。倩谁传。鱼雁悠悠，门外水如天。欲上西楼还不忍，难著眼，望秋千。",
            "comment": ""
        },
        {
            "title": "渔家傲",
            "content": "潦倒瞿昙饶口悄。拈花冤道头陀笑。鸡足山中眠未觉。谁知道。至今功业犹分剖。唇口周遮何日了。禅床四面藤萝绕。有个路头君试讨。梅花老。南园蝴蝶飞芳草。",
            "comment": ""
        },
        {
            "title": "醉思仙",
            "content": "断人肠。正西楼独上，愁倚斜阳。称鸳鸯鸂鶒，两两池塘。春又老，人何处，怎惯不思量。到如今，瘦损我，又还无计禁当。小院呼卢夜，当时醉倒残缸。被天风吹散，凤翼难双。南窗雨，西廊月，尚未散、拂天香。听莺声，悄记得，那时舞板歌梁。",
            "comment": ""
        },
        {
            "title": "南乡子",
            "content": "樊子唤春归。梦逐杨花满院飞。吹过西家人不见，依依。萍点荷钱又满池。屈指数佳期。何日凭肩对展眉。倾尽十分应不醉，迟迟。何惜樱桃杏子时。",
            "comment": ""
        },
        {
            "title": "生查子",
            "content": "双鬟绿发齐，多笑蔫红落。穿竹过西斋，问字时偷学。娇慵不惯羞，同倚阑干角。屈指数元宵，灯火堪行乐。",
            "comment": ""
        },
        {
            "title": "豆叶黄/忆王孙",
            "content": "晚妆新试碧衫凉。金鸭犹残昨夜香。柳际风来月满廊。一双双。人对鸳鸯浴小塘。",
            "comment": ""
        },
        {
            "title": "生查子",
            "content": "裙长步渐迟，扇薄羞难掩。鞋褪倚郎肩，问路眉先敛。踏青南陌回，倚醉开娇靥。今夜更同行，忍笑匀妆脸。",
            "comment": ""
        },
        {
            "title": "南乡子",
            "content": "小雨阻行舟。人在烟林古渡头。欲挈一尊相就醉，无由。谁见横波入鬓流。百计不迟留。明月他时独上楼。水尽又山山又水，温柔。占断江南万斛愁。",
            "comment": ""
        },
        {
            "title": "谒金门",
            "content": "人已老。春亦不留些少。花尽叶长蚕又抱。子规啼未了。往事不论多少。且向尊前一笑。白发满头愁已到。路长波渺渺。",
            "comment": ""
        },
        {
            "title": "望海潮",
            "content": "侧寒斜雨，微灯薄雾，匆匆过了元宵。帘影护风，盆池见日，青青柳叶柔条。碧草皱裙腰。正昼长烟暖，蜂困莺娇。望处凄迷，半篙绿水浸斜桥。孙郎病酒无聊。记乌丝醉语，碧玉风标。新燕又双，兰心渐吐，嘉期趁取花朝。心事转迢迢。但梦随人远，心与山遥。误了芳音，小窗斜日对芭蕉。",
            "comment": ""
        },
        {
            "title": "好事近",
            "content": "长记十年前，彼此玉颜云发。尊酒几番相对，乐春花秋月。而今各自困飘零，憔悴几年别。说著大家烦恼，且大家休说。",
            "comment": ""
        },
        {
            "title": "点绛唇",
            "content": "扇列红鸾，赭黄日色明金殿。御香葱茜。宝仗香风暖。咫尺天颜，九奏朝阳管。群臣宴。醉霞凝面。午漏传宫箭。",
            "comment": ""
        },
        {
            "title": "木兰花慢",
            "content": "石榴花谢了，正荷叶、盖平池。试玛瑙杯深，琅玕簟冷，临水帘帷。知他故人甚处，晚霞明、断浦柳枝垂。唯有松风水月，向人长似当时。依依。望断水穷，云起处、是天涯。奈燕子楼高，江南梦断，虚费相思。新愁暗生旧恨，更流萤、弄月入纱衣。除却幽花软草，此情未许人知。",
            "comment": ""
        },
        {
            "title": "渔家傲",
            "content": "高绊袈裟挑纸帔。一杯茶罢成行计。路入庐山风细细。轻弹指。百千三昧俱游戏。法椅何曾烧两臂。谁知纸上无穷意。欲识普贤真实际。齁齁地。小炉雪夜和衣睡。",
            "comment": ""
        },
        {
            "title": "贺新郎",
            "content": "斜日封残雪。记别时、檀槽按舞，霓裳初彻。唱煞阳关留不住，桃花面皮似热。渐点点、珍珠承睫。门外潮平风席正，指佳期、共约花同折。情未忍，带双结。钗金未断肠先结。下扁舟、更有暮山千叠。别後武陵无好梦，春山子规更切。但孤坐、一帘明月。蚕共茧、花同蒂，甚人生要见，底多离别。谁念我，泪如血。",
            "comment": ""
        },
        {
            "title": "惜分飞",
            "content": "白玉花骢金络脑。十里华灯相照。帘映春窈窕。雾香残腻桃花笑。一串歌珠云外袅。饮罢玉楼寒悄。归去城南道。柳梢猎猎东风晓。",
            "comment": ""
        },
        {
            "title": "思佳客",
            "content": "深夜槐风析酲惺。露荷凉气满西庭。凭栏小语花梢月，缓步偷拈石上萤。秋意早，暑衣轻。殢人索酒复同倾。大家沈醉还高枕，一任西楼报五更。",
            "comment": ""
        },
        {
            "title": "情久长",
            "content": "冰梁跨水，沈沈霁色遮千里。怎向我、小舟孤楫，天外飘逐。夜寒侵短发，睡不稳、窗外寒风渐起。岁华暮、蟾光射雪，碧瓦飘霜，尘不动、寒无际。鸡咽荒郊，梦也无归计。拥绣枕、断魂残魄，清吟无味。想伊睡起，又念远、楼阁横枝对倚。待归去、西窗剪烛，小阁凝香，深翠幕、饶春睡。",
            "comment": ""
        },
        {
            "title": "扑蝴蝶近/扑蝴蝶",
            "content": "分钗绾髻，洞府难分手。离觞短阕，啼痕冰舞袖。马嘶霜滑，桥横路转，人依古柳。晓色渐分星斗。怎分剖。心儿一似，倾入离愁万千斗。垂鞭伫立，伤心还病酒。十年梦里婵娟，二月花中豆蔻。春风为谁依旧。",
            "comment": ""
        },
        {
            "title": "蓦山溪",
            "content": "元宵灯火。月淡游人可。携手步长廊，又说道、倾心向我。归来一梦，整整十年馀，人似旧，去无因，牵惹情怀破。章台杨柳，闻道无关锁。行客挽长条，悄不似、当初些个。而今休也，摇落任东风，但恣意，尽留情，我也知无那。",
            "comment": ""
        },
        {
            "title": "早梅芳近/早梅芳",
            "content": "画帘深，妆阁小。曲径明花草。风声约雨，暝色啼鸦暮天杳。染眉山对碧，匀脸霞相照。渐更衣对客，微坐自轻笑。醉红明，金叶倒。恣看还新好。莹汪粉泪，滴烁波光射庭沼。犀心通密语，珠唱翻新调。佳期、定约秋了。",
            "comment": ""
        },
        {
            "title": "渔家傲",
            "content": "昨夜山空流石乳。道人妙手亲拈取。未欲凌云归洞府。清风举。大千一叶同掀舞。笑把须弥挝破鼓。东山云作西山雨。我欲住庵无拄斧。君相许。三更明月湖心午。",
            "comment": ""
        },
        {
            "title": "豆叶黄/忆王孙",
            "content": "林花著雨褪胭脂。叶底双桃结子迟。对镜凭郎略皱眉。笑微微。燕子羞人必懒归。",
            "comment": ""
        },
        {
            "title": "一落索",
            "content": "鸟散馀花飞舞。满地风雨。长江滚滚接天流，夜送征帆去。今夜行云何处。断肠南浦。残灯不剪五更寒，独自与、馀香语。",
            "comment": ""
        },
        {
            "title": "水调歌头",
            "content": "暮云遮远眼，叠叠入青烟。十年不见，醯鸡同舞瓮中天。闻道山阴回棹，相去都无百里，李郭可同船。行止皆天意，端欲自操竿。功名事，须早计，真安闲。高才妙手，不当留意市廛间。俄已山林长往，尘面时时拂镜，齿发甚衰残。廊庙非吾事，茅屋且安安。",
            "comment": ""
        },
        {
            "title": "天仙子",
            "content": "楼下辘轳横露井。楼上婵娟开晓镜。下楼难忘上楼时，风未定。帆不正。簌簌珍珠挥麈柄。眉上新愁吹不醒。别酒未斟歌未忍。雪中梅下定重来，烟暝暝。肠寸寸。莫放笛声吹落尽。",
            "comment": ""
        },
        {
            "title": "渔家傲",
            "content": "闻道庐山横广泽。晴空万顷波涛白。上有至人营窟宅。经游客。古今多是烟霞谪。一钵上人轻六翮。选场要射如来策。点化黄金非妙药。难堪酌。三生一口都吞却。",
            "comment": ""
        },
        {
            "title": "百宜娇/眉妩",
            "content": "隙月垂篦，乱蛩催织，秋晚嫩凉房户。燕拂帘旌，鼠窥窗网，寂寂飞萤来去。金铺镇掩，谩记得、花时南浦。约重阳、萸糁菊英，小楼遥夜歌舞。银烛暗、佳期细数。帘幕渐西风，午窗秋雨。叶底翻红，水面皱碧，灯火裁缝砧杵。登高望极，正雾锁、官槐归路。定须相将，宝马钿车，访吹箫侣。",
            "comment": ""
        },
        {
            "title": "南歌子",
            "content": "片片云藏雨，重重雾隐山。可怜新月似眉弯。今夜断肠凝望、小楼寒。梦断云房远，书长蜡炬残。夜妆应罢短屏间。都把一春心事、付梅酸。",
            "comment": ""
        },
        {
            "title": "江城子慢",
            "content": "新枝媚斜日。花径霁、晚碧泛红滴。近寒食。蜂蝶乱、点检一城春色。倦游客。门外昏鸦啼梦破，春心似、游丝飞远碧。燕子又语斜檐，行云自没消息。当时乌丝夜语，约桃花时候，同醉瑶瑟。甚端的。看看是、榆角杨花飞掷。怎忘得。斜倚红楼回泪眼，天如水、沈沈连翠璧。想伊不整啼妆影帘侧。",
            "comment": ""
        },
        {
            "title": "选冠子",
            "content": "风约晴云，花乾宿露，帘幕万家清晓。青帘赛酒，小坞藏春，冶叶艳枝相照。羊驾小车，笑逐游人，远迷芳草。更红英飞舞，绣茵连接，雾台烟沼。年少日、细马戎鞯，红靴玉带，同指软尘西笑。珍珠戏掷，彩笔搜奇，不觉暮春莺老。谁见这回，霜点髯衰，事萦怀抱。诉一春心事，燕子周遮来了。",
            "comment": ""
        },
        {
            "title": "一落索",
            "content": "宫锦裁书寄远。意长辞短。香兰泣露雨催莲，暑气昏池馆。向晚小园行遍。石榴红满。花花叶叶尽成双，浑似我、梁间燕。",
            "comment": ""
        },
        {
            "title": "满江红",
            "content": "晚浴新凉，风蒲乱、松梢见月。庭阴尽、暮蝉啼歇。萤绕井阑帘入燕，荷香兰气供摇箑。赖晚来、一雨洗游尘，无些热。心下事，峰重叠。人甚处，星明灭。想行云应在，凤凰城阙。曾约佳期同菊蕊，当时共指灯花说。据眼前、何日是西风，凉吹叶。",
            "comment": ""
        },
        {
            "title": "蝶恋花",
            "content": "花色撩人红入眼。可是东君，要得人肠断。欲诉深情春不管。风枝雨叶空撩乱。谩插一枝飞一盏。小赏幽期，破我平生愿。珍约未成春又短。但凭蝴蝶传深怨。",
            "comment": ""
        },
        {
            "title": "醉桃源/阮郎归",
            "content": "棂香新染砑红绫。腰肢瘦不胜。合欢小幌掩馀酲。芙蓉入梦频。山不尽，水无情。锦河隔锦茵。刘郎仙骨未应轻。桃花已误人。",
            "comment": ""
        },
        {
            "title": "沁园春",
            "content": "复把元宵，等闲过了，算来告谁。整二年三岁，尊前笑处，知他陪了，多少歌诗。岂信如今，不成些事，还是无聊空皱眉。争知道，冤家误我，日许多时。心儿。转更痴迷。又疑道、清明得共伊。但自家晚夜，多方遣免，不须烦恼，雨月为期。用破身心，博些欢爱，有后不成人便知。从来是，这风流伴侣，有分双飞。",
            "comment": ""
        },
        {
            "title": "如梦令",
            "content": "珠阁雨帘高卷。望断碧梧墙院。短梦有幽寻，晓枕一峰云乱。谁见。谁见。风散菊英千片。",
            "comment": ""
        },
        {
            "title": "南歌子",
            "content": "远色连朱阁，寒鸦噪夕阳。小炉温手酌鹅黄。掩乱一枝清影、在寒窗。念远歌声小，嗔归泪眼长。纤腰今属冶游郎。朝暮楚宫云雨、恨茫茫。",
            "comment": ""
        },
        {
            "title": "如梦令",
            "content": "花趁清明争展。白白红红满院。莫怪泪痕多，爱底不能得见。凝恋。凝恋。门外雨飞帘卷。",
            "comment": ""
        },
        {
            "title": "水调歌头",
            "content": "心肝皆锦绣，落笔尽云烟。诗狂酒兴，要骑赤鲤上青天。织女回车相劳，指点虚无征路，翻动月明船。举手谢同辈，岂复念渔竿。我平生，心正似，白云闲。衣冠污我，偶逢游戏到人间。常念孤云高妙，若作辘轳俯仰，谁复食君残。拜尘金谷辈，都是卧崇安。",
            "comment": ""
        },
        {
            "title": "水调歌头",
            "content": "十年禅榻畔，风雨扬茶烟。跳丸日月，未甘白发困尧天。江左风流才子，要伴江湖张翰，同泛洛阳船。酌酒情无尽，海燕绕船竿。逼人来，功业事，不教闲。男儿三十，定当谈笑在堂间。老子婆娑贫态，闭户长须赤脚，他日要分残。禹浪桃花影，归棹正轻安。",
            "comment": ""
        },
        {
            "title": "醉落魄/一斛珠",
            "content": "明窗读易。时才人地俱超轶。偶然一坠槐安国。说利谈功，这事怎休得。何时置酒图书室。挥弦目送西飞翼。夜来已觉春笋溢。月影三人，一醉旧相识。",
            "comment": ""
        },
        {
            "title": "眼儿媚",
            "content": "晓钗催鬓语南风。碧涧小桥通。榆阴短短，露光炯炯，满地花红。天涯不见归帆影，蜂蝶尽西东。宿酲渐解，残妆犹在，晓日帘栊。",
            "comment": ""
        },
        {
            "title": "薄幸",
            "content": "青楼春晚。昼寂寂、梳匀又懒。乍听得、鸦啼莺弄，惹起新愁无限。记年时、偷掷春心，花间隔雾遥相见。便角枕题诗，宝钗贳酒，共醉青苔深院。怎忘得、回廊下，携手处、花明月满。如今但暮雨，蜂愁蝶恨，小窗闲对芭蕉展。却谁拘管。尽无言、闲品秦筝，泪满参差雁。腰支渐小，心与杨花共远。",
            "comment": "【注释】①角枕：枕心角饰者。②贳（shi）：赊欠。【评解】这首词委婉细腻地抒写了别后相思之情。眼前的景色，勾起往事的回忆。上片写当时相会的情景。春心偷掷，花前相见，赏酒题诗，深院共醉。往事历历，萦绕心头。下片写别后的相思相忆。当时廊下携手，花明月满。如今小窗闷坐，无言泪满。“心与杨花共远”，写出了无限相思与眷恋。余味绵绵，耐人寻思。全词着意描绘暮春景色，实抒离别相思之情。从眼前写到过去，又从以往回到眼前。含蓄蕴藉，婉丽多姿。------------------------------这是一首恋情词，叙述一个“偷掷春心”的少女对远在他乡的恋人的怀念与忧思 。这位少女的身分，词中虽有“青楼”字样，但据曹植《美女篇 》“借问女何居，乃在城南端，青楼临大路，高门结重关”她应是府第中的闺阁，由词意可见，她不是妓女，而是良家女儿。她对恋人的感情是纯洁无瑕的。写恋爱男女双方分开而引起忧愁的情感，是唐宋词中常见的主题。但吕渭老的这首词，却鲜明地表现出疏秀明丽、自然清新的艺术风格。这首词的中心写的是愁。作者在起调处就开始刻画这位少女的“愁”的形象 。以“春晚”点出时节，暗寓伤感。在古典诗词中，晚春常常出现百花零落的“残红”景象，象征着“愁”。“昼寂寂、梳匀又懒”，承“春晚”而来。寂寞与“懒 ”，都是晚春季节给人的感受，这里同时又是这位少女孤单无伴、百无聊赖的心理表露。她虽然梳头、匀面，但却只能独坐“青楼 ”，独消永昼 。“乍听得”两句，转写动景，亦承“春晚”而来。鸦啼莺弄 ，本当赏心悦耳，可在她，却引起了相反的效果 ：“惹起新愁无限 ”！用反跌之笔，更为深刻地写出了这位少女心灵深处的“ 愁”。至此，始露“愁”字，又借莺声引出，是作者用笔婉转生姿处。这是全词的第一个层次，写少女的忧愁的情态，一片愁云，笼罩全词 。“记年时”以至上片结句，是全词的第二个层次，以回忆的笔调，从刻画形象、剪裁画面入手 ，写这位由初恋至热恋的全过程。插入叙事 。“记年时”的“记”，是个“领字”，领起下文五句，在语法结构上，这五句都是“记”的宾语，是少女所“记”的内容。这五句，层次分明，连珠而下，气脉一贯，从中似乎可以觉察到这位少女在恋爱过程中紧张而愉快的心情。这五句所叙述的内容层次是：先写初恋的时间 ：“年时”，即那年。“偷掷”两句，则是写与恋人初次相见时的情态。作者在“相见”前连用“花间”、“隔雾”、“遥”三个修饰语，把这次相见写得温馨浪漫、极富情致。且写出见面时相距较远，而且在花丛中由花枝掩面。尤其是还隔着那轻纱般的雾。这就活画出这位少女在恋情（“春心”）萌动、勇跃欲试时的羞涩与紧张，与“偷掷”的“偷”字配的搭极当。自然，作者把这次相见置于如此美妙的环境之中，不无象征爱情美好。然后写恋情的发展：“角枕题诗——宝钗贳酒——共醉青苔深院”。这里的“便”，也是“领字”，有“于是，就&#8943;&#8943;”的意思。在“记”字领辖范围中，再用一领字，意在加强下三句的句间联系，层层递进，不容稍懈，表现了双方恋情的迅速发展。同时 ，用“便”字把“记”字所领起的五句，在节奏上分开，使下三句成为上二句的自然发展，上二下三之间 ，“便”字成了联系的纽带。领字之中有领字，使结构疏密有致，节奏鲜明，足见作者驾驭语言功力。下片换头处以“怎忘得、回廊下，携手处、花明月满 ”，紧接上片 ，并为上片的美好的回忆作总结。紧接着，用“如今但&#8943;&#8943;”作有力地转折，开拓这首词的第三个层次，展现出凄凉的画面。这一层，与上片所写对爱情的美好回忆，正好互为反衬，从而表现这位少女心灵深处的凄凉，同时也揭示了这位少女“愁”的根源所在。这正是作者的曲折用笔，巧妙安排。“但”是个“领字”，领起“暮雨”、“蜂愁蝶恨 ”、“小窗闲对芭蕉展”三句。这三句，一句一个画面，景中寓情。“暮雨”纷纷萧萧，如丝如麻，景象暗淡凄清而纷乱，从而进一步表现了少女心情的纷烦与凄苦 ；“蜂愁蝶恨”一景，承“暮雨”而来 ，明写蜂蝶，暗写少女，“小窗”云云 ，则是明写少女了。三句内容的排列，由物而入，由晦而显，然后再以“却谁拘管”直抒幽怨 ，同时也暗示出她那美好的爱恋，已如流水落花，不堪回首，为最后一层意思预作安排。最后一个层次，是词的歇拍 ：“尽无言、品秦筝，泪满参差雁。腰支渐小 ，心与杨花共远 。”这是全词抒情达意的脉穴，写尽少女愁极而悲、悲极转忧恨的复杂情态。筝，《隋书·乐志》说始于秦，故称秦筝；筝声哀，故称哀筝。李峤咏筝诗有“莫听西秦奏，筝筝有剩哀”，岑参《秦筝歌》有“汝不闻秦筝声最苦”、“闻之酒醒泪如雨”等句。筝十三弦，承弦的柱参差列阵如雁行，故刘禹锡称其“玫瑰宝柱秋雁行”（《伤秦姝行》）。这位少女“闲品秦筝”以写其哀 ，声情相应，不禁悲从中出，以致“泪满参差雁 ”。意深而语新，一句写尽少女相思之苦。“腰支渐小”，说人消瘦，是长期愁苦悲痛的明证。“心与杨花共远”，借杨花飘逝以写少女愁绪的悠远、渺茫，心犹杨花，杨花似心，寸心千里，情深而句秀，有“有馀不尽之意 ”（张炎《词源》），深得词家结句之法。且杨花变晚春之物，用以结句，遂使全词首尾照应，回环往复，浑然一体，亦作者匠心独运之处。这首词叙事抒情，层次分明 ，从刻画形象入手，由画面组织成文，构思巧妙，情致婉转。前人称吕渭老的词婉媚深窈，与美成、耆卿相伯仲。从这首《薄幸》词看来，并非过誉。"
        },
        {
            "title": "好事近",
            "content": "别酒带愁酸，千里失群黄鹄。行到小桥梯下，便飞云南北。不妨垂手小徘徊，日影转阑曲。从此贺囊佳制，有新奇题目。",
            "comment": ""
        },
        {
            "title": "好事近",
            "content": "心事已成空，春尽百花零落。谁见黄鹂百啭，索东君评泊。晓来枝上语绵蛮，应悔向来错。看则绿阴青子，却恓惶无托。",
            "comment": ""
        },
        {
            "title": "品令",
            "content": "绣衣未整。傍窗格、临清镜。新霜薄雾，这下几日，阴晴不定。欲插黄花，心事又还记省。去年香径。共粉蝶、闲相趁。宝香玉佩，暗解付与，多情荀令。何日西楼，重见暮帆烟艇。",
            "comment": ""
        },
        {
            "title": "握金钗",
            "content": "向晚小妆匀，明窗倦裁剪。见花清泪遮眼。开尽繁桃又春晚。心下事，比年时，都较懒。胡蝶入帘飞，郎声似莺啭。见来无计拘管。心似芭蕉乍舒展。归去也，夕阳斜，红满院。",
            "comment": ""
        },
        {
            "title": "水调歌头",
            "content": "江湖堪极目，非雾亦非烟。故人相见，纵横高义薄云天。已具萸尊茗话，怅望云中江树，不见子猷船。日色隐林表，十里认帆竿。百年间，无个事，且安闲。功名两字，茫然都坠有无间。且尽身前一醉，休问古来今往，及取菊花残。仙事占无据，竹帛笑刘安。",
            "comment": ""
        },
        {
            "title": "西江月慢",
            "content": "春风淡淡，清昼永、落英千尺。桃杏散平郊，晴蜂来往，妙香飘掷。傍画桥、煮酒青帘，绿杨风外，数声长笛。记去年、紫陌朱门，花下旧相识。向宝帕、裁书凭燕翼。望翠阁、烟林似织。闻道春衣犹未整，过禁烟寒食。但记取、角枕情题，东窗休误，这些端的。更莫待、青子绿阴春事寂。",
            "comment": ""
        },
        {
            "title": "浣溪沙",
            "content": "烟柳濛濛鹊做巢。青青弱草带斜桥。莺声多在杏花梢。逐伴不知春路远，见人时著小词招。阿谁有分伴吹箫。",
            "comment": ""
        },
        {
            "title": "豆叶黄/忆王孙",
            "content": "轻罗团扇掩微羞。酒满玻璃花满头。小板齐声唱石州。月如钩。一寸横波入鬓流。",
            "comment": ""
        },
        {
            "title": "水调歌头",
            "content": "诗人翻水尽，寂寞五侯烟。醉魂何在，应骑箕尾列青天。记得平生谈笑，夹岸手栽杨柳，同泛夜深船。溪水还依旧，深浅半青竿。小神仙，殷七七，许闲闲。黄粱未熟，经游都在梦魂间。我厌嚣寺浊味，几欲凌云羽化，鸡犬不留残。俗事丹砂冷，且抱一枝安。",
            "comment": ""
        },
        {
            "title": "夜游宫",
            "content": "帘外繁霜未扫。楼角动、玉绳横晓。百和交焚瑞烟绕。霁霞明，画屏深，天渺渺。喜色连池沼。荐眉寿、玉儿娇小。早晚除书下天表。日初长，莫等闲，孤一笑。",
            "comment": ""
        },
        {
            "title": "小重山",
            "content": "半夜灯残鼠上檠。上窗风动竹，月微明。梦魂偏记水西亭。琅玕碧，花影弄晴蜓。千里暮云平。南楼催上烛，晚来晴。酒阑人散斗西倾。天如水，团扇扑流萤。",
            "comment": ""
        },
        {
            "title": "思佳客",
            "content": "江上何人一笛横。倚楼吹得月华生。寒风堕指倾三弄，小市收灯欲二更。持蟹股，破霜橙。玉人水调品秦筝。细看桃李春时面，共尽玻璃酒一觥。",
            "comment": ""
        },
        {
            "title": "青玉案",
            "content": "一尊聊对西风醉。况九日、明朝是。曾与茱萸论子细。江天虚旷，暮林横远，人隔银河水。碧云渐展天无际。吹不断、黄昏泪。若作欢期须早计。如何得似，鬓边新菊，双结黄金蕊。",
            "comment": ""
        },
        {
            "title": "鼓笛慢/水龙吟",
            "content": "拍肩笑别洪崖，共看紫海还清浅。蓬壶旧约，人间舒笑，桃红千遍。去岁争春，今年逼腊，满空飘霰。渐横枝照水，清绿弄日，都点缀、江南岸。须吸百川为寿，卷恩波、已倾银汉。戎袍拥戟，万钉围带，天孙新眷。十里尘香，五更弦月，未收弦管。正秦筝续谱，宫箫定拍，候来冬按。",
            "comment": ""
        },
        {
            "title": "好事近",
            "content": "年少万函书，朱紫只应低拾。更赖主人明眼，作青云梯级。归来应是印累累，笳鼓闹乡邑。若访老人生计，贩谢郎蓑笠。",
            "comment": ""
        },
        {
            "title": "豆叶黄/忆王孙",
            "content": "芰荷香外一声蝉。风撼琅玕惊昼眠。刻烛题诗花满笺。小神仙。对倚阑干月正圆。",
            "comment": ""
        },
        {
            "title": "鹊桥仙",
            "content": "西风不落，薄衾孤枕，记起花时些个。宿愁新恨两关心，说道理、分疏不可。别愁如絮，佳期何在，古屋萧萧灯火。打窗风雨又何消，梦未就、依前惊破。",
            "comment": ""
        },
        {
            "title": "浣溪沙",
            "content": "微绽樱桃一颗红。断肠声里唱玲珑。轻罗小扇掩酥胸。惹鬓蛛丝新有喜，窥窗月彩旧相从。清宵一醉许谁同。",
            "comment": ""
        },
        {
            "title": "柳梢青",
            "content": "远帘笼月。谁见南陌，子规啼血。萸糁菊英，整冠落帽，一时虚说。五湖自有深期，曾指定、灯花细说。燕子巢空，秋鸿程远，音书中绝。",
            "comment": ""
        },
        {
            "title": "水调歌头",
            "content": "扁舟思独往，樯影划晴烟。要伴人随明月，踏破水中天。谁信骑鲸高逝，空对笔端风雨，如泛楚江船。老子穷无赖，端欲把降竿。白苹汀，归老计，似高闲。平生爱我，一言相置二刘间。准拟何山松桂，折足铛能安稳，芋火对阑残。何必少林语，立雪问心安。",
            "comment": ""
        },
        {
            "title": "满江红",
            "content": "山绕吴城，修竹外、满林围碧。任孤樯百丈，远牵江色。政简民闲无一事，同游仍是鸳鸾客。到晚年、遗爱续新题，都堪说。修门赋，今谁续。痛饮士，天应惜。正彩霞垂帔，暮风飘瑟。笑疾禅痴今在否，风灯石火同飘忽。去醉乡、深处著身心，休铭栉。",
            "comment": ""
        },
        {
            "title": "浣溪沙",
            "content": "彩选骰儿隔袖拈。整钗微见玉纤纤。夜寒窗外更垂帘。好事灯花双作蕊，照人月影入斜檐。新愁日日座中添。",
            "comment": ""
        },
        {
            "title": "浪淘沙",
            "content": "凉露洗秋空。菊径鸣蛩。水晶帘外月玲珑。烛蕊双悬人似玉，簌簌啼红。宋玉在墙东。醉袖摇风。心随月影入帘栊。戏著锦茵天样远，一段愁浓。",
            "comment": ""
        },
        {
            "title": "减字木兰花",
            "content": "明眸巧笑。坐久更宜灯烛照。小醉辞归。怀抱明明只自知。琐窗重见。桃李春风三月面。怎不思量。折柳孤吟断杀肠。",
            "comment": ""
        },
        {
            "title": "好事近",
            "content": "飞雪过江来，船在赤栏桥侧。惹报布帆无恙，著两行亲札。从今日日在南楼，鬓自此时白。一咏一觞谁共，负平生书册。",
            "comment": "【注释】①赤栏桥：姜夔《淡黄柳》词序；“客居合肥南城赤栏桥之西。”②惹：即偌，犹言如此。无恙：指旅途平安。③著：加上。亲札：亲笔写的信。④“一咏一觞”句：这里指有谁来同饮酒赋诗。【评解】这是南渡后作者写给友人的一首词。词中写自己在风雪中回到南方，长期闲居家乡，没有志同道合的朋友饮酒赋诗，不能为国立功，辜负了平生读书的志气。词虽简短平淡，爱国之情极为深切。【集评】赵师秀《圣求词序》：圣求词婉媚深窈，视美成、耆卿伯仲。杨慎《词品》：圣求在宋，不甚著名，而词甚工。"
        },
        {
            "title": "情久长",
            "content": "锁窗夜永，无聊尽作伤心句。甚近日、带红移眼，梨脸择雨。春心偿未足，怎忍听、啼血催归杜宇。暮帆挂、沈沈暝色，衮衮长江，流不尽、来无据。点检风光，岁月今如许。趁此际、浦花汀草，一棹东去。云窗雾阁，洞天晓、同作烟霞伴侣。算谁见、梅帘醉梦，柳陌晴游，应未许、春知处。",
            "comment": ""
        },
        {
            "title": "千秋岁",
            "content": "宝香盈袖。约腕金条瘦。裙儿细裥如肩皱。笑多簪髻侧，语小丝簧奏。洞房晚，千金未直横波溜。缘短欢难又。人去春如旧。枝上月，谁携手。宿云迷远梦，泪枕中残酒。怎奈向，繁阴乱叶梅如豆。",
            "comment": ""
        },
        {
            "title": "倾杯令/倾杯乐",
            "content": "隔座藏钩，分曹射覆，烛艳渐催三鼓。筝按教坊新谱。楼外月生春浦。徘徊争忍忙归去。怕明朝、无情风雨。珍花美酒团坐，且作尊前笑侣。",
            "comment": ""
        },
        {
            "title": "满江红",
            "content": "笑语移时，风影乱、半帘寒日。鲜明是、晚来妆饰。共说西园携手处，小桥深竹连苔色。到如今、梧叶染清霜，封行迹。春未透，梅先拆。人纵健，时难得。想明年虚过，上元寒食。数著佳期愁入眼，雨珠零乱梨花湿。任翠鬟、猗侧背斜阳，鸣瑶瑟。",
            "comment": ""
        },
        {
            "title": "水龙吟",
            "content": "五湖春水茫茫，梦魂夜逐杨花去。汀花岸草，佳人微笑，眼波横注。借问刘郎，心期则甚，一成无据。自春来泪满，挼蓝袖口，没整顿，心情处。闻道相如病渴，念文君、白头新句。相思两地，无穷烟水，一庭花雾。锦字藏头，织成机上，一时分付。问他年，更有微云淡月，重来兮否。",
            "comment": ""
        },
        {
            "title": "点绛唇",
            "content": "俊眼犀心，尊前如有乘鸾便。过愁传怨。只许灯光见。见了重休，河汉明遮断。深深院。乱风飘霰。揉了双罗燕。",
            "comment": ""
        },
        {
            "title": "思佳客",
            "content": "曾醉扬州十里楼。竹西歌吹至今愁。燕衔柳絮春心远，鱼入晴江水自流。情渺渺，梦悠悠。重寻罗带认银钩。挂帆欲伴渔人去，只恐桃花误客舟。",
            "comment": ""
        },
        {
            "title": "水调歌头",
            "content": "抚床多感慨，白发困风烟。出门有碍，更堪寒暮雪飞天。君弃一盂一衲，奔走五湖清海，杯度不乘船。来访山中友，□□□□竿。看人间，谁得似，谪仙闲。生涯不问，留情多在酒杯间。剪烛西风谈笑，零落一尊相对，不觉已更残。回首功名事，笺记谢任安。",
            "comment": ""
        },
        {
            "title": "扑蝴蝶近/扑蝴蝶",
            "content": "风荷露竹，秋意侵疏鬓。微灯曲几。有帘通桂影。乍凉衣著，轻明微醉，歌声听稳。新愁殢人方寸。怎不闷。当初欲凭，燕翼西飞寄归信。小窗睡起，梁间都去尽。夜长旅枕先知，秋杪黄花渐近。一成为伊销损。",
            "comment": ""
        },
        {
            "title": "江城子",
            "content": "晓参垂户宿酲醒。坐南亭。对疏星。点点萤光，偏向竹梢明。望断长空何处是，云叶乱，彩霞横。西楼依旧抱重城。小银屏。此时情。鸦阵翻丛，枯柳两三声。敧枕欲寻初夜梦，鸡唱远，晓蟾倾。",
            "comment": ""
        },
        {
            "title": "一落索",
            "content": "蝉带残声移别树。晚凉房户。秋风有意染黄花，下几点、凄凉雨。渺渺双鸿飞去。乱云深处。一山红叶为谁愁，供不尽、相思句。",
            "comment": ""
        },
        {
            "title": "渔家傲",
            "content": "顶上铁轮飞火焰。防身细按威神剑。体用双行谁敢觇。光闪闪。何须更把茶林撼。衲子家风存古俭。一条榔栗如天堑。粥鼓未鸣灯火暗。无恩念。断崖古木横藤簟。",
            "comment": ""
        },
        {
            "title": "惜分钗/撷芳词",
            "content": "重帘挂。微灯下。背兰同说春风话。月盈楼。泪盈眸。觑著红裀，无计迟留。休休。莺花谢。春残也。等闲泣损香罗帕。见无由。恨难收。梦短屏深，清夜悠悠。悠悠。",
            "comment": ""
        },
        {
            "title": "浪淘沙",
            "content": "倚枕数更筹。清夜悠悠。竹风荷露小窗秋。往事迷人浑不省，总是离愁。无赖是横眸。济楚风流。一时搂揽著心头。调数梦魂将我去，明月重楼。",
            "comment": ""
        },
        {
            "title": "如梦令",
            "content": "百和宝钗香佩。短短同心霞带。清镜照新妆，巧画一双眉黛。多态。多态。偷观榴花窗外。",
            "comment": ""
        },
        {
            "title": "伤世",
            "content": "尘断征车杳，云低毳帐深。古今那有此，天地亦何心。",
            "comment": ""
        },
        {
            "title": "蓦山溪",
            "content": "韵高格妙。不数闲花草。向晚小梳妆，换一套、新衣始了。横钗整鬓，倚醉唱清词，房户静，酒杯深。帘幕明残照。扬州一梦，未尽还惊觉。自恁在心头，拈不出、倚时是了。吴霜点鬓，春色老刘郎，云路远，晚溪横，谁见桃花笑。",
            "comment": ""
        },
        {
            "title": "倾杯令/杯倾乐",
            "content": "枫叶飘红，莲房肥露，枕席嫩凉先到。帘外蟾华如扫。枝上啼鸦催晓。秋风又送潘郎老。小窗明、疏萤浅照。登高送远惆怅，白发至今未了。",
            "comment": ""
        },
        {
            "title": "思佳客",
            "content": "薄薄山云欲湿花。双双燕子入帘斜。西楼尚记垂垂雪，酌酒犹残片片霞。人已远，发成华。小楼疏竹宅谁家。试凭去雁通消息，仙子当乘八月槎。",
            "comment": ""
        },
        {
            "title": "生查子",
            "content": "摊钱临小窗，扑蝶穿斜径。醉戏晚风前，吹乱连枝影。别来秋夜长，梦到金屏近。肠断一声鸡，残月悬朝镜。",
            "comment": ""
        },
        {
            "title": "小重山",
            "content": "云护柔条雪压枝。斜风吹绛蜡，点胭脂。蔷薇柔水麝分脐。园林晚，脉脉带斜晖。深阁绣帘低。宝奁匀泪粉，晚妆迟。一枝屏外对依依。清宵永，谁伴破寒卮。",
            "comment": ""
        },
        {
            "title": "水调歌头",
            "content": "秋斋多梦谒，舌本欲生烟。独步一庭明月，雁字已横天。作个生涯不遂，松竹雨荒三径，却忆五湖船。小阮贫尤甚，犊鼻挂长竿。白鸥汀，风共水，一生闲。横琴唳鹤，要携妻子老云间。灯火荧荧深夜，高卧南窗折几，杯到不留残。莫遣江湖手，遮日向长安。",
            "comment": ""
        },
        {
            "title": "燕归梁",
            "content": "楼外东风杜宇声。双枕细眉颦。女郎番马小山屏。金笼冷、梦魂惊。起来重绾双罗髻，无个事、泪盈盈。杨花蝴蝶乱分身。飞不定、暮云晴。",
            "comment": ""
        },
        {
            "title": "蝶恋花",
            "content": "风洗游丝花皱影。碧草初齐，舞鹤闲相趁。短梦乍回慵理鬓。惊心忽数清明近。逐伴强除眉上恨。趁蝶西园，不觉鞋儿褪。醉笑眼波横一寸。微微酒色生红晕。",
            "comment": ""
        },
        {
            "title": "浣溪沙",
            "content": "做得因缘不久长。惊风枝上偶成双。归来魂梦带幽香。灯下揉花春去早，竹间影月索归忙。十年前事费思量。",
            "comment": ""
        },
        {
            "title": "眼儿媚",
            "content": "循槛琅玕粉沾衣。一片子规啼。蓬壶梦短，蜀衾香远，愁损腰肢。石城堂上双双燕，应傍莫愁飞。春江艇子，雪中梅下，知与谁期。",
            "comment": ""
        },
        {
            "title": "梦玉人引",
            "content": "上危梯尽，尽画阁迥，昼帘垂。曲水飘香，小园莺唤春归。舞袖弓弯，正满城、烟草凄迷。结伴踏青，趁蝴蝶双飞。赏心欢计，从别後、无意到西池。自检罗囊，要寻红叶留诗。懒约无凭，莺花都不知。怕人问，强开怀、细酌酴醿。",
            "comment": ""
        },
        {
            "title": "卜算子",
            "content": "云破月高悬，照我双双泪。人在朱桥转曲西，翠幕重重闭。要见索商量，见了还无计。心似长檠一点灯，到晓清清地。",
            "comment": ""
        },
        {
            "title": "豆叶黄/忆王孙",
            "content": "玉萧风外一声清。粉面婵娟月对明。紫府楼台夜不扃。羽衣轻。稳驾双鸾谒帝庭。",
            "comment": ""
        },
        {
            "title": "河传",
            "content": "斜红照水。似晴空万里。明霞相倚。逐伴笑歌，小立绿槐阴里。诮没些，春气味。纷纷觑著闲桃李。浅浅深深，不满游人意。幽艳一枝，向晚重帘深闭。是青君、爱惜底。",
            "comment": ""
        },
        {
            "title": "浪淘沙",
            "content": "纤指捧玻璃。莫惜重持。自离阆苑失回期。门掩东风桃著子，帘影迟迟。楼上正横篦。荷气沾衣。谁将名玉碾花枝。不比寻常红与紫，取次芳菲。",
            "comment": ""
        },
        {
            "title": "思佳客",
            "content": "微点胭脂晕泪痕。更衣整鬓立黄昏。春风搅树花如雨，夕霭迷空燕趁门。题往事，锦回纹。春心无定似行云。深屏绣幌空愁独，明月梨花殢一尊。",
            "comment": ""
        },
        {
            "title": "减字木兰花",
            "content": "雨帘高卷。芳树阴阴连别馆。凉气侵楼。蕉叶荷枝各自秋。前溪夜舞。化作惊鸿留不住。愁损腰肢。一桁香销旧舞衣。",
            "comment": ""
        },
        {
            "title": "满江红",
            "content": "燕拂危樯，斜日外、数峰凝碧。正暗潮生渚，暮风飘席。初过南村沽酒市，连空十顷菱花白。想故人、轻箑障游丝，闻遥笛。鱼与雁，通消息。心与梦，空牵役。到如今相见，怎生休得。斜抱琵琶传密意，一襟新月横空碧。问甚时、同作醉中仙，烟霞客。",
            "comment": ""
        },
        {
            "title": "好事近",
            "content": "世事莫牵萦，乐取这闲时节。且恁醉来醒去，免光阴虚设。有则有个泼心儿，不敢被利名啜。却待两手分付，与风花雪月。",
            "comment": ""
        },
        {
            "title": "小重山",
            "content": "雨洗檐花湿画帘。知他因甚地，瘦厌厌。玉人风味似冰蟾。愁不见，烟雾晓来添。烦恼旧时谙。新来一段事，未心甘。满怀离绪过春蚕。灯残也，谁见我眉尖。",
            "comment": ""
        },
        {
            "title": "惜分钗/撷芳词",
            "content": "春将半。莺声乱。柳丝拂马花迎面。小堂风。暮楼锺。草色连云，暝色连空。重重。秋千畔。何人见。宝钗斜照春妆浅。酒霞红。与谁同。试问别来，近日情悰。忡忡。",
            "comment": ""
        },
        {
            "title": "极相思",
            "content": "拂墙花影飘红。微月辨帘栊。香风满袖，金莲印步，狭径迎逢。笑面乍开远敛翠，正花时、却恁西东。别房初睡，斜门未锁，且更从容。",
            "comment": ""
        },
        {
            "title": "木兰花慢",
            "content": "对修篁万个，更疏雨、洗琅玕。望燕外晴丝，鸥边水叶，胡蝶成团。榴红劝人把酒，泛菖蒲、对客不成欢。金缕新番彩索，始知今岁衣宽。年年。此日青楼，花缺处、倚阑干。记小扇清歌，蛮笺妙墨，不觉更残。可怜旧游似梦，向人人、未减一枝兰。纵有千金莫惜，大家沈醉花间。",
            "comment": ""
        },
        {
            "title": "醉落魄/一斛珠",
            "content": "纤鞋窄袜。红茵自称琵琶拍。明衣妆脸春梳掠。好好亭亭，那得恁标格。匆匆一醉霜华白。归来偏记蓝桥宅。五更残梦迷蝴蝶。觑著花枝，只被绣帘隔。",
            "comment": ""
        },
        {
            "title": "好事近",
            "content": "云影护梅枝，短短未禁飞雪。彩幅自题新句，作催妆佳阕。西楼昨夜五更寒，恐一枝先发。元是素娥无寐，驾半轮明月。",
            "comment": ""
        },
        {
            "title": "清平乐",
            "content": "水瓶石砚。败壁蜗书篆。窗下日舒缝衲线。屋角晚风飞霰。上元灯火佳时。长廊语笑追随。高卧一番纸帔，觉来月贯南枝。",
            "comment": ""
        },
        {
            "title": "二郎神",
            "content": "西池旧约。燕语柳梢桃萼。向紫陌、秋千影下，同绾双双凤索。过了莺花休则问，风共月、一时闲却。知谁去、唤得秋阴，满眼败垣红叶。飘泊。江湖载酒，十年行乐。甚近日、伤高念远，不觉风前泪落。橘熟橙黄堪一醉，断未负、晚凉池阁。只愁被、撩拨春心，烦恼怎生安著。",
            "comment": ""
        },
        {
            "title": "恋香衾",
            "content": "记得花阴同携手，指定日、许我同欢。唤做真成，耳热心安。打叠从来不成器，待做个、平地神仙。又却不成些事，蓦地心残。据我如今没投奔，见著你、泪早偷弹。对月临风，一味埋冤。笑则人前不妨笑，行笑里、斗觉心烦。怎生分得烦恼，两处匀摊。",
            "comment": ""
        },
        {
            "title": "卜算子",
            "content": "眉为占愁多，镇日长长敛。试问心中有底愁，泪早千千点。莫唱短因缘，缘短犹伤感。谁信萧郎是路人，常有深深念。",
            "comment": ""
        }
    ]
}