{
    "dynasty": "宋",
    "author": "汪梦斗",
    "poems": [
        {
            "title": "踏莎行",
            "content": "选得官归，黄埃满面。难於奏赋明光殿。秋帆落日渡淮来，三杯酒浊凭谁劝。旧日佳词，自吟一遍。绿袍不是嫦娥翦。红楼十里古扬州，无人为把珠帘卷。",
            "comment": ""
        },
        {
            "title": "摸鱼儿",
            "content": "忆旧时、东方□郡，东原尽是佳处。梁都破了寻南渡，几遍狐号鳝舞。君试觑。环一抹荒城，草色今如许。芳华旧地。曾一上飞云，歌台酒馆，落日乱鸦度。吟情苦。滴尽应雄老泪。凄酸非是儿女。西湖似我西湖否。只怕不如西子。秋欲暮。要一看秋波，又自催归计。休□浪语。待过江说与，高车驷马，今是朝天路。",
            "comment": ""
        },
        {
            "title": "南乡子",
            "content": "西北有神州。曾倚斜阳江上楼。目断淮南山一抹，何由。载泪东风洒汴流。何事却狂游。直驾驴车度白沟。自古幽燕为绝塞，休愁。未是穷荒天尽头。",
            "comment": ""
        },
        {
            "title": "朝中措",
            "content": "人言楼观似寥阳。巍倚太清傍。便有二京赋手，也须费力铺张。客窗梦断，星稀月澹，一枕凄凉。旧日春风汴水，□□多少垂杨。",
            "comment": ""
        },
        {
            "title": "人月圆",
            "content": "寻常一样窗前月，人只看中秋。年年今夜，争寻诗酒，共上高楼。一奁明镜，能圆几度，白了人头。良辰美景，赏心乐事，输少年游。",
            "comment": ""
        },
        {
            "title": "金缕曲/贺新郎",
            "content": "满目飞明镜。忆年时、呼朋楼上，畅怀觞咏。圆到今宵依前好，诗酒不成佳兴。身恰在、燕台天近。一段凄凉心中事，被秋光、照破无馀蕴。却不是，诉贫病。宫庭花草埋幽径。想夜深，女墙还有，过来蟾影。千古词人伤情处，旧说石城形胜。又今说、断桥风韵。客里蝉娟都相似，只後朝、不见潮来信。且喜得，四边静。",
            "comment": ""
        }
    ]
}