{
    "dynasty": "宋",
    "author": "赵汝回",
    "poems": [
        {
            "title": "翠阆行饯宋廷材分教大宁",
            "content": "蜀道不难兮，君无听李白之狂歌。石栈梯云入翠阆，峡船溯水通银河，栈平峡稳行人多。滟预堆前落锦帆，诸生郊谒冠峨峨。秋堂晨鼓讲义出，亭夫樵竖知丘轲。官冷莫思归去来，且可淡饭闲吟哦。君不见江西峤南贼未灭，仕者蚤夜防弓戈。",
            "comment": ""
        },
        {
            "title": "句",
            "content": "春风过后雪初白，夜雨晴时水变香。",
            "comment": ""
        },
        {
            "title": "春山堂",
            "content": "山在画堂西，钩帘静对时。林高日落早，巷僻客来迟。抱病独不饮，爱闲君所知。阶前碧梧叶，片片可题诗。",
            "comment": ""
        },
        {
            "title": "二月十九日",
            "content": "客去关六读庄老，灯共熠熠春虫小。冰雪未消雷雨来，长安三朋行人少。",
            "comment": ""
        },
        {
            "title": "送将大璞赴扬州司户",
            "content": "维扬幕府最风流，何掾梅开蒋掾游。新籍楚民今几户，旧年随帝此停舟。慈样就养惟愁雪，元帅崇诗不畏秋。壕阔城高岂忘战，平山堂北是神州。",
            "comment": ""
        },
        {
            "title": "峨眉山廨",
            "content": "褐衣蔬食苦吟身，肌骨虽清鬓雪新。栗里未营三亩宅，桃源已过一年春。也知官职难痴望，化得妻儿不谇贫。别写新诗寄乡友，峨眉山下独间人。",
            "comment": ""
        },
        {
            "title": "玉溪谣",
            "content": "雍滩束不水箭急，逆水滩滩壁立。折篙断缆船不前，乘船人惧悄人泣。柳风摇春花雨晴，飞帆忽过如飞星。仙人坐机锦鲸与，邀我为赋银河清。茫茫天路高无陛，予止坎兮曷为至。闲将身事问仙人，仙人笑指滩船是。长风引船水没滩，天地变化须臾间。不生凌清逆紫骨，何用费火烧还丹。五百童男东入海，水弱山遥无药采。千层万级通天台，方士致神神不来。君不见桃花满山不知处，刘阮迳入天台去。",
            "comment": ""
        },
        {
            "title": "送赵正甫孙相湘阴",
            "content": "行舟何所有，新酒满瓷瓶。若使三闾饮，终应一念醒。官卑掌苗籍，吟苦掩松厅。清梦如湘水，遥通春草亭。",
            "comment": ""
        },
        {
            "title": "雁山",
            "content": "木叶新时雨亦晴，山中少驻不妨程。童嫌路峻频痴坐，僧喜岩幽每促行。草荡春深无雁到，松林月上有猿声。石屏一带三千丈，可惜题诗又不成。",
            "comment": ""
        },
        {
            "title": "渔父",
            "content": "衡岳早来雨，湘江增绿波。小舟浮似屋，香草结为蓑。水定见鱼影，夜清闻櫂歌。悠悠百年梦，醒少醉时多。",
            "comment": ""
        },
        {
            "title": "赠刘道士",
            "content": "竹岩鸟啼云影闲，此是玉帝藏书山。他峰叶尽一霜后，仙洞春如三月间。白须道人年八十，指予漈路从溪入。靸著芒鞋不杖藜，啸泉归去衣裳湿。",
            "comment": ""
        },
        {
            "title": "寄圣水照讲师",
            "content": "圣水水深山亦深，寺前三十里清阴。一僧趺坐松间石，不是安禅定苦吟。",
            "comment": ""
        },
        {
            "title": "纵游",
            "content": "人事元知不可谐，名山踏破几青鞋。百钱挂杖无时醉，一锸随身到处埋。驿壁读诗摩病眼，僧窗看竹散幽怀。亦知诗料无穷尽，灯火萧速过县街。",
            "comment": ""
        },
        {
            "title": "宿营罗溪山",
            "content": "鹫岭东游霁景微，碧桃花外一莺飞。樵夫不斫垂潭树，知有僧人挂搭衣。",
            "comment": ""
        },
        {
            "title": "初夏倚春望六祖寺",
            "content": "柳絮兼花片，舞风湘水滨。浓岚如细雨，初夏是残春。鸟度山家曲，泉清佛界尘。年衰眠易醒，归梦不能夫。",
            "comment": ""
        },
        {
            "title": "西湖重午作",
            "content": "高诵招魂招屈平，只应沉恨隔浮萍。著骚直以尸为谏，亡楚如何醉不醒。像虎空悬殊青艾束，辟兵难望彩丝灵。灵凭君一激沅湘水，净洗中原血铠腥。",
            "comment": ""
        },
        {
            "title": "送李寅归里",
            "content": "怜君竟不偶，每事与心违。南雪岁将暮，西江帆独归。停薪待官米，借宅共僧扉。吾老惭为吏，相期寻钓矶。",
            "comment": ""
        },
        {
            "title": "句",
            "content": "屈原一点沉湘恨，李白三生捉月身。",
            "comment": ""
        },
        {
            "title": "题赖若谷存斋",
            "content": "湛湛方寸天，清泠如止水。其止涵空明，其溃汩泥滓。操这恍若遗，舍之渺何倚。瞬息苟不诚，愚智从此始。一篇中庸书，千古防意壘。吾子善守之，勉勉集众美。独不见邻家翁，驱鸡呼犬斜阳中。",
            "comment": ""
        },
        {
            "title": "春吟",
            "content": "一春吟未稳，今日再吟看。石井桐花晚，江城谷雨寒。白烟浮野寺，苍藓绣池栏。为谢松梢鹤，官卑去住难。",
            "comment": ""
        },
        {
            "title": "送卢五方春分教端州",
            "content": "柳南矫矫蛟龙骞，古诗古文高入天。奉试词场三十年，柳度夜夜魁星躔。集英殿下听胪传，唱在第十众所冤。天岂恨汝月蚀篇，罚使得吟瘴海边。中州近年栽木绵，春寒秋热气已偏。我心忧国身甚便，编排失手安足言。敌窥淮汉蹂两川，君相不得高枕眠。古人度岭悲南迁，今人度岭如登仙。端溪溪阔山无烟，长腰米白鲫鲩鲜。山媪采蕉蜒采蠙，羽檄不警徭赋蠲。党碑诸贤昔往还，人士尽识洛水源。广文下马春风前，升堂讲书鼓鼘鼘。远方朋来笈在肩，再拜愿预弟子贤。中庸大学玄又玄，商盘周诰非雕镌。灯花两檐陈俎笾，一一口说手注篇。霜毫之笔云涛笺，墨香瓦滑不受研。下岩古坑石柿填，千夫秉炬入戽泉。鑱出一片紫玉砖，色如马肝鹆眼圆。得这酬直不论钱，乍是对客寒无氈。",
            "comment": ""
        },
        {
            "title": "吊蒋弋阳",
            "content": "非风急雨柳塘寒，卮酒篇诗哭肖韩。长记湖西访梅日，独於船上取琴弹。弋阳百姓私营庙，紫府无人别拟官。墓陇从教工新草，双凫何处只空棺。",
            "comment": ""
        },
        {
            "title": "桂",
            "content": "一夜桂花发，千岩风露香，树经秋几过，人在月中央。不预离骚赋，空居寂寞乡。山翁对之饮，酒色也鹅黄。",
            "comment": ""
        },
        {
            "title": "薛景石反庐",
            "content": "湖村有真逸，爱首钓鱼袍。鹤语柴门表，身闲笔砚劳。移来瓜种别，看得桂丛高。拟民虽去僻，文名不可逃。",
            "comment": ""
        },
        {
            "title": "除夕泛灵溪",
            "content": "拜敕管桃源，其如骨未仙。年荒醉者少，官小野人怜。腊雪梅花在。溪春草梦圆。新正有忙事，未访洞霄泉。",
            "comment": ""
        },
        {
            "title": "题刘荆山母墓",
            "content": "绿草监参白露晣，老樵能记虎眠时。石函深贮悬钟谶，翠壁新刊断织碑。陇势三分松桧色，泉声千古蓼莪悲。珪郎向堂友，留宿云庵撰诔辞。",
            "comment": ""
        },
        {
            "title": "凌霄花为复上人作",
            "content": "袅袅枯藤淡绛葩，夤缘直上照残霞。老僧不作依棲想，将谓青松自有花。",
            "comment": ""
        },
        {
            "title": "寄题王次点东岩",
            "content": "生事付妻儿，山居清可知。自言雪收后，不梦客游时。洗石镌唐帖，凭松读楚词。却愁登第去，草没菊花篱。",
            "comment": ""
        },
        {
            "title": "游列真观刘道士拉上潮际观渔",
            "content": "珠宫何岧峣，前江后层嶂。开山者何人，萧梁山中相。窃惟经营初，岂曰此幽赏。地灵宜仙事，境寂销俗相。既积惜水功，帝命使瀛丈。手泥烧丹灶，岁久化黄壤。石突古殿出，磵循阴廊响。道人如修静，我岂陶官长。偶结清净缘，下榻税尘鞅。夜报前溪渔，命将鱠享。撑篷待月来，架桨乘潮上。秋高气凄澹，清极思超敞。暂废一夕眠，庶蒙列真奖。",
            "comment": ""
        },
        {
            "title": "呈水心先生",
            "content": "鹤骨虽癯发未斑，秋风鸥鹭共修间。芙蓉夹径缠通马，杨柳沿池不碍山。外稿定於何日上，中兴只在十年间。谷城片石无人识，胡骑堂堂出汉关。",
            "comment": ""
        },
        {
            "title": "寄昭武冯司户",
            "content": "朝解白鹄袍，夕投武阳壘。武阳众盗区，风传骇妻子。六月日癸亥，一书满三纸。具言五月初，独宿钟石邸。胁从在所矜，渠魁固无几。仰凭天子威，肃导使君指。豁达生路开，掷剑秉锄耜。始如浮斧鱼，终如慕膻虮。游骑从何来，使我颜有泚。幸逃食其烹，犹存汉家体。黄巾与绿林，往昔殊替担。陆梁能几时，寸戮而已矣。理国若理身，虑我不臣彼。溃痈复何难，实恐元气毁。江闽五十邑，荆棘五千里，我农失种获。我士乏储峙。捕招两悠悠，分明养彪兕。顷予参此军，忽忽逾一纪。素飧歌伐檀，居前愧扬秕。坊闾俨在目，煨烬空遗址。使君君子儒，规摹用诗礼。军势李晟孤，国事贾生耻。蛟龙无波涛。胡能制蛇虺。谁谓曹掾卑，伟矣天下事。生平报国躯，小节安足死。南产约瓜分，须君混文轨。",
            "comment": ""
        },
        {
            "title": "期平叔兄不至",
            "content": "兄昔别我游衡麓，我亦东吟石桥瀑。八年能几会函书，弟今白头兄何如。河水流澌雪风恶，梧桐渡口孤舟泊。山房夜坐兄不来，蜡梅花拆灯花落。",
            "comment": ""
        },
        {
            "title": "送刘成道旅游",
            "content": "从军不愿赏，归补万松栽。独作渔樵计，安知婚嫁催。江船深夜月，山驿小春梅。老境诗间淡，孤吟荐一杯。",
            "comment": ""
        },
        {
            "title": "闻赵昌甫赴召",
            "content": "甘得眠云复饮冰，此翁不独擅诗名。山深难避蒲轮召，陛远听扶藜杖行。老去报君心转切，年来守局梦频惊。有时湖上看垂钓，只忆磻溪溪水清。",
            "comment": ""
        },
        {
            "title": "东山堂",
            "content": "谢守登临地，今为博士居。由来好山水，常得近诗书。洞与衔岳接，泉分玉井余。年年为吟事，春草不教锄。",
            "comment": ""
        },
        {
            "title": "奉归柳塘潘希白诗藁",
            "content": "织柳缝花雅道衰，将题锦卷复敲推。夜寒吟苦冰澌合，境寂心融造化来。斸石昆仑携玉下，乘槎河海到天回。今时古调何人爱，东野长江在夜台。",
            "comment": ""
        },
        {
            "title": "简陆少监",
            "content": "登瀛彼何人，选海渺无际。巨矣万斛舟，不与贫土济。起樯开锦帆，逆境浪使风势，贫土望洋立，惆恍发深喟。少监笠泽英，清分袭兰砌。不经觅举难，不道觅举易。每恨里选衰，高才守低位。趋荣靡愿辱，不富焉有贵。一涂总不岐，只臂鞲群鸷。园桃各春妍，崖松以霜悴。端笏玉扆前，极口陈国是。上之及公卿，下之言守帅。肃肤到饥亡，孰与护元气，凝阴积层霄，剽贼延内地，毋谓民不神，民情即天意。善瑟无弊弦，良工先利器，所愿招隽豪，弃取委分义。庶几皋伊出，扶倾扫沉翳。从来立仗马，唯作啖萏计，堂堂不讳朝，鸣凤峙鵷陛。",
            "comment": ""
        },
        {
            "title": "王道士惠柳桧",
            "content": "千年桧出寒岩罅，掘得根来比金价。仿佛山阴见此株，寻思却是关仝画。",
            "comment": ""
        },
        {
            "title": "陆侍石右得祠归里往饯弗及寄以是诗",
            "content": "三以囊封入紫微，一星今夜出朗闱。贾谊幸无湘水谪，知章乞得镜湖归。乘潮不等诗人别，望阙恨忧谏者稀。笠泽门前古松下，他时容我借矶。",
            "comment": ""
        },
        {
            "title": "和荷渚寄同游韵",
            "content": "知几百事懒，梦只在山林。一马尘中出，千峰顶上吟。月新松迳黑，柝静斗城深。相忆梅花下，花寒瘦不禁。",
            "comment": ""
        },
        {
            "title": "吊卢玉堂",
            "content": "金銮坡上文星落，收拾遗文有几函。草制空教生白发，盖棺只是着青衫。吟魂夜访林坟木，破屋寒抛谢客岩。自有旧家椽笑在，丰碑竖起压松杉。",
            "comment": ""
        },
        {
            "title": "杜子墅留别",
            "content": "有朋不贵数，道合意自亲。早知离别难，会觌岂厌频。青灯书阁下，细语交情真。酌此武阳泉，馔彼松江鳞。公庖复有携，得非知我贫。如何不我醉，明日隔片尘。",
            "comment": ""
        },
        {
            "title": "酬诸友喜归之作",
            "content": "却归思去日，十过草池春。新雪满双鬓，故交余几人。藏书蟫独饱，借宅鹤同贫。夜起吟芳什，凉风吹桂轮。",
            "comment": ""
        },
        {
            "title": "送张敬甫常出守荆门",
            "content": "前年匹马辞军幕，今年千骑从天落。座主门生合虎符，棠阴夹路春如昨。身名贵骤俗所羡，使君夷然心澹泊。父书盈箧本孙吴，师灯一点伊落。莽莽丛榛乱草中，孤松昂昂立冰壑。自古十二取世官，换得青袍发几鹤。曾因穷达悟乘除，以宠为危不为乐。荆门形势衿喉地，新城突兀壕未鉴。天子忧边复爱民，鉴壕还恐妨犁获。谓君夙抱文武资，须君小试绥怀略。予闻卫国如卫身，痈疽毒肠胃肠薄。堂堂人物守边州，国中群盗令谁缚。",
            "comment": ""
        }
    ]
}