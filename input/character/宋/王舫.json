{
    "dynasty": "宋",
    "author": "王舫",
    "poems": [
        {
            "title": "次愚谷雪韵",
            "content": "榾柮炉头夜未阑，冰壶全觉漏声乾。前山草木疑长白，下界楼台尽广寒。骚客忽惊梅片落，老农先作稻花看。何当一奏平淮颂，坐使皇图九鼎安。",
            "comment": ""
        },
        {
            "title": "次韵答陈石泉",
            "content": "淡气涨空碧，散作藕花秋。幽趣兰为佩，浮生芥作舟。可人从远别，何日许重游。奁玉清无底，楼居第几州。",
            "comment": ""
        },
        {
            "title": "春日郊行次平野韵",
            "content": "楚泽凄凉笑屈原，行吟如在浣花川。风回别墅闻桐角，烟冷荒郊挂纸钱。麰麦正香田舍乐，茅柴初熟酒家连。锦囊收拾归来晚，踏月闲敲款段鞭。",
            "comment": ""
        },
        {
            "title": "次黄日岩韵",
            "content": "孤舟闲野渡，竹外小桥通。不涉终南迳，独高彭泽风。云闲钟梵里，月静笑谈中。千载留清节，谁云吾道穷。",
            "comment": ""
        },
        {
            "title": "晚憩石门洞",
            "content": "舣棹石门外，天风吹夕阴。疏钟醒客梦，危瀑洗尘襟。龙去洞云薄，鹤归松露深。旧碑看米字，犹带藓痕侵。",
            "comment": ""
        }
    ]
}