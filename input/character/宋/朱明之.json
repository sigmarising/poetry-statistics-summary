{
    "dynasty": "宋",
    "author": "朱明之",
    "poems": [
        {
            "title": "次韵介甫怀舒州山水见示之什",
            "content": "皖上相逢昔少留，登楼隐几听鸣鸠。山峰游处今何在，溪水流来此有不。就食四方甘不击，为生一世信长浮。共知局促京沙里，回首当时始觉羞。",
            "comment": ""
        },
        {
            "title": "寄王荆公忆江阴",
            "content": "城上城隍古镜中，城边山色翠屏风。鱼是接海随时足，稻米连湖逐岁丰。太伯人民堪教育，春申沟港可疏通。朱轮天使从君欲，异日能忘笑语同。",
            "comment": ""
        },
        {
            "title": "岁暮呈五介甫平甫",
            "content": "岁暮远为客，一身归计深。尘沙日翳翳，雨雪夜阴阴。喜色开南信，悲怀动北琴。感时须寂寞，何独少陵心。",
            "comment": ""
        },
        {
            "title": "尘士呈介甫",
            "content": "尘土纷纷起处微，祗随风力乱嘘吹。高张白雾横宫阙，低引轻云暗路岐。坐客昏蒙归耳目，行人斑白上须眉。谁知滂沛天飞雨，洗涤轻浮会有时。",
            "comment": ""
        },
        {
            "title": "羁旅呈王介甫",
            "content": "羁旅迫岁晚，班毛混满簪。游无果下马，坐乏囊中金。尘涨风声满，天昏雪气深。幸闻清论数，竟日解悲吟。",
            "comment": ""
        },
        {
            "title": "因忆灊楼读书之乐呈介甫",
            "content": "忆昨灊楼幸久留，乾坤谈罢论雎鸠。它时已恨相从少，此日能忘共学不。南去溪山随梦断，北来身世若云浮。行藏愿与君同道，只恐蹉跎我独羞。",
            "comment": ""
        }
    ]
}