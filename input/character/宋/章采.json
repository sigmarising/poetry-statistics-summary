{
    "dynasty": "宋",
    "author": "章采",
    "poems": [
        {
            "title": "滕王阁",
            "content": "佩玉鸣銮一笑空，至今华观叠青穹。西山残雨虹腰白，南浦骄阳雁背红。几度登临添感慨，半生漂泊老英雄。槛前犹是唐年水，曾见王郎泛短篷。",
            "comment": ""
        },
        {
            "title": "发兴",
            "content": "主静观心妙，耽奇发兴长。兰边招翡翠，梧下待鸾凰。天地东风绿，江湖西日黄。灵修犹浩荡，谁与玩琼芳。",
            "comment": ""
        },
        {
            "title": "花树",
            "content": "风吹花树昨朝红，今日看花树已空。可惜天高花薄命，年年开落只由风。",
            "comment": ""
        },
        {
            "title": "武昌江汉亭忆南轩",
            "content": "亭下双来绿玉虬，岷嶓万里会吴头。江穿南北天心过，汉接东西地脉流。水上龙争方一梦，山中鹊起已千秋。张刘精爽知何在，安得同来赋远游。",
            "comment": ""
        },
        {
            "title": "秋日过清江傅聘君石溪隐居",
            "content": "有美人如玉，招寻故意长。山衣犹芰制，野饭只菰粱。秋入遥空白，霜飞一叶黄。年年三径里，来往有求羊。",
            "comment": ""
        },
        {
            "title": "武昌南楼怀古",
            "content": "青虬修士去遒遒，黄鹤飞仙苒苒游。北望日边秦树远，西来雪外蜀江浮。吴时宫殿千年梦，晋国风尘万里愁。今古茫茫无限事，月明倚遍庾公楼。",
            "comment": ""
        },
        {
            "title": "别鄂倅赵有孚",
            "content": "芙蓉花下把离觞，江汉秋生夕涨凉。騕褭神驹行地急，迢遥仙鹤去天长。蜀兵未解星辰赤，淮哨将来日月黄。近世平戎无好手，请陈上策献君王。",
            "comment": ""
        },
        {
            "title": "摇摇花行",
            "content": "摇摇花，长安城南道。小草欣欣造物匀，三月来来野田好。女郎厌踏王孙园，出郊更觉春嫣然。五家蹙成锦绣谷，双鬟妙舞玳瑁筵。合欢扇裁七宝月，荫步盖簇空青天。分司自讼狂惊坐，拾遗劝我莫近前。此时摇摇绝低小，媚紫得映车閒钿。幸承踏歌罗袜暖，偶荷细摘春心怜。岂如黄土冈头古楠树，花开花落无人觑。一枝折顿固弗班，五陵隽赏初何预。呜呼世无赏音兮竟大奇，古楠苍苍云雨垂。",
            "comment": ""
        },
        {
            "title": "九江庾楼作",
            "content": "去晋千年后，风流尚庾郎。地收三楚大，天过两淮长。北望惊尘暗，西归短发苍。空留江上月，夜夜照兴邙。结架思梁日，登临忆汉年。佳游惊我老，孤思为谁牵。春水江湖大，夕阳天地偏。萋萋青草外，何处是秦川。",
            "comment": ""
        }
    ]
}