{
    "dynasty": "宋",
    "author": "钱舜选",
    "poems": [
        {
            "title": "闲居",
            "content": "年来百懒惟便静，幽事相关亦有时。窗上纸因晴日补，槛边花趁小春移。夜先休息关门早，晓不趋承出户迟。消遣余生只如此，好怀正不要人知。",
            "comment": ""
        },
        {
            "title": "景定癸亥特旨以布衣陈随隐除东宫掌书作贺之",
            "content": "夜泛孤篷载月船，静搜吟料六桥边。诗成上达宸聪了，流落人间到处传。",
            "comment": ""
        },
        {
            "title": "示侄",
            "content": "才过中年百念轻，独于风月未忘情。贫将入骨诗方好，事不萦心梦亦清。万卷难图金马贵，一篷当与白鸥盟。幸然不作诸侯客，犹恐江湖说姓名。",
            "comment": ""
        },
        {
            "title": "项羽",
            "content": "项羽天资自不仁，那堪亚父作谋臣。鸿门若遂樽前计，又一商君又一秦。",
            "comment": ""
        },
        {
            "title": "纪梦",
            "content": "翠峰嵯峨三十六，寒泉落空响哀玉。甃花石路势索纡，玉阑干护修筠绿。雪髯老人负紫瓢，金丝尘尾遥相招。红螺酌酒湛碧，坐倚苍石吹洞箫。孤鹤来传天上诏，老人挽余偕一到。飘飘高峰凌青冥，直过罡风履黄道。祥光楼阁倚峥嵘，神虎守关森卫兵。双阖朱扉忽微启，中有灵官来远迎。绛衣持斧立丹陛，玉皇手中玉如意。云璈风瑟自宫商，天声清越非人世。帝旁青童传帝宣，文华宫中呼谪仙。谪仙雇余笑且言，子宜亟反来他年。探怀赠我五色笔，子当宝之慎勿失。浓香氤氲迷帝所，长揖老人下西庑。身从日月上头行，俯视斗杓分子午。云气相随步武生，过耳但觉松风鸣。觉来握笔纪佳梦，月明楼鼓过三更。",
            "comment": ""
        },
        {
            "title": "赠简竹屋",
            "content": "山房幽洁处，桃李不能春。独与此君子，一如吾故人。林空风有韵，影静月无尘。肝肺皆冰雪，吟来字字新。",
            "comment": ""
        },
        {
            "title": "景定癸亥特旨以布衣陈随隐除东宫掌书作贺之",
            "content": "吟笔何须管用银，日供譔述圣恩新。只今已脱凡尘去，便作金丹换骨人。",
            "comment": ""
        },
        {
            "title": "舟中",
            "content": "一舸乘风便，飘然疾似梭。水乡秋雨足，茅舍夕阳多。野色伤衰草，湖声泣败荷。乱鸦归宿处，人唱牧牛歌。",
            "comment": ""
        },
        {
            "title": "书壁",
            "content": "数椽成小隐，游息在其间。贫者易为乐，贵人难得闲。水云怀笠泽，梅月梦孤山。久矣疏书卷，为儒亦强颜。",
            "comment": ""
        }
    ]
}