{
    "dynasty": "宋",
    "author": "释明辩",
    "poems": [
        {
            "title": "颂古三十二首",
            "content": "试问人间有底忙，好将春事报春光。直饶日日花前醉，一季都来九十场。",
            "comment": ""
        },
        {
            "title": "颂古十六首",
            "content": "人人有个生缘，从来罪大弥天。不是牵犁拽把，便须鼎镬油煎。",
            "comment": ""
        },
        {
            "title": "颂古三十二首",
            "content": "冤憎会苦，爱别离苦。钝置瞿昙，一场莽卤。",
            "comment": ""
        },
        {
            "title": "颂古三十二首",
            "content": "盘走珠兮珠走盘，当机脱略好生观。世人知贵不知价，信手拈来也不难。",
            "comment": ""
        },
        {
            "title": "颂古三十二首",
            "content": "老将高提白玉鞭，双驹一策去翩翩。古今得失论量底，空看西山暮雨前。",
            "comment": ""
        },
        {
            "title": "颂古十六首",
            "content": "弓强难结鸳鸯纽，御道那栽栗棘蓬。堪笑香严饶舌老，今年犹胜去年穷。",
            "comment": ""
        },
        {
            "title": "自赞三首",
            "content": "瞎老婆半夜吹火，张聋子日午闻歌。画得这般毫相，出生入死降魔。有时鼓起龙门浪，娑竭龙王不奈何。",
            "comment": ""
        },
        {
            "title": "颂古十六首",
            "content": "张果老踏破葫芦，吕洞宾失却宝剑。两个撒手相逢，囊箧更无一线。何仙姑铁笛横吹，解道长江静如练。",
            "comment": ""
        },
        {
            "title": "颂古三十二首",
            "content": "六朝翻译传来妙，到头未悟当时窍。须信枝头老凤凰，春来翻作黄莺叫。",
            "comment": ""
        },
        {
            "title": "颂古三十二首",
            "content": "打起黄莺儿，莫教枝上啼。几回惊妾梦，不得到辽西。",
            "comment": ""
        },
        {
            "title": "偈八首",
            "content": "诤五眼，涌金春色晚。得五力，吹落碧桃华。唯证乃知难可测。",
            "comment": ""
        },
        {
            "title": "偈八首",
            "content": "黄龙头角从来异，不与今时岁月争。复妙回途何处去，月明终夜照虚堂。",
            "comment": ""
        },
        {
            "title": "颂古三十二首",
            "content": "古皇前化超群檄，无字印文明划划。今时衲子若当阳，往往半千成五百。",
            "comment": ""
        },
        {
            "title": "颂古十六首",
            "content": "百宝光攒无儿顶，是大神呪最灵奇。揭谛波罗僧揭谛，石人半夜失乌鸡。",
            "comment": ""
        },
        {
            "title": "颂古三十二首",
            "content": "猎涉荣枯未是奇，到头谁是出家儿。故乡漠漠无消息，时有孤云岭外归。",
            "comment": ""
        },
        {
            "title": "颂古三十二首",
            "content": "玉鞭才举乾坤静，皇道私无显至尊。贵极銮轝才指斥，将军正令不容存。",
            "comment": ""
        },
        {
            "title": "颂古三十二首",
            "content": "大寂宗风示后昆，金刚宝剑利当门。瞎驴灭却正法眼，那个男儿解出群。",
            "comment": ""
        },
        {
            "title": "颂古三十二首",
            "content": "灵山会上旧家风，脱略从兹势莫穷。金斗峰前重漏泄，莫将附子当天雄。",
            "comment": ""
        },
        {
            "title": "偈八首",
            "content": "我疑千年苍玉精，化为一片秋水骨。海神欲护护不得，一旦鳌头忽擎出。",
            "comment": ""
        },
        {
            "title": "颂古三十二首",
            "content": "高安滩头百杂碎，象骨峰前眼搭痴。敢道鼓山无鼻孔，藂林千古笑嘻嘻。",
            "comment": ""
        },
        {
            "title": "达磨赞",
            "content": "升元阁前懡{左忄右罗}，洛阳峰畔乖张。皮髓传成话霸，双履无处埋藏。不是一番寒彻骨，争得梅花扑鼻香。",
            "comment": ""
        },
        {
            "title": "颂古三十二首",
            "content": "天高云静月弯弯，雨过秋空眼界宽。百亿文殊真妙体，分明只在一毫端。",
            "comment": ""
        },
        {
            "title": "颂古三十二首",
            "content": "当堂古路白云漫，碧眼黄头尚未谙。无孔笛儿毡拍板，轻轻吹破御街寒。",
            "comment": ""
        },
        {
            "title": "自赞三首",
            "content": "潦倒住持，不言规矩。聚三日僧，说无义语。平生要讨便宜，落水也求乾处。",
            "comment": ""
        },
        {
            "title": "颂古三十二首",
            "content": "鹙子已圆无漏种，换却身形总不知。通途一贯非他物，午夜胡僧步雪归。",
            "comment": ""
        },
        {
            "title": "颂古十六首",
            "content": "春水满幽涧，江风吹断云。年年那时节，忆著别离人。",
            "comment": ""
        },
        {
            "title": "颂古三十二首",
            "content": "金刚南际老番王，反著襕衫入大唐。牛首旃檀都卖了，唯垂鼻孔不囊藏。",
            "comment": ""
        },
        {
            "title": "偈八首",
            "content": "吹尽风流大石调，唱出富贵黄钟宫。舞腰催拍月当晓，更进蒲萄酒一钟。",
            "comment": ""
        },
        {
            "title": "颂古三十二首",
            "content": "曲蟺踏著两头{赘贝换手}，哑子得梦自家笑。笑到天明说向谁，乌鸦解八麒麟叫。",
            "comment": ""
        },
        {
            "title": "送街坊",
            "content": "贞女不著娘家服，丈夫岂假分时财。十杯五盏从何有，空奋双拳趁得来。",
            "comment": ""
        },
        {
            "title": "颂古三十二首",
            "content": "栗蓬吞得有何难，更教吐出又心酸。吞吐得来休嚼碎，南辰光射北辰寒。",
            "comment": ""
        },
        {
            "title": "颂古十六首",
            "content": "行主无人能赛，姐姐更是好手。腾身百尺竿头，打个背翻筋斗。",
            "comment": ""
        },
        {
            "title": "颂古三十二首",
            "content": "左转右转，金刚宝剑。全藏半藏，由基发箭。红心心里中红心，惊得须弥头倒旋。",
            "comment": ""
        },
        {
            "title": "偈八首",
            "content": "猛虎口边拾得，毒虵头上安排。更不钉椿摇橹，回头别有生涯。婆子被我勘破了，大悲院里有村斋。",
            "comment": ""
        },
        {
            "title": "颂古三十二首",
            "content": "兜罗绵样硬赘头，河北风流老赵州。咸处著盐淡添水，轩头一笑更无休。",
            "comment": ""
        },
        {
            "title": "颂古三十二首",
            "content": "微酸梅子始生仁，莺老花残迹已陈。一夜南风移斗柄，明朝烟柳不关春。",
            "comment": ""
        },
        {
            "title": "颂古三十二首",
            "content": "马祖非心非佛，直下更无窠窟。今年树上胡桃，胜似去年柑橘。",
            "comment": ""
        },
        {
            "title": "偈八首",
            "content": "狗子佛性有，毗卢爱饮弥勒酒。狗子佛性无，文殊醉倒普贤扶。扶到家中全酩酊，胡言汉语骂妻孥。",
            "comment": ""
        },
        {
            "title": "颂古三十二首",
            "content": "高高孤顶雪蒙蒙，劫外行藏路不通。半夜岭梅消息转，不关春色暗香浓。",
            "comment": ""
        },
        {
            "title": "颂古十六首",
            "content": "住山身已老，世事任乖张。年来无侍者，客到自烧香。",
            "comment": ""
        },
        {
            "title": "颂古十六首",
            "content": "画得真如活，华间试展开。黄莺偷眼觑，不敢下枝来。",
            "comment": ""
        },
        {
            "title": "颂古三十二首",
            "content": "掀翻睦轴乾坤窄，拨转天轮宇宙宽。须向强中呈好手，虚空打碎劫初看。",
            "comment": ""
        },
        {
            "title": "偈八首",
            "content": "十五日已前不得去，少林双履无藏处。十五日已后不得住，桂子天香和雨露。",
            "comment": ""
        },
        {
            "title": "颂古三十二首",
            "content": "万丈寒潭彻底清，霜天午夜欲生冰。钓鱼要掷金麟饵，拨转芦蓬向月明。",
            "comment": ""
        },
        {
            "title": "颂古十六首",
            "content": "我手何似佛手，黄龙鼻下无口。当时所见颟顸，至今百拙千丑。",
            "comment": ""
        },
        {
            "title": "自赞三首",
            "content": "土豹长老，悟处敲譊。滑头胜似莼菜，软顽何啻黐胶。曾被三脚驴子，踏得鼻孔成四。",
            "comment": ""
        },
        {
            "title": "颂古三十二首",
            "content": "垂钩不似迷津客，张网诚非待兔人。半夜乌鸡何处去，天明吞却玉麒麟。",
            "comment": ""
        },
        {
            "title": "颂古三十二首",
            "content": "玉洞玄关道路长，蟠桃岂是等閒芳。遮藏不许人间见，只恐春风漏泄香。",
            "comment": ""
        },
        {
            "title": "颂古三十二首",
            "content": "脱略情尘老睦州，虎头虎尾一时收。芳草渡头韩干马，绿杨堤畔戴嵩牛。",
            "comment": ""
        },
        {
            "title": "送及禅人",
            "content": "马面夜叉才稽首，牛头狱卒便惊拳。洞宾唱个陶甄理，脱壳乌龟飞上天。",
            "comment": ""
        },
        {
            "title": "颂古十六首",
            "content": "社舞村歌笑杀人，骑牛挑鸭走成群。三杯酒罢归家去，留得猪头碍塞人。",
            "comment": ""
        },
        {
            "title": "颂古十六首",
            "content": "不向东山久，蔷薇几度华。白云他自散，明月落谁家。",
            "comment": ""
        },
        {
            "title": "颂古十六首",
            "content": "我脚何似胪脚，文殊亲见无著。好个玻璃盏子，不要当面讳却。",
            "comment": ""
        },
        {
            "title": "偈八首",
            "content": "龙门和尚，阐提潦倒。不信佛法，灭除禅道。拶破毗卢向上关，猫儿洗面自道好。",
            "comment": ""
        },
        {
            "title": "颂古三十二首",
            "content": "体量非功不堕今，星移斗换岂同轮。多年历日虽无用，犯著应须总灭门。",
            "comment": ""
        },
        {
            "title": "颂古十六首",
            "content": "两女合为一媳妇，古寺基前幢子竖。彷佛上有陀罗尼，多少行人尽惊怖。",
            "comment": ""
        },
        {
            "title": "颂古十六首",
            "content": "老鼠齩生铁，十分滋味别，猫儿左右看，晏唾也不彻。",
            "comment": ""
        },
        {
            "title": "颂古十六首",
            "content": "黄金凿，白玉椎。开开混沌窍，透出玄出机。",
            "comment": ""
        },
        {
            "title": "颂古十六首",
            "content": "要得他家活计强，竿头须解倒拈枪。这边打鼓那边拍，引得瞿昙笑一场。",
            "comment": ""
        },
        {
            "title": "颂古三十二首",
            "content": "养得男儿要赌钱，浑身无有寸丝缠。是非窟里和身入，生灭门中满口宣。",
            "comment": ""
        },
        {
            "title": "颂古三十二首",
            "content": "转位投机觅更难，回途复妙岂相关。新丰洞口翻波浪，一扫须教彻底乾。",
            "comment": ""
        },
        {
            "title": "颂古三十二首",
            "content": "萝蔔头禅聒噪人，霜刀累切了无痕。自古不通人咬嚼，只容衲子鹘崙吞。",
            "comment": ""
        }
    ]
}