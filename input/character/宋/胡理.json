{
    "dynasty": "宋",
    "author": "胡理",
    "poems": [
        {
            "title": "沧浪咏",
            "content": "昔闻沧浪亭，未濯沧浪水。先贤渺遗迹，壮观一何侈。飞桥跨木末，巨浸折胡垒。糟床行万瓮，缭墙周数里。废兴固在天，庶用观物理。缅怀嘉佑世，周道平如砥。相君贤相君，子美东南美。如何一网尽，祸岂在故纸。青蝇变白黑，作俑兹焉始。所存醉翁文，垂耀信百世。无忘角弓咏，嘉树犹仰止。同来二三子，感欢咸坐起。缥瓷酹新汲，毁誉均一洗。忽逢醒狂翁，一别垂二纪，隽哉老益壮，论事方切齿。我欲裂绛幔，推著明光里。安得上天风，吹落君王耳。",
            "comment": ""
        }
    ]
}