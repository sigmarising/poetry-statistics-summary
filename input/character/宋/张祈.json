{
    "dynasty": "宋",
    "author": "张祈",
    "poems": [
        {
            "title": "吏隐堂为郑参议题",
            "content": "平时谷口驰声名，只今朝市心如水。司马政成方外趣，官事莫能相料理。公堂卜筑在人境，钟阜孱颜是吾里。瑶林琼树风尘外，白雪阳春谈笑里。花间有酒可逃禅，客至忘吾还隐几。便应诏登金马门，乐此徜徉聊复尔。君王神圣相伊周，虎豹空山不可留。招我白云二三子，弹冠径出从公游。",
            "comment": ""
        },
        {
            "title": "秀聚亭",
            "content": "老矣丹心在，愁来酒兴浓。江山遗古意，云水淡秋容。落日孤村笛，微风远寺钟。平生善知识，却忆妙高峰。",
            "comment": ""
        }
    ]
}