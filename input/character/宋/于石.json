{
    "dynasty": "宋",
    "author": "于石",
    "poems": [
        {
            "title": "母子别",
            "content": "客游严陵道，中路哭者谁。哀哀母子别，云是夫弃妻。百年结欢爱，一旦生别离。妾去何足怜，怜此乳下儿。哌哌未能语，弃去良可悲。儿啼苦恋母，母闻转悲凄。欲语别离苦，孩提尔何知。徒能抚汝项，相顾空泪垂。夫妇义已绝，母子恩亦亏。尔饥谁与哺，尔寒谁与衣。明年尔学行，谁与相提攜。人言无母怜，有父尚可依。尔父忍弃我，弃汝将如遗。去去两相失，相见未有期。娟娟秀眉目，梦寐或见之。夜静涧声咽，犹似闻儿啼。",
            "comment": ""
        },
        {
            "title": "丁亥冬大雪",
            "content": "顽云拨不开，阴风挟严威。大雪止复作，细民已嘘嘻。人言丰年瑞，可乐有反悲。频年岂无雪，雪少寒不知。谁为御寒计，茅屋曝晴曦。今年雪大作，始信贫无衣。地炉燎湿薪，僵坐缩如龟。年丰固可乐，一饱远莫期。但忧今日寒，未虑明年饥。岂知纨绔子，重裘拥柔肌。绣阁蔼春风，金帐环蛾眉。惟恨雪不多，低唱饮羔儿。且尽一己欢，宁为尔民思。尔民毋子苦，会有年丰时。鸡豚燕同社，玉粒香浮炊。一饱有余乐，八珍亦奚为。寄语纨绔子，此意知不知。",
            "comment": ""
        },
        {
            "title": "赠姚星士",
            "content": "姚生年来如我贫，澜翻口舌谈星辰。凄风落日低黄尘，客路相逢眼为青。草鞋生翼杖生鳞，一笑索我诗赠行。我诗何足为重轻，历象妙处须推寻。相国之生孕昴精，客星动摇归富春。天不祚汉星坠营，泰阶或坼中台星。大抵人事关天文，试算天下英雄今几人。",
            "comment": ""
        },
        {
            "title": "春兴",
            "content": "春来无处不繁华，岂独公侯富贵家。青镜照眉地上柳，碧纱映目雾中花。贫谁知己燕相识，闲不求官蜂自卫。惟有东风无厚薄，年年芳草满天涯。",
            "comment": ""
        },
        {
            "title": "曹操",
            "content": "心非禅代荀文若，目识奸雄许子将。身苟未亡终篡汉，不知何德比文王。",
            "comment": ""
        },
        {
            "title": "紫薇岩",
            "content": "灵岩旧是先生宅，拈笔新题郡守名。月落空山人语寂，涧泉犹作读书声。",
            "comment": ""
        },
        {
            "title": "路傍女",
            "content": "路傍谁家女，踌躇不能去。自言妾小时，家本樵川住。十五嫁良人，长年秉机杼。辛勤奉舅姑，足不越庭户。去年秋枣红，边人健如虎。移家入深林，自谓百无虑。空山鸣剑戟，失色骇相顾。星散各偷生，不幸适相遇。妾身如风花，飘零委尘土。妾命如蜉蝣，焉能保朝暮。一死恨不蚤，空为年少误。去去忽相失，零落在中路。妾有乳下儿，咿哑方学语。四海尚干戈，安知尔生死。回首望天涯，家山在何处。妾命负所天，顾影惟自怜。自怜轻失节，天下何独妾。",
            "comment": ""
        },
        {
            "title": "晚眺",
            "content": "渔歌樵语隔溪村，沙上牛归小径分。烟树参差片帆落，半川斜日九峰云。",
            "comment": ""
        },
        {
            "title": "次张嘉父闲居",
            "content": "有诗可以吟，何必拟李陵。有酒可以酌，何必慕伯伦。自吟复自酌，一笑睨白云。卷舒见吾道，聚散亦世情。老我一茅屋，萧萧山下村。种瓜有余地，吾亦安吾贫。兴来即杖屦，孤往无与朋。晨出未启户，暮归或扣门。翛然脱尘鞅，无怀与大庭。所以轩冕贵，不移丘壑心。此意谁独识，千载一渊明。渊明不复作，视此壁上琴。",
            "comment": ""
        },
        {
            "title": "小三洞",
            "content": "四山回合响幽泉，古木苍藤路屈盘。一局残棋双鹤去，石屏空倚白云寒。",
            "comment": ""
        },
        {
            "title": "潇江亭",
            "content": "背依古塔面层峰，曲曲阑干峻倚空。万屋参差江色外，片帆出没树阴中。五更钟鼓半山月，两岸渔樵一笛风。极目子陵台下路，滔滔惟有水流东。",
            "comment": ""
        },
        {
            "title": "次韵赵羽翁秋江杂兴二首",
            "content": "翩翩水鸟自沉浮，红蓼黄芦两岸秋。隔水人家一犬吠，斜阳篱落有渔舟。",
            "comment": ""
        },
        {
            "title": "张德裕盘谷隐居",
            "content": "盘谷四面环青山，晴岚暖翠浮云烟。盘谷之阻多幽泉，湛然深碧蛟螭蟠。中有华屋貯神仙，猿鸟不惊犬不喧。竹侵行迳松碍檐，人疑无路堪攀缘。忽闻读书声琅然，始信别是壶中天。翩然振屐登其巅，仰林俯壑天地宽。桑麻尽处开平川，千帆来往无时闲。旁有一叶渔翁船，出没红蓼黄芦边。呼之来泊岩下湾，就船买鱼归烹鲜。煮茗有泉秫有田，问之世事笑不言。家藏黄石书一编，安用李愿归来篇。我欲前峰卜数椽，幅巾杖屦行其间。目遂归鸿挥五弦，闲窗静听松风眠。",
            "comment": ""
        },
        {
            "title": "读明妃引",
            "content": "周求莘女终亡纣，越献西施竟灭吴。马上琵琶徒自恨，不思强汉弱匈奴。",
            "comment": ""
        },
        {
            "title": "次韵鉴中八咏",
            "content": "驱车晓行迈，行行出郊郭。断冈屹崇墉，虚籁殷灵壑。雨深瑶草长，风定松花落。西山有爽气，逍遥倚晴阁。",
            "comment": ""
        },
        {
            "title": "有虎行",
            "content": "有虎有虎山之巅，怒目炯炯当昼眠。百兽畏伏不敢前，凭林一吼秋风寒。昨日邻家妇，哀哀哭其子，叩头叫天天不语。或曰枭食母、犬吠主，含沙射影毒欲死。封豕长蛇肆侵侮，如此纷纷何独虎。虎哉虎哉尔何知，磨牙摇尾争奔驰。妖狐犹将假尔威，岂知强者易弱盛必衰。北平将军怒欲飞，弯弓远挂扶桑枝。嗟尔有力何由施，吾见食汝肉而寝汝皮。倚剑睨天三太息，弱肉强食今何时。麒麟驺虞亦物耳，呜呼吾不得而一见之。",
            "comment": ""
        },
        {
            "title": "次韵君会初冬",
            "content": "一年好景橘黄时，骤冷惟应瘦骨知。吠犬频繁堕霜叶，栖鸦不定战风枝。炉何必试手可热，文未能成鬓欲丝。春逼寒梅三两点，蹇驴江路试寻诗。",
            "comment": ""
        },
        {
            "title": "对雪",
            "content": "顽云怙势吞烛龙，一夜老尽江上峰。骖鸾驾鹤下瑶阙，羽衣森列飞行空。玉虯夭矫振鳞甲，猎猎怒战谁争锋。银河剪刻纷弄巧，姑射缥缈来无踪。半开半落花绕树，无根无蒂絮因风。造物幻出不可测，万变归我一慨中。重裘何富，负薪何穷。烹茶何俭，饮羔何丰。天意茫茫无问处，人事悠悠定何许。丰年固知雪可喜，贫民不以雪为瑞。安得见晛消凝阴，寒崖草木皆生春。",
            "comment": ""
        },
        {
            "title": "林下",
            "content": "结屋万松顶，悄无人往还。饮猿摇涧月，飞鹭点秋山。竹静风相挠，水流云自闲。翛然忘物我，禽语两相关。",
            "comment": ""
        },
        {
            "title": "赠王法官",
            "content": "石作人言豕人立，或啸其梁阚其室。道人叱咤鞭雷公，驭风骑气行虚空。赤手缚鬼如缚虎，画地为牢通鬼语。登坛摄将如有神，问其姓字皆忠臣。生不求生以害仁，死犹赫赫濯厥灵。百鬼啖尽何足恤，吾独因之三太息。关云长，张睢阳，凜然大节死不屈，至今日月犹争光。荆州一失不复得，江淮保障谁之力。欲为汉唐开太平，老天胡不留斯人。",
            "comment": ""
        },
        {
            "title": "次韵赵羽翁秋江杂兴二首",
            "content": "雁落芦花洲外洲，半川斜日独凭楼。笛声何处雁惊起，点破清江一片秋。",
            "comment": ""
        },
        {
            "title": "次韵杜若川春日杂兴集句二首",
            "content": "九陌净无车马尘，不须移槛损天真。凡花俗草败人意，怅望烟云缥缈人。",
            "comment": ""
        },
        {
            "title": "旅中遣怀",
            "content": "片云相望浙东西，回首家山路欲迷。昨夜桐江江上梦，倒随流水上双溪。",
            "comment": ""
        },
        {
            "title": "次韵苏巨卿",
            "content": "谁叩柴门寄我诗，迎门稚子候予归。青山唤醒十年梦，明月空怀千里思。今晋古秦天地隔，范雎张禄姓名非。人生百岁发相见，世事悠悠未可知。",
            "comment": ""
        },
        {
            "title": "感兴五首",
            "content": "吴起为鲁将，杀妻殊不仁。乐羊伐中山，食子太无情。功名苟为重，骨肉无乃轻。以此谋富贵，何如甘贱贫。沛丰三尺剑，抵掌收楚秦。未央玉卮寿，以功骄父兄。惜哉一杯酒，终愧一杯羹。",
            "comment": ""
        },
        {
            "title": "次韵鉴中八咏",
            "content": "视心如莲花，净明涵十虚。出泥本无垢，露体皆真如。大千入一息，宴坐忘百须。陶公虽饮酒，时能到林庐。",
            "comment": ""
        },
        {
            "title": "得家书",
            "content": "久客秋又晚，思家梦屡惊。空阶闻叶落，隔树见灯明。亲老贫常健，儿痴学未成。凄凉今夜月，照我故乡情。",
            "comment": ""
        },
        {
            "title": "次韵鉴中八咏",
            "content": "我爱鉴湖水，明如照胆铜。澄清若有待，浑浊那能蒙。当时贺知章，富贵如苓通。岂无一亩地，来筑仙人宫。",
            "comment": ""
        },
        {
            "title": "次韵君会感思",
            "content": "满眼山川感旧游，依然野水自横舟。一樽长照古今月，两鬓不禁天地秋。有屋有田清颍尾，自蒲自柳曲江头。虚名不落人间世，一迳松风稳跨牛。",
            "comment": ""
        },
        {
            "title": "伊昔四首",
            "content": "伊昔西湖里，娉婷十里莲。香凝花上露，影落镜中天。枕簟水亭雨，笙歌月夜船。双鸳不解事，常傍翠阴眠。",
            "comment": ""
        },
        {
            "title": "续金铜仙人辞汉歌",
            "content": "汉皇锐意求神仙，神仙之效何茫然。蓬莱弱水不可到，且立宫中承露盘。饿餐玉屑不堪饱，谁谓有方能却老。人生修短数在天，多慾未必能延年。秋风吹老茂陵树，年年空滴金茎露。建章宫阙随烟尘，块然屹立惟铜人。宫官西来果何意，一朝辞汉将归魏。吁嗟铜人如有知，口不能言惟泪垂。自从曹氏盗神器，父子相传已三世。汉宫故物无一存，汝独犹能感旧恩。凄然照影临渭水，一折铜人扶不起。宁为弃物委道傍，不忍漂泊离故乡。迢迢东望洛城路，回首长安愁日暮。长安繁华非昔时，洛阳寥落谁复悲。",
            "comment": ""
        },
        {
            "title": "故家有乔木",
            "content": "故家有乔木，众鸟巢其枝。纷然各卵育，自啄还自飞。谁欤恣残忍，缘木登其危。毁室取尔子，杀戮轻如嬉。漂摇风雨中，巢破不复支。破者尚可完，死者终无归。自谓翔后集，倔乃失所依。胡不舍之去，远择高林栖。主人不我爱，舍此复何之。哀哀鸣向天，路远天不知。吾闻重太息，事莫大於斯。弱肉强之食，扰扰今何时。人生且未保，尔死谁复悲。寄言民父母，赤子方流离。",
            "comment": ""
        },
        {
            "title": "琴寥歌",
            "content": "壁乎琴兮不弹，心乎道兮忘言。操履霜兮猗兰，忠与孝兮两全。松风兮涧泉，琴无弦兮有弦。青霞兮柯仙，道不传兮有传。",
            "comment": ""
        },
        {
            "title": "次二子韵",
            "content": "松边庭户竹边窗，归卧故山云半床。蕙帐夜寒眠鹤醒，芸签日暖蠹鱼香。读书喜汝眼如月，涉世嗟予鬓欲霜。莫道文章真小技，今人当与古争长。",
            "comment": ""
        },
        {
            "title": "感兴二首",
            "content": "游鱼闻饵香，宁悟钩入口。不忍一朝饥，竟落渔人手。捕雉必以媒，相呼欣得偶。失身罗网中，乃为媒所诱。嗟哉二物微，智不料其后。飞潜一失所，虽悔复何咎。矧为物之灵，而不慎所守。饥渴能害心，交游多卖友。",
            "comment": ""
        },
        {
            "title": "孤雁",
            "content": "流落天涯偶失群，森列群仙下藐姑。玉骨轻匀铅粉面，霜纨薄襯素罗襦。两般谁识花开谢，一色中分香有无。底事阳春藏不得，凝阴消尽转清癯。",
            "comment": ""
        },
        {
            "title": "兜率寺",
            "content": "钱唐一剑倚霜寒，万水千山蜀道难。瓶钵生涯何处在，秋风松子落诗坛。",
            "comment": ""
        },
        {
            "title": "西湖荷花有感",
            "content": "我昔扁舟泛湖去，四望荷花浩无数。谁家画舫倚红妆，笑声逈入花深处。笙歌凄咽水云寒，花色似嫌脂粉污。夜深人静月明中，方识荷花有真趣。水天倒浸碧琉璃，净质芳姿澹相顾。亭亭翠盖拥群仙，轻风微颤凌波步。酒晕潮红浅渥唇，肤如凝脂腰束素。一捻香骨薄裁冰，半破芳心娇泣露。湖光花气满衣襟，月落波寒浸香雾。恍然人在蕊珠宫，便欲移家临水住。回首落日低黄尘，十年不到湖山路。花开花落几秋风，湖上青山自如故。",
            "comment": ""
        },
        {
            "title": "送赵宰之上虞二首",
            "content": "百里子男邦，职任非不厚。治民如牧羊，扰之则惊走。眷兹上虞邑，江海环左右。萧萧北风寒，怒涛声撼吼。元亮已赋归，世事付杯酒。宗子古维城，此行应不苟。茧丝与保障，二者孰先后。勉旃重勉旃，毋袖经纶手。",
            "comment": ""
        },
        {
            "title": "自笑",
            "content": "归来更读十年书，自笑今吾即故吾。栗里溪山晋处士，桐江风月汉狂奴。种梅添得诗多少，爱菊何拘酒有无。随分生涯聊尔耳，门前应免吏催租。",
            "comment": ""
        },
        {
            "title": "山居二首",
            "content": "不谈当世事，荣辱两无闻。诗思半山月，生涯一坞云。砚乾分瀑润，香断借兰熏。有客时相过，呼儿采涧芹。",
            "comment": ""
        },
        {
            "title": "蝉",
            "content": "斜阳挂庭树，有蝉鸣树颠。无端聒人耳，惊我闲窗眠。吾观动物中，至清莫如蝉。翩然蜕污浊，饱餐风露寒。此外一无求，何苦浪喧喧。口给只屡憎，不如且忘言。",
            "comment": ""
        },
        {
            "title": "伊昔四首",
            "content": "伊昔西湖外，清阴九里松。天低深雨露，风怒走蛟龙。林霭通樵径，山云隔寺钟。何时一行乐，重到北高峰。",
            "comment": ""
        },
        {
            "title": "田家妇",
            "content": "村南村北麦欲枯，桑麻阴阴满路隅。炊黍田头行饷夫，饼炉未熟儿呱呱。鸭头长袜短布襦，平生未识铅与朱。弹筝不用如罗敷，怀金不愿逢秋胡。眼前富贵何足娱，一身饱暖自有余。茅檐笑语寒灯孤，夜舂晓织奉舅姑。",
            "comment": ""
        },
        {
            "title": "己卯寒食",
            "content": "今年客路逢寒食，村落无烟春寂寂。荒冢累累人不识，芳草凄凄吐花碧。麦饭一盂酒一滴，哀哀儿女春衫湿。我过其傍因太息，有坟可酹何须泣。干戈满地边云黑，路傍多少征人骨。",
            "comment": ""
        },
        {
            "title": "七月七日",
            "content": "玉宇无尘淡月辉，谁传织女夜停机。阮分南北任贫富，河度东西果是非。扪腹有书安用晒，揆心无巧不须祈。逢时且共樽前乐，一笑淋漓酒满衣。",
            "comment": ""
        },
        {
            "title": "次韵鉴中八咏",
            "content": "会稽山水国，崇山幽事多。当时觞咏处，春净化颜酡。磊落黄金罍，玲珑白玉珂。行乐须及时，美人在丘阿。",
            "comment": ""
        },
        {
            "title": "子房",
            "content": "韩亡誓欲报秦仇，秦灭还兴伐楚谋。一念为韩非为汉，无功何必愿封留。",
            "comment": ""
        },
        {
            "title": "次韵杜若川春日杂兴集句二首",
            "content": "行约青帘共一樽，牧童遥指杏花村。如今只有花含笑，悍吏催租夜打门。",
            "comment": ""
        },
        {
            "title": "次韵邵佥判幽居",
            "content": "闭门久不出，摩挲鬓欲翁。有杯问明月，无扇障西风。神骏老嘶枥，纸鸢高入空。天应怜我懒，瓜圃自泉通。",
            "comment": ""
        },
        {
            "title": "戊子元夕大雪",
            "content": "去年逢元夕，交光灯与月。今年逢元夕，交光灯与雪。有月已甚奇，一雪更奇绝。灿烂星斗光，晃耀琼瑶阙。纷纷竞儿嬉，笙歌声不歇。年来独衰懒，颇亦厌喧杂。呼儿早闭门，拥炉烧落叶。雪月两不知，孤灯任明灭。",
            "comment": ""
        },
        {
            "title": "紫薇翁歌",
            "content": "一掬之泉，可湘可沿。一拳之石，可潄可眠。其动也以天。万壑之风，不琴而弦。两山之云，不炉而烟。其静也以天。前钟后鼎，左瓢右箪。何荣何辱，孰愚孰贤，先生笑而不言。",
            "comment": ""
        },
        {
            "title": "夜坐读书有感",
            "content": "四山月落正昏蒙，留得书灯到晓红。千古是非昭简册，百年兴废老英雄。人因厌乱方思治，道本无穷岂有通。植立纲常垂万世，至今周孔不言功。",
            "comment": ""
        },
        {
            "title": "伊昔四首",
            "content": "伊昔西湖上，孤山几树梅。断篱深院落，流水旧亭台。明月无今古，春风自去来。逋仙不复作，消瘦为谁开。",
            "comment": ""
        },
        {
            "title": "秉国池亭",
            "content": "曲曲阑干面面棂，红尘飞不到斯亭。避人幽鸟入深竹，恋钓游鱼弄翠萍。天阔倒涵秋水碧，墙低不碍远山青。翛然独占闲中趣，一枕荷风午睡醒。",
            "comment": ""
        },
        {
            "title": "感兴五首",
            "content": "鹰犬饱梁肉，饥人厌粥糜。墙屋被文绣，民有号寒儿。禽兽食人食，土木衣人衣。俗偷或过侈，民穷易为非。君子固有守，岂若世所为。富贵苟可得，贫贱终莫移。",
            "comment": ""
        },
        {
            "title": "山中二首",
            "content": "偶因抱瓮出，夜汲涧底泉。荡摇水中月，水定光复圆。问水水不语，问月月不言。倚树一长啸，万壑松风寒。",
            "comment": ""
        },
        {
            "title": "徐子观生輓诗",
            "content": "一片清虚太极心，浮云流水世情轻。有生已作无生计，未死先求不死名。墓必预铭唐杜牧，诗能自輓晋渊明。岿然貌不随年老，留与斯文主夏盟。",
            "comment": ""
        },
        {
            "title": "杂兴四首",
            "content": "四围绿树岩藏屋，一枕清风竹满轩。醉里不知山雨过，醒来惟怪瀑声喧。",
            "comment": ""
        },
        {
            "title": "感兴五首",
            "content": "卫人将授甲，鹤有乘轩宠。爱人不如禽，士固不为用。唐人竞朝梁，怒杀孙供奉。兽犹知有君，人胡不愧悚。",
            "comment": ""
        },
        {
            "title": "答诸公游山作",
            "content": "金华山巅一挥手，俯视尘寰仰星斗。闲云满地白鹤飞，积雪暗天苍兕吼。北山周回七百里，名著洞天非不久。世人未识山中乐，问我山中何所有。旧传叱石化羊眠，亦有耕田驱鹿走。大士浴缾今尚在，孝标书堂谁与守。翩然东访赤松子，何须辟谷能延寿。出门一笑天地宽，龊龊徒为儿女丑。君不见东坡游赤壁，东望武昌西夏口。江山风月两依然，谁能与客攜鱼酒。",
            "comment": ""
        },
        {
            "title": "次韵何寺薄闲咏",
            "content": "居喜山深人不知，凝岚空翠淡含辉。隔林樵语惊猿去，倚石松枝碍鹤飞。留客眠云听涧瀑，呼儿踏月扫苔矶。冥心静坐勿轻出，门外藤萝露湿衣。",
            "comment": ""
        },
        {
            "title": "吾家二首",
            "content": "松阴六七里，茅屋两三家。坡暖四时笋，溪寒五月花。泉声挟风雨，云气走龙蛇。谁谓谋生拙，门前数亩瓜。",
            "comment": ""
        },
        {
            "title": "西岩寺",
            "content": "丹崖翠壁数千尺，绝顶僧房三四间。老树倚岩岩倚屋，白云飞去又飞还。",
            "comment": ""
        },
        {
            "title": "野田黄雀行",
            "content": "鸣不择上林，栖不依华屋。雄飞各呼雌，翩翩自相逐。渴饮野田水，饥啄野田粟。一饮一啄能几何，慎勿远飞投网罗。君不见金笼老鹦鹉，向人空作闲言语。",
            "comment": ""
        },
        {
            "title": "次韵徐觉风铃",
            "content": "锵然非金亦非玉，壹片宫商纷其触。歘如环辔玲珑摇佩旌，铿如鸣球拍琴九奏箫韶声。凄如孤鸿叫群嘹唳穿云去，清如幽泉滴沥飘落断崖处。余音欲断还复鸣，咄咄胡床静中据。乃知檐铃适与内相会，锵锵铮铮可听不可佩。我怜其轻脆不足恃，戛则成音击而碎。嗟哉无情之物能感人，浮华言语自古从误身。喧然声名满天地，好声过耳俱成尘。物情万变伏还起，人生几何安足恃。何如物我两忘言，云在青山水在月。",
            "comment": ""
        },
        {
            "title": "感兴五首",
            "content": "晋人杀鸣犊，孔子不渡河。河之水洋洋，临流一长歌。岂无舟与楫，所惧蛟与鼍。蛟鼍任险怪，不度如我何。黄鹄一远举，奚忧婴网罗。",
            "comment": ""
        },
        {
            "title": "次韵徐深之",
            "content": "文章何必拟卿云，笔砚无功钱有神。明月能招山入户，幽花不与世争春。百年亭馆几兴废，十载交游半故新。过眼荣华何足较，青门试问种瓜人。",
            "comment": ""
        },
        {
            "title": "吾家二首",
            "content": "明月成三友，青山结四邻。家贫猿执爨，林静鸟司晨。好竹能医俗，幽花不媚人。盘餐何所有，春韭与秋莼。",
            "comment": ""
        },
        {
            "title": "次韵刘和德赋渊明",
            "content": "士之生斯世，身穷志弥笃。不惟气浩然，亦是敦薄俗。渊明晋高士，志岂在微禄。不以进为荣，不以退为辱。云出鸟倦还，吾亦从吾欲。南山岂无豆，东篱亦有菊。日与田父游，气象和而肃。一枕北窗风，红尘任奔逐。起视天壤间，四海空两目。但愿樽有酒，宁顾瓶无粟。",
            "comment": ""
        },
        {
            "title": "始皇",
            "content": "万世纲常具六经，天应未遽丧斯文。焚书欲灭先王道，道在人心不可焚。",
            "comment": ""
        },
        {
            "title": "次韵鉴中八咏",
            "content": "楼居本高明，况在松竹閒。溪流深几尺，新雨过前山。浮云多变态，好鸟亦閒关。偃蹇楼中人，对酒还开颜。",
            "comment": ""
        },
        {
            "title": "次韵芳卿一室",
            "content": "一室志天下，何须山更深。英雄四海眼，道义百年心。蕉鹿梦中梦，松风吟处吟。幽泉鸣绝壁，不作世间音。",
            "comment": ""
        },
        {
            "title": "次韵徐廷珪偶成",
            "content": "德行谁能冠四科，将兴将废道云何。百年诗酒晋元亮，万世功名汉伏波。高枕林泉闲梦少，出门风雨落花多。人生转眼荣枯易，未必金章胜绿蓑。",
            "comment": ""
        },
        {
            "title": "次韵潘天英自感",
            "content": "处士柴桑屋，将军细柳营。穷通观世变，离合见人情。花不求春艳，器当思晚成。窝中足安乐，何必传无名。",
            "comment": ""
        },
        {
            "title": "次韵徐永之秋兴",
            "content": "谁谓四时秋最愁，胡床谈咏晋风流。山川长在英雄老，草木无边天地秋。惊眼一行渔唱晚，斜阳万里客凭楼。茫茫远水涵空碧，兴入芦花第几洲。",
            "comment": ""
        },
        {
            "title": "拟古",
            "content": "君心如柳枝，春尽絮狂飞。妾心如古木，不受春风吹。古木宁槁死，可伐不可移。风絮飞不已，飘零将安归。",
            "comment": ""
        },
        {
            "title": "小反岭",
            "content": "泉本至清谁曰盗，溪虽可染却名愚。一夫作难随倾覆，千古青山独受污。",
            "comment": ""
        },
        {
            "title": "访叶灵渊",
            "content": "细路如蛇盘，山根复山巅。振衣上千仞，顿觉天地宽。四山朗开豁，斜阳淡平川。溪浅不可舟，桥断衣可搴。依依桑柘村，翳翳井里烟。老翁古柳枢，扶杖白垂肩。问途入深巷，蒲柳隐败垣。忽得幽人居，一室静且安。中有插架书，外有负郭田。种秫可酿酒，枕书时醉眠。自言居家好，笑我行路难。欲分清溪尾，着我屋数椽。踏月两相过，亦足陶情欢。子虽爱我厚，我亦愧子言。天涯倦游客，岂不怀故山。抱薪煮白石，岸巾曝晴檐。兴来或杖履，松阴弄潺湲。如此岂不乐，胡为复盘桓。泠然御风去，月暮孤云寒。",
            "comment": ""
        },
        {
            "title": "小石塘源",
            "content": "万山郁回合，群木尤老苍。细路百盘折，崎岖陟羊肠。凉阴覆峭壁，萦回涧流长。绿萝下百尺，笑挹清泉香。甘寒试一潄，齿颊凝冰霜。拂石坐未去，樵叟来我傍。云此涧中水，其源来浦阳。浦阳婺属邑，亦我父母邦。欲我饮此水，而不忘故乡。叟言起予意，振衣欲飞扬。便将随水源，径度千仞冈。叟前挽我衣，迟留且勿忙。吾家隔前坡，林居愧荒凉。寒醅旋可压，为子炊黄粱。微径行荦确，柴门隐松篁。推户拂尘席，延我入中堂。呼儿出长揖，阔步何蹡踉。问我从何来，惊顾走欲僵。屡呼不复出，自起致茶汤。坐不分宾主，高谈到羲皇。炊烟淡茅屋，劝我饮尽觞。葫芦烂鹅鸭，盘饤罗芥姜。一饱共酣寝，此乐殊未央。摄衣起谢叟，听我歌慨慷。风埃暗宇县，干戈几抢攘。朽骨缠蔓草，呻吟卧残创。荒丘奔狐兔，断礎悲蛩螀。奔逃不相顾，流离各悽伤。十年未返业，几人失耕桑。而此源中民，熙然独徜徉。数家联聚落，茅茨带林塘。笑语声相闻，隔篱灯火光。翁妪各垂白，童稚纷成行。嫁女必近邻，生男不行商。死徙无出境，耕织各有常。地罏老瓦盆，竹几素木床。俗淳器亦古，岂识时世妆。瓜瓠满篱落，麻苧翳门墙。缺窦出鸡犬，平坡散牛羊。豚蹄一盂酒，神休答丰禳。村讴杂社鼓，醉舞衣淋浪。昼无悍吏恐，夜无君盗狂。生者遂所养，死者得所藏。其乐有如此，宜与世相忘。叟前重致词，为子言其详。使我居华屋，绮疏交洞房。使我服鲜丽，翠襦绣罗裳。食必具水陸，饮必酣琼浆。出则盛车骑，锦鞯紫游韁。归则拥歌吹，粉黛环姬姜。贵封侯万户，富储粟千仓。如此岂不乐，患至难豫防。利者祸之的，何地非战场。况有吏椎肃，宁免盗陸梁。安贫即乐土，多财必遗殃。人生守常分，世事胡可量。我闻重叹息，临风几徬徨。林霏掩苍翠，回首路杳茫。远山衔落日，惨惨尘沙黄。因思桃源中，人多寿而康。山深事简寡，居安俗淳良。不与外人接，别在天一方。儿孙自生长，古今任兴亡。世以为神仙，此说诚荒唐。平生志远游，恨不穷八荒。去家百里近，绝境见未尝。邈与桃源居，异世遥相望。安知千载下，以我非渔郎。独恨无桃花，夹岸摇红芳。花落春水涨，一苇或可航。",
            "comment": ""
        },
        {
            "title": "次韵郑德彝拟古集句",
            "content": "明月照高楼，永夜不阖扉。盈盈楼上女，耿耿如相依。岁月忽已晚，草木变芬菲。扳条折其荣，风流付枕帏。蹇修时不存，悠悠谁与归。仰视浮云驰，俯见月在衣。置书怀袖中，有约吾敢违。愿寄双飞燕，为我西北飞。",
            "comment": ""
        },
        {
            "title": "追和东坡次蔡郎中游湖韵",
            "content": "昔年著脚穷深幽，藕花十里烟波秋。骑驴踏月杨柳市，买舟听雨菰蒲洲。酒楼倚天沸歌管，繁华转眼如云浮。山川悠悠尚如昨，岁月匆匆不可留。君不见钱唐江上潮，早潮生兮晚潮落，滔滔东去何时休。",
            "comment": ""
        },
        {
            "title": "述怀",
            "content": "孔明卧隆中，世事若不闻。草庐两三策，大义固已明。陶潜晋处士，束带耻屈身。浩然归去来，把酒惟长吟。潜鱼游深渊，好鸟鸣高林。是以古君子，出处各有心。",
            "comment": ""
        },
        {
            "title": "感兴二首",
            "content": "愚公欲移山，精卫欲填海。嗟乎智力穷，山海元不改。春秋更战国，仁义日荒怠。近趋管晏功，远受仪秦诒。杨墨骋邪说，申韩祸无罪。孔孟生其间，迂阔谁复采。群嚣竞纷纭，智力几百倍。山崩海可竭，吾道固长在。",
            "comment": ""
        },
        {
            "title": "山居二首",
            "content": "结屋万山顶，柴扉昼懒开。捣茶惊鹤醒，抛果引猿来。笋短和泥掘，松高倚石栽。有时寻胜去，多趁暮钟回。",
            "comment": ""
        },
        {
            "title": "答吴子真",
            "content": "子居金华山之东，我居金华山之西。东西相望二百里，半面未识心相知。扳条采荣远莫致，梦中往往或见之。子持一卷易，我攜一篇诗。此诗此易世不识，与子共作千年期。前乎千载事已矣，后乎千载谁是非。握手论心语未了，松风万壑寒生衣。山深梦断不可觅，落花耿耿寒梅枝。起视金华万山顶，惟有白云来去飞。",
            "comment": ""
        },
        {
            "title": "读史七首",
            "content": "今来古往一封疆，虎斗龙争几帝王。百二山河秦地险，八千子弟楚天亡。朝廷有道自多助，仁义行师岂恃强。往事废兴何处问，寒烟衰草满斜阳。",
            "comment": ""
        },
        {
            "title": "再游石壁寺",
            "content": "曾为石壁游，更借僧房宿。楼阁倚林腰，溪山醒尘目。敲门寻旧僧，清响应林谷。老僧不厌客，分我云半屋。禅月岂后身，尚余诗满腹。疑我亦荀鹤，再与赋汉牧。汲井昼煮茶，洗钵夜分粥。山空人语寂，邀我入深竹。独抱无弦琴，不唱浮生曲。月树影参差，风鸣声断续。翛然出尘表，身世转幽独。明朝出山去，无言笑相瞩。江上石牛眠，秋草为谁绿。",
            "comment": ""
        },
        {
            "title": "鹿田",
            "content": "鹿田逈在翠微巅，乘兴来寻半日闲。径入古松行落叶，目随飞鸟破寒烟。钟声不隔东西寺，屐齿何辞上下山。一见老僧如旧识，相留煮茗试岩泉。",
            "comment": ""
        },
        {
            "title": "伊昔四首",
            "content": "伊昔西湖柳，清阴满画楼。午凉欺舞扇，晚雨系渔舟。春尽花无主，风寒叶自秋。六桥今在否，空惜旧时游。",
            "comment": ""
        },
        {
            "title": "次韵鉴中八咏",
            "content": "青山削芙蓉，上有浮云生。窈窕俯长流，逶迤带重城。朝光散霞彩，暮色涵空青。鸱夷去不回，遗尔千古名。",
            "comment": ""
        },
        {
            "title": "薄薄酒",
            "content": "薄薄酒，可尽欢。粗粗布，可御寒。丑妇不与人争妍。西园公卿百万钱，何如江湖散人秋风一钓船。万骑出塞铭燕然，何如驴背长吟灞桥风雪天。张灯夜宴，不如濯足早眠。高谈雄辩，不如静坐忘言。八珍犀箸，不如一饱苜蓿盘。高车驷马，不如杖屦行花边。一身自适心乃安，人生谁能满百年。富贵蚁穴一梦觉，利名蜗角两触蛮。得之何荣失何辱，万物飘忽风中烟。不如眼前一杯酒，凭高舒啸天地宽。",
            "comment": ""
        },
        {
            "title": "庭前有松树",
            "content": "庭前有松树，百尺盘虬龙。材大不适用，偃蹇霜雪中。五陵年少儿，种花不种松。寄言傲霜雪，何似媚春风。松有千岁根，花无十日红。众人逐时好，君子惟固穷。",
            "comment": ""
        },
        {
            "title": "秋思",
            "content": "远水遥天起断鸿，秋光冷淡客情浓。一川疏雨平沙牧，半树斜阳隔坞舂。落叶轻於流俗态，寒花羞作少年容。凭高不碍乾坤眼，兴入晴岚第几重。草堂何必倣卢鸿，水色苍茫山色浓。待月轩窗留客话，隔篱灯火起邻舂。虫鸣终夕如相语，燕去知时不苟容。一片吟情渺何许，西风吹入乱云重。",
            "comment": ""
        },
        {
            "title": "杂兴四首",
            "content": "屋上青山屋下云，清泉为镜石为屏。客来问我谋生计，一卷家传相鹤经。",
            "comment": ""
        },
        {
            "title": "赤松宫",
            "content": "几人学道得成仙，兄弟俱仙世所难。白石不随秋草烂，赤松长锁暮云寒。月涵古井一泓碧，云护空山半粒丹。我欲乘风蜕凡骨，愿随鸡犬事刘安。",
            "comment": ""
        },
        {
            "title": "拟古",
            "content": "东篱有佳菊，埋没野草傍。草蔓日以滋，菊苗日以荒。生意几欲息，菊短草何长。深秋严霜下，百草不复芳。采采东篱花，澹然发幽香。万物各有时，盛衰固其常。荣华不足恃，穷困果何伤。",
            "comment": ""
        },
        {
            "title": "赠张君玉",
            "content": "闭门十日雨，萧然抱孤琴。之子从何来，踏雨叩我门。对床话达晓，山窗耿青灯。挽衣不可留，何以赠子行。问子此何时，眯目凄黄尘。四海非不宽，可语今几人。潇潇风雨中，奔走欲何营。愿子重自爱，堂有白发亲。",
            "comment": ""
        },
        {
            "title": "鹊鸦行",
            "content": "世以鹊为吉，人多喜其鸣。世以鸦为凶，鸣多人辄嗔。吉凶一以定，嗔喜此焉分。相彼新罗鹞，于何分爱憎。群鸦竞喧集，有耳若不闻。一鹊不相容，搏击以为能。不知鹊可喜，甘与鸦为群。妒善复党恶，鸷悍徒不仁。石显怙权宠，望之不容身。林甫擅柄用，何有乎九龄。宁为望之辱，不作石显荣。宁为九龄死，不作林甫生。邪正苟倒置，是非竟难陈。人事无不然，何独此微禽。",
            "comment": ""
        },
        {
            "title": "读史七首",
            "content": "秦亡四海角群雄，三尺胡然起沛丰。首录酂侯忘纪信，不诛项伯戮丁公。亲而寡助宁非叛，国尔忘身始是忠。尝罚於斯庸未当，终然击柱或争功。",
            "comment": ""
        },
        {
            "title": "栖真院",
            "content": "空翠凝寒不受埃，断崖千尺拥崔嵬。老僧倚树惊猿去，童子扫阶知客来。石径晴因松露湿，茶烟远趁竹风回。禅家也办吟边料，不种闲花只种梅。",
            "comment": ""
        },
        {
            "title": "美人一章寄徐秉国",
            "content": "有美人兮天一方，弭绛节兮撷琼芳。瑶环瑜珥锵琳琅，修竹萧萧翠袖长。芝宫芙馆椒为堂，青琐窗户白玉床。一笑满酌天瓢浆，簸弄骊龙明月光。欲往从之路茫茫，爱而不见空彷徨。安得骑麟鞭凤凰，飞霞翩翩高颉颃。白云缥缈遥相望，凭谁寄取双琼珰。",
            "comment": ""
        },
        {
            "title": "宿栖真院分韵得独字",
            "content": "空翠冷滴衣，石藓滑吾足。偶随白云去，栖此林下屋。楼影挂斜阳，钟声出深竹。山僧老百壁，谁与伴幽独。分我云半间，欹枕听飞瀑。",
            "comment": ""
        },
        {
            "title": "呼儿",
            "content": "涧深飞瀑寒，云破断崖碧。呼儿入深林，扫此松下石。澹然忘世故，一枕聊自适。梦断山月高，孤猨啸青壁。",
            "comment": ""
        },
        {
            "title": "题石壁寺",
            "content": "石壁名山多胜游，背环古木面清流。一池空对旃檀塔，双港中分芳草洲。豹隐安知兴废事，牛眠不碍往来舟。海棠菡萏今何在，风月人间几度秋。",
            "comment": ""
        },
        {
            "title": "三洞",
            "content": "群峭摩天不染埃，凝岚滴翠郁崔嵬。帘垂飞瀑无人卷，舟引游仙出洞来。一竅中谁开混沌，三山外亦有蓬莱。扪萝更间朝真路，夹迳松阴覆绿苔。",
            "comment": ""
        },
        {
            "title": "和渊明诗",
            "content": "林屋本深寂，而多禽鸟喧。一静制群动，何必更幽偏。西风扫脱叶，见此林杪山。朝看孤云出，暮看孤云还。云飞亦何心，相对两忘言。",
            "comment": ""
        },
        {
            "title": "有客",
            "content": "有客叩我门，动色谈公侯。权门热於火，富贵可力求。我性不谐俗，素拙生计谋。苟求未必得，徒为君子羞。拂衣起谢客，夷然卧林丘。",
            "comment": ""
        },
        {
            "title": "杜少陵赠卫八处士韵别秉国",
            "content": "昔君坐谈诗，古音振宫商。昔我起舞剑，三尺星斗光。我剑何慷慨，君诗何老苍。感此一笑叹，徒成九回肠。久别忽想见，岁月惊惶惶。岂无平生友，对面险太行。知心今几人，况复天一方。安得飞霞佩，共挹天瓢浆。道义有真乐，何必甘膏梁。临行劝我酒，我饮不尽觞。一饮情易阑，再饮情更长。斜阳重回首，烟水空苍茫。",
            "comment": ""
        },
        {
            "title": "许劭",
            "content": "四海同推月旦评，是非公论至今存。老瞒敢肆奸雄志，未必不因公一言。",
            "comment": ""
        },
        {
            "title": "杂兴四首",
            "content": "采药归来竹径凉，满身草露湿衣香。怕惊幽鸟穿林去，不扫松花卧石床。",
            "comment": ""
        },
        {
            "title": "送赵宰之上虞二首",
            "content": "吾闻句践国，昔有鸱夷子。沼吴收雋功，扁舟五湖里。又闻越东山，安石真奇士。一局别墅棋，失笑屐折齿。缅怀百世风，可以肃顽鄙。峨峨禹穴山，滔滔浙江水。山川今犹昔，宁无安与蠡。为我谢二公，幸为苍生起。",
            "comment": ""
        },
        {
            "title": "江山送客次韵",
            "content": "依依柳色黯江亭，酒味离愁孰重轻。攜手忍着分手处，别时争似见时情。百年离合悲欢事，一笑东西南北程。芳草斜阳渺无际，何当重问白鸥盟。",
            "comment": ""
        },
        {
            "title": "端午次韵和徐改之",
            "content": "榴花灼烁露初乾，乍试香罗怯晓寒。自古独醒多见忌，与君一醉笑相看。无邪安用艾悬户，徇俗聊将黍饤盘。千载沉湘呼不起，至今遗恨楚江干。涛头洒泪眼难乾，鱼腹沉冤骨未寒。楚些一章招莫返，曹碑八字好难看。水流不尽湘江恨，俗奠空陈苹藻盘。我亦逢时增感慨，凜然忠孝孰能干。",
            "comment": ""
        },
        {
            "title": "次韵杨恂夜兴",
            "content": "漫漫夜气万山深，风露高寒天宇清。檐月窥人惊白发，炉烟凝坐悟黄庭。挑灯看剑心犹壮，欹枕听泉眼独醒。毁誉不公随好恶，试观陸羽煮茶经。",
            "comment": ""
        },
        {
            "title": "次韵中秋对月",
            "content": "冰壶碾破一轮秋，极吸长鲸笔挽牛。大地山河明色界，九天宫阙耀琼楼。香浮蟾桂今犹古，曲按霓裳乐易愁。四海青光无不照，何须天柱一峰游。",
            "comment": ""
        },
        {
            "title": "水亭小集",
            "content": "亭俯一泓碧，倚栏思濯缨。游鱼惊扇影，幽鸟避歌声。云断远山出，林疏落日明。竹风如有意，为我扫棋枰。",
            "comment": ""
        },
        {
            "title": "次韵秉国种菊",
            "content": "渊明令彭泽，自谓归来好。外物一无累，刚被菊花恼。东篱兴悠然，一醉舒怀抱。陶没已千载，爱菊人何少。谁能轻富贵，高蹈一世表。种菊学渊明，此意何矫矫。栽培春雨中，不待秋风老。南山无古今，世事何时了。先生笑不言，杜门方却扫。",
            "comment": ""
        },
        {
            "title": "所怀寄何寺簿",
            "content": "斜日明远树，落叶走空阶。闭门寂无事，心澹境自佳。美人期不来，此乐谁与偕。岂无南飞雁，可以寄所怀。所怀不可寄，孤云渺天涯。",
            "comment": ""
        },
        {
            "title": "清明次韵赵登",
            "content": "九十春光半晦明，东郊攜手趁新晴。飘零风絮如行客，冷暖厨烟见世情。宿雨秋千花有泪，斜阳古冢草无名。劝君且尽樽前兴，柳上一声何处莺。",
            "comment": ""
        },
        {
            "title": "过北山何先生故宅",
            "content": "青云不在金华巅，白云孤起金华岑。百世相传勉斋学，四书谁识晦翁心。水流盘涧自深浅，月照北山无古今。人问故庐何处是，门前松桂蔚成林。",
            "comment": ""
        },
        {
            "title": "次韵子益秋怀集句",
            "content": "春草秋更绿，能得几时好。人生非金石，坐愁红颜老。振衣千仞冈，木落雁飞早。无营地转幽，遂动自纷扰。时哉不我与，全身以为宝。不是傲当时，用拙存吾道。",
            "comment": ""
        },
        {
            "title": "读史七首",
            "content": "世以燔经咎李斯，斯文兴丧岂关渠。楚人未烈咸阳火，秦府犹存博士书。吾道不随灰烬冷，残烟空锁帝王居。独嗟先入收图籍，刀笔区区计亦疏。",
            "comment": ""
        },
        {
            "title": "次韵秉国初夏",
            "content": "团扇初分月桂芳，单衣乍试雪罗香。新荷只似世情薄，飞絮不如归兴忙。梅润图书晨雨暝，棋声庭院午风凉。日来竹报平安否，试向平泉问赞皇。",
            "comment": ""
        },
        {
            "title": "有所思",
            "content": "君在南山南，水阔云漫漫。我在北山北，木落天地宽。所思不可见，孤峰碧巑屼。片云遥相望，脉脉一水间。水流渺何许，抚松独盘桓。人生有离合，把酒欲问天。何以寄所思，取琴倚风弹。一弹不成调，再弹谁与言。抱琴耿无寐，月落空山寒。",
            "comment": ""
        },
        {
            "title": "次韵赵德舆",
            "content": "人生渺如寄，天地一蘧庐。无酒喜留客，有钱多买书。敲冰时煮茗，踏雨晚挑蔬。抱道空忧世，年今四十余。",
            "comment": ""
        },
        {
            "title": "雪竹",
            "content": "君子亭亭操，刚强能自持。夷齐饿欲死，巡远守方危。大节不可屈，真心终莫移。人心与物理，每向岁寒枝。",
            "comment": ""
        },
        {
            "title": "杂兴四首",
            "content": "偶种阶前竹数根，引风招月伴清樽。春来为爱临阶竹，今日翻嫌竹碍门。",
            "comment": ""
        },
        {
            "title": "分蜂",
            "content": "群蜂割据作生涯，户牖新开蜜酿花。汉世侯王自分国，秦民父子各当家。尊卑两尽君臣义，朝夕争趋南北衙。因感途人本兄弟，无知微物亦何嗟。",
            "comment": ""
        },
        {
            "title": "春游集句",
            "content": "兴来无远近，吾得及春游。江月谁人影，山光落钓舟。树交花两色，石横水分流。天外猿啼处，数峰生暮愁。",
            "comment": ""
        },
        {
            "title": "吊古行",
            "content": "苍梧之南湘水头，烟波逐客增离忧。重瞳孤坟閟白日，双娥贞佩摇清秋。江空夜开鬼对泣，泣罢仍为鼓瑶瑟。瑟声渐杳江声长，丹枫坠影天霜白。临江被发招帝魂，拔剑欲断东流奔。东流无穷帝不返，呜呼薄俗无由敦。",
            "comment": ""
        },
        {
            "title": "浪吟",
            "content": "十载驱驰翰墨场，翩翩霞佩高颉颃。赋窥贾马搜班扬，诗崇晋汉卑齐梁。斯文未丧道未亡，欲寻坠绪何茫茫。萧骚裋褐凄风霜，匣中蛟龙吼干将。男儿有志行四方，安用把笔工文章。掀髯长啸挽大荒，残烟落日尘沙黄。纷纷蚁穴争侯王，邯郸一梦炊黄粱。断鹤续凫谁短长，世间万事俱亡羊。何如长歌归故乡，古松流水绕石床。浊酒一壶琴一张，卧听孺子歌沧浪。",
            "comment": ""
        },
        {
            "title": "次韵赵子玉书怀",
            "content": "鹑结为衣鹬作冠，采芝何处问商颜。兴亡眼欲窥千古，俯仰心无愧两间。客路西风新白发，野花啼鸟旧青山。日高浓睡平川屋，安用鸡鸣度远关。",
            "comment": ""
        },
        {
            "title": "山中二首",
            "content": "我家万山中，日日采樵去。扪萝上层巅，苔滑不留履。落日负樵归，云深失归路。谁家犬吠声，声在云深处。",
            "comment": ""
        },
        {
            "title": "晚步",
            "content": "径狭不容车，溪浅不容钓。平芜淡云烟，独鸟下残照。见山孑无言，倚树忽长啸。徘徊澹忘归，空林明远烧。",
            "comment": ""
        },
        {
            "title": "孔明",
            "content": "居荆不肯吞刘表，入蜀胡为诈取璋。二子孰非刘氏后，岂惟玄德可兴王。",
            "comment": ""
        },
        {
            "title": "西湖",
            "content": "西湖胜概甲东南，满眼繁华今几年。钟鼓相闻南北寺，笙歌不断往来船。山围花柳春风地，水浸楼台夜月天。士女只知游赏乐，谁能轸念及三边。",
            "comment": ""
        },
        {
            "title": "高帝",
            "content": "吕氏强梁刘氏危，宫中枕卧复谁知。酿成外戚中官祸，兴汉已开亡汉基。",
            "comment": ""
        },
        {
            "title": "偶成",
            "content": "长剑不入英雄手，劲气摩空拂牛斗。埋光铲采今几年，匣中忽作蛟龙吼。古琴不入时人耳，断弦挂壁尘埃久。桐尾半作爨下焦，高山流水今安有。自笑长不满七尺，役役徒为牛马走。学剑学琴两无用，肯以穷困移所守。孔颜非厄，盗跖非寿。西子非妍，无盐非丑。一时荣辱闲过眼，千古是非空挂口。何如长歌归去来，万事无心一杯酒。",
            "comment": ""
        },
        {
            "title": "清明次韵周君会",
            "content": "可惜韶光过眼明，一分流水二分尘。杜鹃声感客中客，蝴蝶梦飞身外身。一滴清明寒食酒，万家红杏绿杨春。斗鸡走狗非吾事，新火书灯谁共亲。墓祭非经古未闻，年来拜扫隘车尘。谁怜原上千年冢，且醉樽前百岁身。榆火欲燃行客晚，梨花不减故园春。石泉浇醒浮生梦，耿耿孤怀孰与亲。",
            "comment": ""
        },
        {
            "title": "小三洞",
            "content": "洞门相对是吾家，朝看烟云暮看霞。铁笛一声山石裂，老松惊落半岩花。",
            "comment": ""
        },
        {
            "title": "次韵宏父初夏",
            "content": "留得三分春意和，茶醾犹可入吟哦。人情疏密庭前竹，吾道卷舒池上荷。结友岂无今管鲍，论诗奚必古阴何。梅霖骤涨江天阔，还有长午可钓麽。",
            "comment": ""
        },
        {
            "title": "再和潘天英韵",
            "content": "人生一传舍，於世懒蝇营。千古月知己，四时花有情。吟怀今郑綮，家学昔玄成。自适眼前乐，何须身后名。",
            "comment": ""
        },
        {
            "title": "祈雨",
            "content": "六月不雨至七月，草木脆乾石欲裂。方士画符如画鸦，呵叱风伯鞭雷车。九天云垂海水立，骄阳化为雨三日。万口竞夸方士灵，彼亦自谓吾符神。谁知水旱皆天数，贪天之功天所恶。吾心修德可弭灾，大抵雨从心上来。桑林自责天乃雨，岂在区区用方士。",
            "comment": ""
        },
        {
            "title": "读史七首",
            "content": "莫言世事只如棋，千载是非人共知。吾道废兴时否泰，人才进退国安危。诗书未火秦犹在，党锢无钩汉亦衰。覆辙相寻多不悟，抚编太息此何时。",
            "comment": ""
        },
        {
            "title": "次韵吕芳卿春游",
            "content": "春光美於酒，我得醉其淳。春情浩於海，我得涉其滨。人生贵适意，何须苦悲鼙。轩轩远游志，恨不穷入垠。流连虑忘返，岂徒玩芳新。游子多愒日，志士惟竞辰。二者孰得失，谁能究其因。俯仰天壤间，何轻用此身。骄惰由放逸，美好出艰辛。此日何足惜，我思古之人。",
            "comment": ""
        },
        {
            "title": "次韵徐月卿秋兴",
            "content": "西风渺何许，安处即家乡。社舞邻呼饮，时思礼荐尝。孤灯茅屋雨，落叶石桥霜。鸡黍当年约，谁能继范张。",
            "comment": ""
        },
        {
            "title": "八月十四夜对月",
            "content": "好风从西来，浮云忽中披。片月耿层空，清气入诗脾。皎皎万里光，谁言一分亏。亏者盈之渐，乘除迭相推。既圆终复缺，何如未圆时。过满易招损，极盛必有衰。人事无不然，一笑姑置之。愿我尊有酒，何喜亦何悲，颓然就一醉，月落吾不知。",
            "comment": ""
        },
        {
            "title": "感兴五首",
            "content": "群栖平沙雁，有警奴辄鸣。鸣多谓奴妄，哀嗷堕弓矰。甡甡中林鹿，以媒诱其群。相呼入网罟，鹿死媒独生。骨肉不相信，效忠况他人。轻言托心腹，卖友终不仁。君子能审友，四海皆弟兄。",
            "comment": ""
        },
        {
            "title": "读史七首",
            "content": "志士匡君贵善谋，古来直笔有春秋。孔明扶汉何吞蜀，仁杰兴唐乃死周。成败由人天不管，功名遗恨水空流。柬之未相姜维将，二子宁无身后忧。",
            "comment": ""
        },
        {
            "title": "净居院",
            "content": "峰回涧曲路萦纡，万壑中藏一画图。雪堕枯枝龙解甲，藤缠怪石虎生须。满楼山色自浓淡，隔竹泉声半有无。纸帐蒲团清思足，更添梅种两三株。",
            "comment": ""
        },
        {
            "title": "半山亭",
            "content": "万叠岚光冷滴衣，清泉白石锁烟扉。半山落日樵相语，一迳寒松僧独归。叶堕误惊幽鸟去，林空不碍断云飞。层崖峭壁疑无路，忽有钟声出翠微。",
            "comment": ""
        },
        {
            "title": "壬辰春雪",
            "content": "和气胚胎斡化钧，胡然积雪拥柴门。花梢冻压春无力，山骨晴销晓有痕。阳壮谁令阴作梗，寒骄犹勒暖归根。昌黎浪说丰年瑞，为瑞为灾未易言。",
            "comment": ""
        },
        {
            "title": "山中何所有",
            "content": "山中何所有，古松与清泉。一泓涵素月，千尺摇苍烟。我生乏世用，乐此山林闲。临流或倚树，物我两悠然。慎勿作梁栋，斧斤斲其天。慎勿入江海，汹涌生波澜。流荡易忘返，正直难自全。我欲叩其理，水去松无言。",
            "comment": ""
        },
        {
            "title": "钓台",
            "content": "傲睨群雄百战来，独全高节老蒿莱。三公不任云台将，物色何须及钓台。",
            "comment": ""
        },
        {
            "title": "雪",
            "content": "天地混一色，楼高试卷帘。青山新面目，老树换须髯。夜皎月千里，晴暄雨四檐。岂无寒馁者，僵卧在穷阎。",
            "comment": ""
        },
        {
            "title": "八咏楼",
            "content": "八咏诗传千古名，蹇驴何在井空澄。凄凉楼外双溪月，曾照齐梁几废兴。",
            "comment": ""
        },
        {
            "title": "夜烧松明火次韵黄养正",
            "content": "银炉炽炭麒麟红，销金帐暖熏笼烘。爨下有蜡可代薪，笑我夜寒痴坐然枯松。贫富贵贱何不公，安能排云叫呼天九重。空怜尔松生抱有用材，不遇匠石梁栋施帡幪。盘根错节屹立冻不死，凜凜劲气犹足排严冬。颠崖峭壁人迹绝，闲云流水相冥蒙。胡为明不能保身，丁丁斧斤山其童。鹑衣百结缩如蝟，地炉拥膝便可闲从容。当年榷油幸不严汝禁，余用尚及斯民穷。阳和无声入骨髓，不知夜雪没屋霜横空。但见蒙蒙香雾霭四壁，红辉紫焰明窗栊。御寒何必裘蒙茸，盎然一室回春风。何当散作一天暖，坐令四海尽在春风中。",
            "comment": ""
        },
        {
            "title": "柳子厚",
            "content": "早缀朝班附叔父，晚随儿女拜双星。半生巧宦翻成拙，何用区区更乞灵。",
            "comment": ""
        },
        {
            "title": "白杜鹃花",
            "content": "蜀帝魂销恨不穷，野花开落倚东风。吻干无复枝头血，几度啼来染不红。",
            "comment": ""
        },
        {
            "title": "白沙昭利庙",
            "content": "百战收功老故山，寒溪怒涌白沙泉。云台不与四七将，庙食何传千万年。香冷谁能燃汉火，水流空自溉吴田。愚民不识前朝事，浪说神能驾铁船。",
            "comment": ""
        },
        {
            "title": "孤山",
            "content": "老梅半树倚枯槎，路入湖心第几家。水月荒凉谁复问，游人多只看荷花。",
            "comment": ""
        },
        {
            "title": "次韵吴子益",
            "content": "四野杳无车马喧，竹阴篱落半开门。牛归落叶迳边迳，犬吠斜阳村外村。老树不摇波弄影，扁舟已去岸留痕。悠然乐意相关处，坐对青山两不言。",
            "comment": ""
        },
        {
            "title": "净居院遇雪",
            "content": "梦回寒月吐层崖，汤响松风听煮茶。倚树恐惊残雪堕，起来不敢嗅梅花。",
            "comment": ""
        },
        {
            "title": "邻叟言",
            "content": "客行归故乡，依依一邻叟。把酒向我言，重叹生不偶。大男年二十，前年方娶妇。府帖点乡兵，井邑备攻守。万骑声撼天，战骨今欲朽。小男年十三，娇痴犹恋母。所恃惟此儿，未忍辄笞殴。垂白力耕耘，一饭仅充口。东邻数十家，兵火十无九。西邻破茅屋，萧然一无有。悍吏猛索租，摧剥及鸡狗。嗟子行四方，颇亦闻此否。偶述邻里情，勿讶言语丑。老妇洗瓦盆，呼儿进畦韭。愿子姑暂留，为我进杯酒。",
            "comment": ""
        },
        {
            "title": "小三洞",
            "content": "断崖怒涌四时雪，虚壁寒凝六月霜。倚树老僧闲洗钵，碧桃花落涧泉香。",
            "comment": ""
        },
        {
            "title": "次韵赵九翁",
            "content": "风雪骑驴穷郑五，良史武陵忝厥祖。文章千古推贺白，余子碌碌何足数。西风客路一相逢，笑睨平芜共怀古。神游千载渺襟期，不学时妆竞媚妩。翩然一鹗迅秋空，纵横健笔凌鹦鹉。愧我栖栖一钓翁，胯下宁甘少年侮。两鬓风霜飒短褐，把酒长歌话愁苦。君留不住我亦归，枫林叶落津头鼓。剑光错落耿青灯，夜半闻鸡与君舞。几回欲寄别后书，雁飞不过衡阳浦。树阴黯黯江东云，柳色依依渭城雨。人生相会不可期，去住真如萍散聚。我在金华北山北，茅屋三间云一坞。君在瀔江西港西，种秫有田瓜有圃。我不能往君不来，凄凄风雨谁为主。何当共作子长游，南浮沅湘北齐鲁。不然赤壁吊东坡，高攀栖鹘登虯虎。放浪形骸期汗漫，霁月一襟春万宇。逍遥容与澹忘归，弭节江臯采芳杜。狂吟曾点舞雩风，一笑渠侬行凉踽。",
            "comment": ""
        },
        {
            "title": "七月七日",
            "content": "西风扫残暑，微月澹新秋。相传织女星，今夕嫁牵牛。翩翩联鹊桥，亭亭拥龙辀。多少乞巧人，笑语穿针缕。吾尝夜观象，细与推其由。惟有五纬星，顺逆有去留。经星二十八，历历如缀旒。万古俨不动，分列十二州。其余众常星，烂然满空浮。休咎必有证，君德修不修。胡独牛与女，不与众星侔。乃知尘世人，配偶相绸缪。少陵号诗史，万象穷冥搜。亦云年年渡，秋期何用愁。彼哉柳河东，抱拙不自谋。旁趋事曲折，窃效儿女求。谁与倡邪说，诞谩不复收。淫褻转相袭，寝使其辞浮。仙槎倘可乘，我欲凌空游。再拜二星灵，一洗千古羞。天高不可问，河汉空西流。",
            "comment": ""
        },
        {
            "title": "自述",
            "content": "大儿不学小儿痴，四十头颅已可知。道胜自然贫亦乐，气充不与貌俱衰。三杯徐邈圣贤酒，一卷渊明甲子诗。满眼世情从厚薄，此心当与古人期。",
            "comment": ""
        },
        {
            "title": "读史七首",
            "content": "汉楚兴亡事已休，至今堪叹亦堪羞。郑君不肯更名籍，项伯胡为赐姓刘。寡助固知亲亦叛，孤忠忍以主为雠。人臣贵在明大义，勿为身谋为国谋。",
            "comment": ""
        },
        {
            "title": "寒梅",
            "content": "闭门一卷易，风定缕香凝。落叶空阶雨，残梅阁砚冰。鸟啼深夜语，犬吠隔篱灯。不作红尘梦，寒窗几曲肱。",
            "comment": ""
        },
        {
            "title": "九日同黄宏公游古城山",
            "content": "信步攀跻感旧游，寒烟衰草思悠悠。西风白发空惊老，晚节黄花独耐秋。宇宙几人欢喜饮，江山一片古今愁。渊明三迳今犹在，自笑不如归去休。",
            "comment": ""
        },
        {
            "title": "寄题千秋观",
            "content": "峥嵘金碧千秋观，谁记当年贺监家。湖水亦随人世改，秋光一半失荷花。",
            "comment": ""
        },
        {
            "title": "月夜纳凉",
            "content": "天地空无半点尘，翛然池馆浸虚明。几更今古月常在，一片襟怀水共清。风定波摇晴树影，鱼翻露泻翠荷声。炎凉圆缺须臾事，我独於斯感世情。",
            "comment": ""
        },
        {
            "title": "探梅分韵得香字",
            "content": "绝壁两屦云，荒村半桥霜。孤往欲何之，林下幽径长。寒梅在何许，临风几徜徉。谁家断篱外，一枝寄林塘。水静不摇影，竹深难护香。无言独倚树，山空月荒凉。",
            "comment": ""
        },
        {
            "title": "雪",
            "content": "谁欤变幻旧乾坤，剪水仙人手段新。银屋万家成骤富，青山半点不藏春。西园太尉方交贺，北海中郎岂愿臣。把酒孤吟元不俗，何须夜访剡溪人。",
            "comment": ""
        },
        {
            "title": "春事",
            "content": "白了江梅柳又青，游丝千尺网红尘。鹁鸠夫妇孤村雨，杜宇君臣故国春。客里易添芳草思，樽前谁是去年人。桃花源上空流水，安得渔郎一问津。",
            "comment": ""
        },
        {
            "title": "丁丑岁旦",
            "content": "不写桃符换旧诗，辛盘竹爆付儿嬉。山深未见新年历，只记梅花春早迟。",
            "comment": ""
        },
        {
            "title": "次韵鉴中八咏",
            "content": "梅山如积翠，的皪手堪捧。遥遥仙人尉，盘盘故时陇。丹泉清可鉴，石乳甘於湩。行将解尘缨，于焉滔高踵。",
            "comment": ""
        },
        {
            "title": "次韵徐则正山居",
            "content": "松间花外有虚亭，花自向阳松自阴。水浊不污明月色，人闲方见白云心。棋边冷眼安危著，笔底放怀长短吟。世忌独醒还恶醉，浅斟莫使酒杯深。",
            "comment": ""
        },
        {
            "title": "赠星命松坡",
            "content": "昌黎之生月南斗，牛奋其角箕张口。坡翁宿直斗牛箕，自谓文似昌黎叟。顾予命亦坐磨蝎，碌碌浪随二公后。文章学问愧前修，有口但知能饮酒。松坡磊落湖海人，为我掉舌谈星辰。蛟龙蟠屈终变化，君子忧道宁忧贫。夜半狂吟踏破瓮，结柳为车穷莫送。掀髯一笑问松坡，文如二子今何用。",
            "comment": ""
        },
        {
            "title": "梁父吟",
            "content": "建安天下如溃瓜，一榻之外非吾家。黄屋飘飖定何许，龙为鱼兮鼠为虎。老瞒持力敢欺天，朵颐汉鼎方垂涎。紫髯将军一攘臂，控荆引越三千里。慷慨山东大耳儿，南飞乌鹊栖抚枝。草庐一语君臣契，目中久已无吴魏。堂堂大义凜不磨，灵关剑阁争嵯峨。昨夜西南一星落，六尺之孤竟谁托。渭水旌旗归故都，江上空存八阵图。抱膝长歌出师表，古柏苍苍为谁老。",
            "comment": ""
        },
        {
            "title": "次韵鉴中八咏",
            "content": "蓬莱失左股，负以垂天翼。中有仙人居，珠宫灿瑶席。凝云不飞去，化作轮囷石。弹琴坐石上，长忆三山客。",
            "comment": ""
        },
        {
            "title": "钓台",
            "content": "抛却羊裘入汉庭，偶然偃卧两忘形。先生无处可伸足，太史何烦奏客星。",
            "comment": ""
        },
        {
            "title": "同韵俲欧苏体",
            "content": "草庐抱膝方卧龙，狞飚撼户云埋峰。冻鹊依依飞堕地，饥鹰侧翅低盘空。岂知水官夜鏖战，鞭虯笞凤驱前锋。茫茫万里混一色，远近高下俱迷踪。松标特立凜生气，竹腰不折凌高风。长江一派清不泯，浩浩独行天地中。小民祁寒易咨怨，君子守道惟固穷。有雪无雪两不问，仁耕义耨无歉丰。君不见闭门无人僵卧处，任渠门外深丈许。穷则当与凡民异，达则当为国之瑞。何当燮理司化钧，坐令寒谷回阳春。",
            "comment": ""
        },
        {
            "title": "寄意",
            "content": "妾家有明镜，百炼方能成。宝匣玉为台，持以奉良人。自恃妾貌妍，懒拂镜上尘。妾貌未及衰，妾镜先已昏。貌衰不再少，镜昏能再明。为君一磨拭，烱烱光如新。徒能照妾貌，安能照妾心。",
            "comment": ""
        },
        {
            "title": "次韵天民有年",
            "content": "四海同一稔，茆檐蔼富穰。邻灯晓炊暖，溪雨晚舂香。有客歌良耜，何人饿首阳。三时足勤苦，真乐在冬藏。",
            "comment": ""
        },
        {
            "title": "姑恶",
            "content": "村南村北麦花老，姑恶声声啼不了。有姑不养反怨姑，至今为尔伤风教。噫，君虽不仁臣当忠，父虽不慈子当孝。",
            "comment": ""
        },
        {
            "title": "示衢子",
            "content": "我学三十年，巧不能胜拙。汝年今弱冠，慎勿虚岁月。何必千里师，而后可受业。何必万卷书，而后称博洽。读书贵有用，岂徒资笔舌。立身一弗谨，万事皆瓦裂。蔬肉同一饱，自可甘薇蕨。布帛同一暖，何必轻裋褐。贫贱士之常，纷华安足悦。晴窗明几砚，夜灯耿风雪。汝今其勉旃，经史须涉猎。顾我何足学，当学古贤哲。",
            "comment": ""
        },
        {
            "title": "邵氏园亭",
            "content": "曲曲亭台日月春，人间荣辱两无闻。梅边读易分明月，松下敲棋碎白云。东里先生新酿酒，北山逋客旧移文。家传应得青门趣，手种园瓜手自耘。",
            "comment": ""
        },
        {
            "title": "送友人之武林",
            "content": "钱塘江上一帆风，为我重寻旧日踪。十里湖山空战艦，千年宫阙咽僧钟。潮生潮落东西浙，云去云来南北峰。往事茫茫何处问，残烟衰草泣寒蛩。",
            "comment": ""
        },
        {
            "title": "春怀次韵",
            "content": "弄晴天气半昏明，春思不如诗思新。芳草斜阳王谢燕，落花流水晋秦人。百年台榭几杯酒，一片笙歌九陌尘。可笑游蜂贪酿蜜，引渠儿辈口生津。",
            "comment": ""
        },
        {
            "title": "九日次韵王寿翁",
            "content": "半年饮菊试仙方，安用狂歌赋玉堂。乌帽任教今日落，紫萸不改旧年香。人生还有几重九，世事都归一醉乡。千古渊明呼不醒，天涯风雨暗浔阳。",
            "comment": ""
        },
        {
            "title": "次韵赵德舆山家",
            "content": "茅檐日暖卧寒林，过午老翁鼾睡声。扰扰红尘山下路，晓霜残月有人行。",
            "comment": ""
        },
        {
            "title": "次韵郑德彝即事",
            "content": "瓢空饭落埃，陋巷一颜回。月坐人醉醒，风眠户阖开。搜奇屐穿雪，习懒砚生苔。旧菊今存否，长歌归去来。",
            "comment": ""
        },
        {
            "title": "邻叟招饮",
            "content": "灯火隔篱落，呼儿掩柴门。邻叟挽我衣，笑指老瓦盆。酒尽意未已，语杂情更真。嗟嗟行路难，劝我归与邻。团圞一家乐，亦足娱其亲。低头愧叟言，未语面辄頳。父昔教我书，意在为荣亲。十岁始知学，二十能为文。三十将远游，海波忽扬尘。年今几半百，亲老安可云。岁时一杯酒，父子祖与孙。客多在家少，暂聚还复分。曾不如尔乐，欢然力耕耘。父醉儿解扶，翁归妪相迎。十日九在家，笑语蔼生春。我无田可归，岂无山可耕。我无秫可酿，岂无泉可烹。幸及亲未衰，菽水或可营。无愧邻叟言，乃不愧予心。",
            "comment": ""
        },
        {
            "title": "祢衡",
            "content": "怀中漫刺欲何之，四海交游只两儿。不死曹瞒死黄祖，杀身何补汉兴衰。",
            "comment": ""
        },
        {
            "title": "答诸友",
            "content": "之子词场无敌手，骑麟翳凤集北斗。藉藉人间月旦评，滔滔笔下风涛吼。方抟扶摇九万里，可速则速久则久。文章何止拟相如，政事亦堪修冉有。回首落日烟尘昏，满眼风寒沙石走。老天应未丧斯文，君子固宜知所守。刀以銛而缺，砚以钝而寿。名高多谤毁，女妒无妍丑。乃知明哲可保身，安用嚅唲浪开口。悠然一笑对南山，壁上有琴樽有酒。",
            "comment": ""
        },
        {
            "title": "水亭夜坐",
            "content": "水光涵月浸虚窗，醉倚栏干午夜凉。蛙一两声隔篱落，萤三四点过池塘。风摇松影蛟龙活，露泻荷盘翡翠香。俯仰不知天地阔，悠然长啸据胡床。",
            "comment": ""
        },
        {
            "title": "旅夜",
            "content": "拥炉兀兀坐成睡，梦到家山人不知。半夜酒醒还是客，一庭黄叶雨来时。",
            "comment": ""
        },
        {
            "title": "读史七首",
            "content": "厥初开闢浩难名，帝降而王绪可寻。百代相因三代礼，七弦何似五弦琴。时逢否泰有消长，道在乾坤无古今。所以孟轲生战国，欲承三圣正人心。",
            "comment": ""
        },
        {
            "title": "伯劳",
            "content": "呜呼有生初，蠢蠢不知几。血气均有欲，扰扰靡穷已。伯益烈山泽，庭氏挟弓矢。驱除或未尽，遗类复纷靡。岂惟枭鸟恶，亦有伯劳氏。琐琐至微物，凶悖乃如此。不思天壤间，万物虽异类。子之於父母，恩爱均一理。卵翼哺尔成，胡为遽忘义。昔闻乌反哺，羔羊能跪乳。蜂蚁识君臣，豺狼知父子。寄语当世人，为此勿为彼。",
            "comment": ""
        },
        {
            "title": "抱膝吟",
            "content": "治乱古来有，英雄今岂无。人情云聚散，世态草荣枯。事定见天理，时艰识丈夫。山川渺何许，烟雨暗平芜。",
            "comment": ""
        },
        {
            "title": "我从山中游",
            "content": "我从山中游，归来林壑暝。涧水冻不流，月出四山静。柴扉不敢敲，恐惊孤鹤醒。徘徊踏明月，倚杖看松影。",
            "comment": ""
        },
        {
            "title": "春晚",
            "content": "夕阳门巷静无尘，茶灶烟凝碧树阴。千尺游丝萦远思，一声幽鸟伴孤吟。落红庭院春多少，新绿池塘水浅深。每向静中观物态，荣枯过眼不关心。",
            "comment": ""
        },
        {
            "title": "归兴",
            "content": "归欤高枕寄林泉，安用悲歌行路难。君子患无真气节，世人空笑旧衣冠。雪深处士梅花屋，月冷先生苜蓿盘。谁谓家贫无一物，床头三尺剑光寒。",
            "comment": ""
        }
    ]
}