{
    "dynasty": "宋",
    "author": "沈庄可",
    "poems": [
        {
            "title": "题分宜上松晚香堂",
            "content": "魏公判相州，始作昼锦堂。老圃秋色淡，自爱晚节香。怡斋怀紫绶，得诰归故乡。葺圃承祖志，构堂先庐傍。命名仰前哲，阔步追遗芳。人生随分定，鹏鷃自殊翔。富贵任适志，余暇聊徜徉。譬彼兰与菊，托根花卉场。荣枯有迟速，代谢从暄凉。百年倏过半，须发各已苍。多情感会别，聚散安可常。非惟隔今古，况复阅兴亡。何以消我忧，一醉万虑忘。季子久颠沛，买臣早疏狂。累累暮年印，得失宁相傥。何如光霁时，呼客同举觞。静中猿鸟乐，闲处日月长。愿坚岁寒操，有如傲霜黄。",
            "comment": ""
        },
        {
            "title": "秀野园",
            "content": "西京五亩园，花木秀而野。坡仙作此诗，感事记司马。深夜独乐堂，气象极闲雅。晚芳相元佑，勋名动夷夏。",
            "comment": ""
        }
    ]
}