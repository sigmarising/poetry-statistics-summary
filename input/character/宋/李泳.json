{
    "dynasty": "宋",
    "author": "李泳",
    "poems": [
        {
            "title": "秋江打鱼",
            "content": "沧洲叶脱风有声，渔舠两两从复横。菁江步口日欲没，竹山潭边潮欲生。",
            "comment": ""
        },
        {
            "title": "贺新郎",
            "content": "门掩长安道。卷重帘、垂杨散暑，嫩凉生早。午梦惊回庭阴翠，蝶舞莺吟未了。政露冷、芙蓉池沼。金雁尘昏么弦断，理馀音、尚想腰支袅。欢渐远，思还绕。临皋望极苍江渺。晚潮平、湘烟万顷，断虹残照。彩舫凌波分飞後，别浦菱花自老。问锦鲤、何时重到。楼迥层城看不见，对潇潇、暮雨怜芳草。幽恨阔、楚天杳。",
            "comment": ""
        },
        {
            "title": "华发",
            "content": "华发中年感，青阳万物和。倦寻先友记，贫羡力田科。江远千帆落，天空一雁过。还家得新岁，童稚想婆娑。",
            "comment": ""
        },
        {
            "title": "秋江打鱼",
            "content": "鸣榔四合波围蹙，挂网雪鳞穿翠束。惊起沙头白雁群，斜行书破秋天绿。",
            "comment": ""
        },
        {
            "title": "水调歌头",
            "content": "危楼云雨上，其下水扶天。群山四合，飞动寒翠落檐前。尽是秋清栏槛，一笑波翻涛怒，雪阵卷苍烟。炎暑去无迹，清驶久翩翩。夜将阑，人欲静，月初圆。素娥弄影，光射空际绿婵娟。不用濯缨垂钓，唤取龙宫仙驾，耕此万琼田。横笛望中起，吾意已超然。",
            "comment": ""
        },
        {
            "title": "题甘将军庙卷雪楼",
            "content": "卷雪楼前万里江，乱峰卓列森旗枪。上有甘公古祠宇，节制洪流掌风雨。甘公一去逾千年，至今忠义犹凛然。我来再拜揽尘迹，斜阳白鸟横苍烟。",
            "comment": ""
        },
        {
            "title": "定风波",
            "content": "点点行人趁落晖。摇摇烟艇出渔扉。一路水香流不断。零乱。春潮绿浸野蔷薇。南去北来愁几许，登临怀古欲沾衣。试问越王歌舞地。佳丽。只今惟有鹧鸪啼。",
            "comment": ""
        },
        {
            "title": "西兴",
            "content": "山拥千家邑，江涵万顷天。洪涛舂落日，老树秣荒烟。失路或搔首，夷途争着鞭。劳生几寒暑，半鬓已苍然。",
            "comment": ""
        },
        {
            "title": "新昌逢故人",
            "content": "草县一相值，忽思倾盖时。年来无限事，别后几篇诗。石乱水流急，竹深烟散迟。兵戈方满眼，我辈欲何之。",
            "comment": ""
        },
        {
            "title": "拟古",
            "content": "鲜鲜歌者衣，扎扎机中练。美人富千绮，寒女无一线。古风日以远，薄俗日以变。悲哉扊扅歌，女子羞自衒。男儿乖持操，蹙踖叹贫贱。",
            "comment": ""
        }
    ]
}