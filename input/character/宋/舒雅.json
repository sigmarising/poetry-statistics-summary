{
    "dynasty": "宋",
    "author": "舒雅",
    "poems": [
        {
            "title": "答内翰学士",
            "content": "清贵无过近侍臣，多情犹忆旧交亲。金莲烛下裁诗句，麟角峰前寄隐沦。和气忽飘燕谷暖，好风徐起谢庭春。缄藏便是山家宝，留与儿孙世不贫。",
            "comment": ""
        },
        {
            "title": "送僧归护国寺",
            "content": "偶思皇泽来丹阙，却为禅斋返旧琳。岭上白云终挂念，人间余事不关心。澄潭雨过秋涵月，古桧风生夜对琴。闻道石桥多胜境，几时相伴一间寻。",
            "comment": ""
        },
        {
            "title": "答钱少卿",
            "content": "蓬莱阁下旧邻居，偶别俄惊四载余。每见寒葭思倚玉，忽临秋水得双鱼。人间贵盛君谁及，物外优闲我自如。闻说归舶向春渚，深知不与道情疏。",
            "comment": ""
        },
        {
            "title": "答刘学士",
            "content": "往岁别京畿，栖山与众违。君心似松柏，雁足寄珠玑。学道情难笃，烧丹力尚微。云中鸡犬在，只候主人归。",
            "comment": ""
        },
        {
            "title": "题义门胡氏华林书院",
            "content": "江外力为儒，荣华表里闾。后生多折桂，数世必同居。筑室寒留谷，穿池夏养鱼。买山添胜境，移席講新书。竹鸟邻僧刹，溪亭入野蔬。姓名喧魏阙，行止到公车。雇我曾游此，多年尚忆诸。未能重得去，寄咏一踌躇。",
            "comment": ""
        }
    ]
}