{
    "dynasty": "宋",
    "author": "高吉",
    "poems": [
        {
            "title": "读渊明传",
            "content": "谁为栖栖鲁孔丘，辙环天下果何求。爱人学道行吾志，束带何伤见督邮。",
            "comment": ""
        },
        {
            "title": "倦游",
            "content": "参透诸方向上机，瘦藤靠壁倦游时。充然有得机之外，口不能言心自知。",
            "comment": ""
        },
        {
            "title": "快阁",
            "content": "不跨扬州鹤，来寻快阁鸥。澄江依旧月，落木几番秋。山色横青眼，交情叹白头。一声何处笛，我欲理归舟。",
            "comment": ""
        },
        {
            "title": "送客之楚",
            "content": "嘶骑随鞭尾，诗囊挂杖头。好风吹客去，落日启予愁。涉水搴沅芷，邀春醉楚楼。故人如问讯，云卧懒如鸥。",
            "comment": ""
        },
        {
            "title": "胡不归二首",
            "content": "客从暑中来，清风入我户。佩带楚兰香，囊癯湘蓠句。一笑忘形骸，百年示肺腑。烹鲤唤麹生，劳苦竹学处。远游焉伥伥，归梦应栩栩。回首白云飞，下有白发母。白发不堪剪，儿去定何所。频频占鹊喜，嗷嗷待鸟哺。去时萱始华，执手泪如雨。萱华几飘风，月落啼杜宇。",
            "comment": ""
        },
        {
            "title": "秋窗杂兴",
            "content": "月郎众星稀，天高万籁息。草露湿秋虫，悲凄声唧唧。隔窗听鸣机，寒光曙犹织。微物固催人，尤为贫女惜。",
            "comment": ""
        },
        {
            "title": "巫秀丽为四川之奇观其一晴",
            "content": "巫峡秋深景最幽，山岚泼翠淡烟浮。看来不复成云雨，空锁襄王旧日愁。",
            "comment": ""
        },
        {
            "title": "觅桂花",
            "content": "金粟如来佛，拈花微笑时。烦君修月斧，分我占秋枝。且约黄香住，莫令青女知。夜窗清不寐，剩读几篇诗。",
            "comment": ""
        },
        {
            "title": "庾岭",
            "content": "庾公陈迹已悠悠，春到江南天尽头。依旧冰芬照行客，瘴烟原不犯清流。",
            "comment": ""
        },
        {
            "title": "试长沙胡邦明墨",
            "content": "墨卿溯源流，甄陶何远矣。系出五大夫，杀身成人美。策勋凌烟阁，繇此著姓氏。开国从胶东，裂土封黑水。平生好太玄，握手忘汝尔。一笑吐奇芬，熏透诗人髓。磨礲去寺角，耐久坚莫比。朋来自远方，陶泓管城子。传文章心印，千古尽在是。我老久绝交，未忘抄录耳。种树书一编，养生论盈纸。烦卿为记之，岁晚吾事已。",
            "comment": ""
        },
        {
            "title": "雨肥",
            "content": "雨肥蔬解甲，坡暖竹添丁。物熊俱自得，人痴终不醒。独行宁愧影，真懒遂忘形。巢燕归何晚，柴门风为扃。",
            "comment": ""
        },
        {
            "title": "庾岭",
            "content": "江水悠悠去莫追，个中造道有深机。我来岂为观鱼说，人笑无钩钓傍矶。",
            "comment": ""
        },
        {
            "title": "墨梅",
            "content": "识破宫妆色是空，香魂分付与东风。黑云泼眼催诗急，着我江头春暗中。",
            "comment": ""
        },
        {
            "title": "胡不归二首",
            "content": "茕茕荡子妻，空房守幽独。缠绵心绪长，吞声忍夜哭。背灯耿孤影，香冷云幕低。绝怜屋上乌，替人呜呜啼。",
            "comment": ""
        },
        {
            "title": "有所思",
            "content": "上山采芳桂，不盈一掬金。金色容易变，零落伤我心。欲以遗所思，山遥水沈沈。微物岂足贵，但感岁月沈。",
            "comment": ""
        },
        {
            "title": "忆潇湘故人",
            "content": "竹好无多个，江清不觉深。余香随去蝶，软语爱幽禽。美景翻成恨，经年不寄音。长沙一樽酒，得共几回斟。",
            "comment": ""
        },
        {
            "title": "塞南",
            "content": "塞南月冷乌夜飞，茫茫旷野无枝栖。防边夜歌大风起，铁衣如冰冻不死。功成那忍乞爱卿，叫阍已献龟形绮。钱塘江边乌欲栖，小卿醉软红玉肌。亸云溜簪困未醒，山头赤乌啄金饼。春宵恨不长如年，无情银漏何溅溅，起来一笑花嫣然。",
            "comment": ""
        }
    ]
}