{
    "dynasty": "宋",
    "author": "闻九成",
    "poems": [
        {
            "title": "洞霄山隐斋",
            "content": "馀杭之西天柱峰，下有石洞蟠苍龙。斋居无尘山四合，仙人宴坐空翠中。夜扪北斗罡气接，晨吸东日精光通。醉凌高风驾白鹤，笑视黄庭驱玉童。人间自有赤松子，方外或友洪崖公。丹泉吹阴晓雾碧，野果变色秋山红。献酬且尽琉璃钟，谈笑便是蓬莱宫。肯如金粟衰病翁，散花丈室谈虚空。",
            "comment": ""
        },
        {
            "title": "杨先高题漱玉轩",
            "content": "二龙触斗一不支，化为怪石檐之垂。神泉内溢石齿迸，漱激犹作琼瑶飞。琴高赤鱓或在迩，借我一跨邀安期。远来相就盥灵液，六腑共浥清凉滋。玉泉细度玉楼去，不碍丹元中守威。黄金隄边审依护，视之则微听则希。俯窥溟渤正澄澹，海若仰望朱灵旗。彼妄人子夸饮玉，死诳愚妇何所稽。何如随我饮此水，辨玉别石俱忘机。真忘乃是大奇事，身可如木心可灰。",
            "comment": ""
        },
        {
            "title": "初入洞霄",
            "content": "拟借寒泉洗此心，幽亭曾屡谒清音。会须枕石伴龙睡，不尔吹箫学凤吟。蛰地金丹闻往昔，插天琳宇盛当今。灵芝仙草宁无分，为我山中试访寻。",
            "comment": ""
        },
        {
            "title": "初入洞霄",
            "content": "胎仙舞处叠琴心，坛月高时闻佩音。九锁山扉元不闭，对闲诗句为谁吟。长生可学凡成圣，陈迹休令后视今。欲饵流膏种松子，参天会见一千寻。",
            "comment": ""
        }
    ]
}