{
    "dynasty": "宋",
    "author": "薛式",
    "poems": [
        {
            "title": "西江月",
            "content": "竹破须还竹补，人衰须假铅全。思量只是眼睛前。自是时人不见。日月相交离坎，龙蛇产在先天。长生妙药在家园。一饷工夫便现。",
            "comment": ""
        },
        {
            "title": "西江月",
            "content": "一气初回遇朔，鼎中神水温温。刚柔相会气均匀。妙在无过浑沌。八卦循回循绕，推排九窍追奔。东西沈静合朝昏。莫与常人议论。",
            "comment": ""
        },
        {
            "title": "西江月",
            "content": "天上三清真境，三皇五帝规模。瞿昙老氏仲尼徒。经史深藏妙素。间有真人出世，来明赤子玄珠。蟾光终日耀昏衢。满目黄芽显露。",
            "comment": ""
        },
        {
            "title": "西江月",
            "content": "此道至灵至圣，无令泄漏轻为。全凭德行两相宜。言语须防避忌。要籍五行生旺，须明阳盛阴衰。三人同志谨防危。进火工夫仔细。",
            "comment": ""
        },
        {
            "title": "西江月",
            "content": "炼就光明莹玉，回来却入黄泉。升腾须假至三年。携养殷勤眷恋。九九才终变化，神功岂假言宣。分明顷刻做神仙。永驾鸾车凤辇。",
            "comment": ""
        },
        {
            "title": "西江月",
            "content": "一是金丹总数，河图象出真机。谁知罔象尽玄微。大道从兹孕起。斗柄璇玑正位，阴中却抱阳辉。崑崙子母著绯衣。此是乾坤真理。",
            "comment": ""
        },
        {
            "title": "西江月",
            "content": "内有五行相制，包含一粒红铅。相生相杀自天然。此药殊无贵贱。会向我家园里，栽培一亩天田。中男小女共相连。种得黄芽满院。",
            "comment": ""
        },
        {
            "title": "西江月",
            "content": "偃月炉中金鼎，三台两曜行神。尊卑简易汞中真。握固休推心肾。白虎长存坎户，青龙却与南邻。阴魂阳魄似窗尘。大意不离玄牝。",
            "comment": ""
        },
        {
            "title": "西江月",
            "content": "凿破玄元三五，拨开造化圭璋。希夷妙旨在中央。咫尺无名罔象。片饷工夫便得，教君地久天长。蓬莱仙岛是吾乡。怎不留心信向。",
            "comment": ""
        }
    ]
}