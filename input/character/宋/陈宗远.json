{
    "dynasty": "宋",
    "author": "陈宗远",
    "poems": [
        {
            "title": "因雨遣兴",
            "content": "细雨冥冥风顿凄，微沾沙路不成泥。珠排檐网凝丝重，琼积荷盘压柄低。青草岸头三月暮，黄梅叶外一山迷。小塘水满鱼过堑，随浪流沟入古溪。",
            "comment": ""
        },
        {
            "title": "呈陈介叔",
            "content": "青帝东来驾彩鞯，烧灯过后少晴天。逢春已办穿花屐，阻雨先寻载酒船。但觉野云生树外，不知溪水涨滩前。落梅有恨香还湿，不得飞来傍舞筵。",
            "comment": ""
        },
        {
            "title": "谢石庵见示櫂歌欢时因以见意",
            "content": "芦花袅袅西风急，独立高楼闻雁声。志士最伤秋夜月，江南塞北两般明。",
            "comment": ""
        },
        {
            "title": "代寿某帅二首",
            "content": "笑谈樽俎有馀欢，不独民安吏亦安。竞喜鲰生兼盛赐，那堪鹗表录微官。投机已发千钧弩，速化仍资九转舟。青眼相逢尤异处，他年翘馆旧门阑。",
            "comment": ""
        },
        {
            "title": "代寿某帅二首",
            "content": "勋业从来简帝聪，东溟还复奏肤公。庭前修竹添新绿，洞里蟠桃依旧红。野渡横舟人未老，大川作楫路将通。愿观整顿乾坤手，不负当年射六蓬。",
            "comment": ""
        },
        {
            "title": "题萧季贤雪涧轩",
            "content": "避喧宽结小茅庐，庭竹栽多引凤栖。满地松钗风啸木，隔窗渔艇月涵溪。归鸿目送云间失，贺燕巢成栋外低。料想春残曾有梦，谢家芳草绿将齐。",
            "comment": ""
        },
        {
            "title": "悯农",
            "content": "条桑事了蒸麻急，刈麦人兼种稻归。作苦那能衣食足，几多游冶厌轻肥。",
            "comment": ""
        },
        {
            "title": "拟古",
            "content": "蚕丝图利人，利成身已烹。蛛丝图网物，网成身益倾。汉兴弓犬弃，楚乱萧艾生。祸福乃如此，吾道乌能亨。",
            "comment": ""
        },
        {
            "title": "安仁楼间晚晴时送默斋伯回星江",
            "content": "已是悲秋客，那堪送远人。乱山残照惨，落叶晚风频。去恨随帆远，回头转意亲。明朝相忆处，鳞雁达情真。",
            "comment": ""
        },
        {
            "title": "郊祀庆成诗",
            "content": "宝历登三禩，觚坛类两仪。居歆修大报，肇祀述前规。景迓初阳吉，斋严一月期。采章循节俭，縕豫屏纷离。辂象停方贡，兵骖却道驰。殊庭崇祝告，太室款灵娭。黄道晴曦丽，青郊湛露滋。龙常腾旎旖，蜺羽胜葳蕤。列戟森宾卫，严更警禁帷。苍圆尊上帝，黄粹见方只。馥郁阳宫燎，芬芳帝籍粢。非烟浮羽籥，叶气冒尊彝。济济锵圆玉，峨峨会采{王綦}。云裙纷下逮，月璧粲昭垂。合奏谐纯绎，登歌美缉熙。贰觞勤竢献，虚次迄亲祠。翊翊灵施佑，禳禳嘏致祠。招摇回左翿，阊阖敞南离。侍杖朝绅拥，升楼禁跸随。胪欢皆岳抃，驿赦霈皇慈。都号登瑶册，追思遗宝龟。燕谋端有自，鸿祉浩无私。肃穆东朝贺，登闳宣室釐。庆绵千岁统，欢奉万年户。盛事辉三古，庞恩被八维。至诚深可卜，满假务深思。兢业传家法，盈成保庆基。万方严表正，九篑戒功亏。帝寿齐南极，边尘静北陲。具臣怀美报，成命绎周诗。",
            "comment": ""
        },
        {
            "title": "过横远途中",
            "content": "蚕桑事已过，耕稼老农勤。桥断荒村雨，山埋半岭云。小松穿石出，野水落田分。茅店倾醨酒，相看亦论文。",
            "comment": ""
        },
        {
            "title": "出村有题",
            "content": "一片青莎没古槎，满变流水浸琼沙。早梅先点腊前蕊，败菊尚开秋后花。落叶尽随寒月少，好山还被晓云遮。人生到处须回首，暗里流年损鬓华。",
            "comment": ""
        },
        {
            "title": "萧季贤有斋名雪涧求鄙语置诸贤之后勉成四韵",
            "content": "一派流泉绕坐奇，红尘不到客来稀。含烟竹坞朝常失，当户松阴晚自移。想有寒猿当月啸，应看孤鹤唳凤归。火云六月流金石，绝景应须称此时。",
            "comment": ""
        },
        {
            "title": "寺深",
            "content": "寺深幽寂寂，四月似秋天。夜久听山雨，晚来添石泉。断岩风啸木，疏竹鸟栖烟。钟鼓林梢动，空堂已罢禅。",
            "comment": ""
        },
        {
            "title": "有感",
            "content": "天地不磈立，人为天地心。世无经济学，何以任弥纶。沛兴园绮隐，渊启虬髯惊。汉唐造草昧，数子留其名。我非烟霞徒，息养离世氛。我非云水客，眼空观劫尘。有身必有用，用世非荣身。善性自孟子，晋性由荀卿。气质诚有驳，良心乃其纯。荀卿言治气，孟子言养心。治如治稊稗，晋去善自生。养如养佳谷，善长晋亦亡。善善而恶恶，孟荀同臭馨。安用泥口耳，纷纷争异名。寥寥数千载，尘迹汗简青。麟死不可作，纪例存其文。世无公是非，安得真劝懲。西汉岂无人，气节冰雪清。东汉岂无人，长厚性质淳。特立违时好，心事竟埋堙。纷纷澜倒徒，空赢身后名。",
            "comment": ""
        },
        {
            "title": "有感",
            "content": "呢喃燕贺厦，嘹呖鸿渐磐。恋主江南暖，来宾塞北寒。炎凉有变易，去就无留难。勿嫌乌鹊噪，朝朝止屋端。",
            "comment": ""
        },
        {
            "title": "代寿",
            "content": "自上黄枢赞万机，曾将谋略定边陲。平淮便放裴公逸，去越犹嫌范相迟。潋滟池塘莲萬朵，婵娟亭馆竹千枝。居东賸有明农志，归衮应赓七月诗。",
            "comment": ""
        },
        {
            "title": "异兽",
            "content": "甬东有异兽，俗名讹曰歆。其形类猴玃，或谓虎之精。逐人求口食，咿哑小儿声。满望乃谢去，不遂辄生嗔。利爪捥人目，乌喙啄其身。膏血尽且死，适意方欠伸。行道足一迹，深山昼掩门。众疑心是兽，何乃面如人。不知椎剥吏，人面而兽心。",
            "comment": ""
        },
        {
            "title": "戏同舍与内竞",
            "content": "龙泉函气清，欧冶吐霞绮。干将堕龟文，莫邪潜漫理。藏锋金匣夜光芒，铜花玉晕相磨砥。雄雌一落东与西，相从不隔千山水。忆妾与君差池飞，送君挟策游京畿。暮云空碧雁度远，画梁寂寞燕来迟。但愿月宫分彩色，岂恨霜闺弄落晖。君方倦羁旅，妾亦厌枌土。锦水鸳鸯巢汉林，绮翼飞翔交媚妩。有时娇妬不自持，佯嗔不肯舒眉宇。逢君贫困泣牛衣，举案低蛾似顽鲁。谁知志满凌暴生，刚肠便不爱卿卿。望断犊车挥尘急，饱负虎嵎攘臂轻。松柏故无情，凌霄植根蒂。柔蔓托高翘，岁寒忻附丽。何为丝萝亲，反有荣悴异。昔日泪沾衣，长嗔失意同寒饥。今日衣拥泪，翻怨得意由轻肥。炎凉世态得失间，怨君却悔嗔君时。",
            "comment": ""
        },
        {
            "title": "送友人",
            "content": "黄梅浦远草萋萋，风细孤帆雨后低。渔笛一声何处作，故山回首白云迷。",
            "comment": ""
        },
        {
            "title": "牵牛花",
            "content": "绿蔓如藤不用栽，淡青花绕竹篱开。披衣向晓还堪爱，忽见晴蜓带露来。",
            "comment": ""
        },
        {
            "title": "冬晚",
            "content": "檐乐无风静自鸣，开窗亦复使眸醒。投林倦鸟低翻翼，触纸痴蝇细有声。篱外半悬红子落，墙间少见绿莎明。阳生阴后春来近，准拟新诗为发萌。",
            "comment": ""
        },
        {
            "title": "送洪宰西归少歌渔春渡是日风雨",
            "content": "送客来孤店，疏轩竹数茎。归帆出烟雨，群吏立沙汀。似我情何悄，如君事最荣。待无云隔岸，须看远山青。",
            "comment": ""
        },
        {
            "title": "春日书景",
            "content": "狼藉残梅满地香，游蜂终日趁晴忙。芳堤细草鳞鳞绿，深院垂杨袅袅黄。暖雾未消山失木，春风无力晓侵裳。眼看景物关情甚，亟把诗吟送一觞。",
            "comment": ""
        },
        {
            "title": "舟行",
            "content": "鸥鹭滩头帆卸雨，牛羊影外草生烟。渔人撒网潮平晚，柳岸维舟取次眠。",
            "comment": ""
        },
        {
            "title": "春雨遣兴",
            "content": "静看何物不关情，屋角青梅子已成。巢拂旧尘迎社燕，花移新树欲流莺。寒生帘幙深春雨，暖卜园林甚日晴。病起无卿休把酒，东君去住亦堪惊。",
            "comment": ""
        },
        {
            "title": "传闻八月十四日唱名",
            "content": "北斗三魁夜吐芒，竞传胪唱擢王扬。遥知天上轮光满，先放人间桂籍芳。失笑月乌空绕匝，那知云雁不成行。姮娥留取十分好，万里清辉分外彰。",
            "comment": ""
        },
        {
            "title": "灵溪舟中风雨",
            "content": "斜风吹雨打篷窗，独棹孤舟向晓江。沙岸竹洲烟漠漠，青山飞鹭一双双。",
            "comment": ""
        },
        {
            "title": "病起",
            "content": "事业书千卷，生涯菊一篱。约居悭间卜，多病颇知医。看镜癯添骨，挼髭笑解颐。闭门方得趣，不诵北山移。",
            "comment": ""
        },
        {
            "title": "资政入村造寿器谩赋",
            "content": "功成身退从来少，绿野超然洗俗埃。闲出西畴营六槚，胜传南极映三槐。迎门村妇携儿拜，遮道田翁带犬回。竞喜鸣珂归旧隐，争如鸥鹭不相猜。",
            "comment": ""
        },
        {
            "title": "题汪表叔对袁府起借轩和韵",
            "content": "朱门虚老济川材，镜面芙蕖取次开。莫怪偷光邻士壁，绝胜附火乞儿堆。拂尘尚欠千寻竹，极目何须百尺台。鱼鳖不知谁是主，也随流水向东来。",
            "comment": ""
        },
        {
            "title": "代寿帅书三首",
            "content": "欲看棠阴续世传，重移星履下鄞川。风薰辕戟清官府，日暖瀛壶小洞天。塞外不传青海箭，幕边稳泛绿池莲。个中便是神仙境，何必崆峒访偓佺。",
            "comment": ""
        },
        {
            "title": "呈豹林伯进斋表叔",
            "content": "曲迳禅房午，幽风动古林。泉声落涧静，磬韵隔云深。空谷留禽语，青山洗客心。顿然忘谷想，来此不妨吟。",
            "comment": ""
        },
        {
            "title": "八月初五日有怀旧事",
            "content": "看来扰扰总何谋，且把行藏用酒酬。篱菊趁阴移别迳，江枫向晚落行舟。秋虫在壁催人织，归燕辞巢恋主愁。今日去年风物异，钱塘还在望山楼。",
            "comment": ""
        },
        {
            "title": "寿陈府博",
            "content": "三屿萦纡秀且奇，苕华琢采妙工倕。高罗绛帐声盈耳，戏着斑衣笑解颐。鱼藻留连依水密，凤筩准拟向阳吹。的知梅信传东阁，先访南宫第一枝。",
            "comment": ""
        },
        {
            "title": "宿村",
            "content": "野畦新雨过，蛙杂水溅溅。风扫竹前地，月明柳外天。人过惊犬吠，妇绩趁蚕眠。舍北数声橹，夜归何处船。",
            "comment": ""
        },
        {
            "title": "代寿某帅二首",
            "content": "三年姬衮尚居东，官府清平冠六雄。仙洞蟠桃红映日，山亭修竹绿梳风。已将儒雅安时俗，更即人和验岁丰。俭幕栖身无以颂，元龟游戏出莲业。",
            "comment": ""
        },
        {
            "title": "梦游月宫",
            "content": "蜿虹绛彩垂霄路，白波渺渺散寒露。横空掷绮结飞梁，叆叇青云匝风御。飏金排玉水晶宫，鸾佩霓襦笑相遇。兔停玉杵取玄霜，吴质无端强猜妬。窥见腰中三尺冰，便疑斫却婆娑树。桂香广陌不得留，灼灼修娥谩回顾。天孙飞梭织冰纨，帝子吹笙湿香雾。笑指瑶台十二层，只怕结邻未相许。潋滟金枢烟水寒，会驾飞轮撇波去。",
            "comment": ""
        },
        {
            "title": "代寿某帅二首",
            "content": "当年禁履上星辰，便合登庸秉国钧。盖海旌幢纡出镇，济川舟楫已知津。但从渤澥清沂泗，肯把关河自越秦。酝酿早成六月雨，一朝翻手洗炎尘。",
            "comment": ""
        }
    ]
}