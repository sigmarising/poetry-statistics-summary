{
    "dynasty": "宋",
    "author": "楼钥",
    "poems": [
        {
            "title": "次韵十诗·喜闲",
            "content": "投闲时以醉为乡，人既相忘我亦忘。雨足已期南亩熟，风清更爱北窗凉。昼观碧落云千叠，夜看中庭月一方。时援素琴聊自遣，谁能更作凤求皇。",
            "comment": ""
        },
        {
            "title": "许待制挽词",
            "content": "蚤擅文章价，名公屡品题。碑铭摹谏省，丘壑访愚溪。得句追飞兔，摛毫走怒猊。遗编闻好在，后学仰筌蹄。",
            "comment": ""
        },
        {
            "title": "曾侍郎挽词",
            "content": "紫陌寻春日，惟公最少年。鱣堂慙隗始，熊轼愧卢前。寄我旧犹湿，思君迹遽仙。同登今有几，挥泪抚遗编。",
            "comment": ""
        },
        {
            "title": "寿戴君",
            "content": "人日过，四日中，蓬壶此际诞仙翁。香飘宝篆纤余碧，酒泛金樽潋滟红。安道家声知有许，于公阴德自无穷。祝君寿算将何似，千仞螺山耸碧空。",
            "comment": ""
        },
        {
            "title": "鱼计亭",
            "content": "平生信天公，颓然不作计。顾及虽非鱼，想见亦相似。潜深本其性，鱼亦非有意。浮阳或在渚，不能终自秘。或为饥所驱，危机在香饵。轻丝引纤钩，性命困刀几。鱼以味得烹，我以名自累。安得两相忘，容我从此逝。",
            "comment": ""
        },
        {
            "title": "鲍潮州挽词",
            "content": "三试皆前列，一官何后时。低回广文舍，龃龉使君麾。遇事有如烛，卫生宁及葵。旧游成隔世，流涕读新碑。",
            "comment": ""
        },
        {
            "title": "袁府君挽词",
            "content": "坦坦幽人履，恂恂长者言。忧时见颜色，乐道竟丘园。隐行推同气，高贤萃一门。四明耆旧传，他日数诸袁。",
            "comment": ""
        },
        {
            "title": "杨武恭王挽词",
            "content": "勇气真虓虎，仁心剧放麑。推锋多折馘，解缚屡招携。细柳门坚闭，长杨马不嘶。夜深星忽堕，何处问撑犁。",
            "comment": ""
        },
        {
            "title": "十月十七日夜",
            "content": "蛰虫坯户六经旬，掣电惊雷若莫春。震起昆虫千百亿，不知何处更容身。",
            "comment": ""
        },
        {
            "title": "王修撰挽词",
            "content": "十载频褰刺史帷，名卿风裁映绅緌。庆门共仰联三凤，禁路咸嗟欠一夔。神武衣冠终遂志，平泉花木总成诗。伤心积翠楼前月，斜入栏干欲向谁。",
            "comment": ""
        },
        {
            "title": "赵左司挽词",
            "content": "行谊高余子，文章自一家。岳神均客礼，敌国叹才华。直节曾无苦，全瑜更不瑕。儒流有遗恨，不见草黄麻。",
            "comment": ""
        },
        {
            "title": "太令人赵氏挽词",
            "content": "姻娅托三槐，同朝得往来。迎春烦设席，举寿荷携杯。京尹俄遭难，都人亦助哀。琅琅垂绝语，烈妇信高哉。",
            "comment": ""
        },
        {
            "title": "杨花",
            "content": "杜门无绪看芳菲，见说杨花满路飞。谢汝不随人冷暖，因风翻舞到柴扉。",
            "comment": ""
        },
        {
            "title": "题施武子所藏老融二牛图",
            "content": "乌犍离立意逶迟，鞭策俱忘取次归。騃犊跳风仍却顾，老融於此露天机。",
            "comment": ""
        },
        {
            "title": "古梅遗张时可",
            "content": "枝封苍藓澹花疎，一种风流高更孤。试问约斋三百树，林中还有此枝无。",
            "comment": ""
        },
        {
            "title": "送乐清姚令行可",
            "content": "长官清政玉无瑕，卓鲁循良不足夸。前席有期吾党喜，挽须无路邑人嗟。才高雁荡千峰石，惠足河阳一县花。欲信三年浑不扰，游山今日始携家。",
            "comment": ""
        },
        {
            "title": "廨舍小轩",
            "content": "衮衮群山尾，横窗更此岑。尘埃遮物外，风物宛山阴。作吏何妨隐，寻山不用深。居然一丘壑，便足快登临。",
            "comment": ""
        },
        {
            "title": "送赵德老观文东归",
            "content": "趣还宗老侍经筵，宿望訏谟信岿然。引疾屡烦颁汉制，赋归先已买吴船。去年趋召叨同传，今日求闲愧着鞭。未得相随出关去，羡公徒御若登仙。",
            "comment": ""
        },
        {
            "title": "游隐清",
            "content": "瀑泉奔放石坡陀，回首清游岁几何。脚力不如前日健，诗盟还喜故人多。滕王阁上无韩子，还景楼中欠老坡。不谓鄙言成宿识，偶因晚涖得波波。",
            "comment": ""
        },
        {
            "title": "林正惠公挽词",
            "content": "去国名逾重，还朝道益尊。清虚怀骨骾，严冷带春温。公绰真无慾，臧孙尚立言。骑箕虽永隔，精爽俨如存。",
            "comment": ""
        },
        {
            "title": "余初除西掖适斋惠诗以二甥相继縯纶为喜安行",
            "content": "漕台生处寝之床，丛桂还分一叶芳。红药阶边怀老谢，桃花观里忆刘郎。首烦贤舅书增喜，想见慈亲色更康。无忌安能真酷似，愿从外氏借余光。",
            "comment": "：【原题】：\r\n余初除西掖适斋惠诗以二甥相继縯纶为喜安行表兄贻书喜溢于辞谨次二篇为谢末章以属安行 | 【注释】【原题】：余初除西掖适斋惠诗以二甥相继縯纶为喜安行表兄贻书喜溢于辞谨次二篇为谢末章以属安行"
        },
        {
            "title": "山行归来喜栽新竹",
            "content": "平生好看竹，每见觉相与。小大或疎密，一一皆媚妩。恨无地可种，所至造竹所。近方闢门径，得地寻丈许。乞邻栽百个，参差正当户。天公有老眼，惠以三日雨。山行不厌泥，但喜竹无苦。归来报平安，翠叶多楚楚。不妨来子猷，奚必希蒋诩。何当绕扶疎，岁寒与君侣。",
            "comment": ""
        },
        {
            "title": "王大卿挽词",
            "content": "老去王摩诘，归来道更全。賸添天美禄，真得地行仙。日欲增三径，君胡欠百年。桃源不无路，重上惨风烟。",
            "comment": ""
        },
        {
            "title": "送人之官池州",
            "content": "春空吹雨作余寒，去去扁舟不可扳。伊昔曾游三大水，到今独记九华山。想君脉脉征途远，属我悠悠梦境閒。回首江山固无恙，怀人倚待好诗还。",
            "comment": ""
        },
        {
            "title": "同倪正甫尚书游西湖",
            "content": "旧说西湖比西子，君言西湖似贤士。于嗟契阔十五年，一日相逢只如此。南山北山两高峰，春波滟滟摩青铜。未能荡桨穷胜处，倚栏一望开心胸。老我挂冠隐田里，岂知再见烟连水。小须夏日醉满荷，脱屣东归甘已矣。",
            "comment": ""
        },
        {
            "title": "次韵十诗·即事",
            "content": "旋插杉枝蔽晓曦，缓摇轻箑自融怡。调琴不用求成曲，得句何须凑作诗。无复趋炎同褦襶，但能寻睡学希夷。太仓日食五升米，老矣不嫌人更嗤。",
            "comment": ""
        },
        {
            "title": "答杖锡平老",
            "content": "老我平生不愿余，归来但欲赋闲居。灌园自足供朝膳，且奉夫人御版舆。",
            "comment": ""
        },
        {
            "title": "鹿伯可郎中园池杂咏·小东山",
            "content": "客石东山志不渝，归来寻得静工夫。从教更为苍生起，携妓何妨且自娱。",
            "comment": ""
        },
        {
            "title": "安恭皇后挽词",
            "content": "玉胜标祥兆，褘衣配至尊。柔仪高马邓，盛德迈娀嫄。鸾掖空陈迹，霓轩服厚恩。伤心临七夕，素柰已花繁。",
            "comment": ""
        },
        {
            "title": "送内弟汪强仲赴台州税官",
            "content": "雕鞍去去不容攀，柳下门墙辍往还。可但征商私龙断，不妨拄颊看巾山。右军墨妙惟修禊，太傅才高亦抱关。只尺亲庭毋苦恋，有人能伴适尔床。",
            "comment": ""
        },
        {
            "title": "端明殿学士汪公挽词",
            "content": "制阃诗书帅，公朝侍从臣。身能全进退，人可得疏亲。曳履声犹在，持衡迹遂陈。从今几百载，更复见斯人。",
            "comment": ""
        },
        {
            "title": "顾养直挽词",
            "content": "旧向君家去，宜斋屡举觞。人哀诵诸顾，里不见他杨。身世惊春暮，湖山怆夕阳。园林未成趣，鸥鹭亦凄凉。",
            "comment": ""
        },
        {
            "title": "郑华文挽词",
            "content": "籍甚柯山政，儿童识贵温。欢谣闻魏阙，殊宠镇吴门。就养家传子，休官泽及孙。吾乡耆旧传，千载德弥尊。",
            "comment": ""
        },
        {
            "title": "谢滕宰彦可惠诗",
            "content": "与君相遇海东头，明月如何忽暗投。自愧重来千岁鹤，永怀静对五湖鸥。新编不觉成三复，妙思诚堪比四愁。还肯来游鄮山否，与君携手上东楼。",
            "comment": ""
        },
        {
            "title": "寻春次韵",
            "content": "晓来陌上雨斑斑，同社相将便出关。席地亦堪寻酒所，得园径与坐花间。从教多病须行乐，任是清贫也破悭。门外红尘深几许，谁人能得此身闲。",
            "comment": ""
        },
        {
            "title": "常禅师塔",
            "content": "从来猛虎性坚刚，据石依林死不僵。何待寒林班侍者，千年陪葬祖师傍。",
            "comment": ""
        },
        {
            "title": "周太博挽词",
            "content": "雨涨双溪水，风高五柳堂。论交成莫逆，抚事只堪伤。访雪无回櫂，面山空夕阳。乱莺穿绿树，谁复为传觞。",
            "comment": ""
        },
        {
            "title": "送姜子谦寄钟离",
            "content": "濠梁自古扬州域，禹娶涂山城尚留。钟离虽尝作楚县，子男之国书春秋。卑梁争桑起吴衅，阴陵失道除汉雠。嬴秦属之九江郡，典午置郡任愈优。萧梁尤重北徐镇，高齐又为西楚州。贞观割淮疆理失，元和加水号名修。阳冰篆虎书户册，奇画于今照谯楼。浮山筑堰谁与谋，漫引童谣为激沟。役工沈铁不胜计，欲灌寿阳为废丘。雾昏三日水怪出，一决空贻千古羞。上格下格果何在，西濠东濠犹并流。守边在人不在险，险阻如故事不侔。元魏拥兵数十万，义之坚守窜其酋。向来横涧一失据，凛凛重贻宵旰忧。刺史旧带两城使，涡口两城今在不。君侯妙年笔为投，名位讵肯卑微休。世科高挹更膴仕，哦松壮志未足酬。欲效金城上方略，宦游直到穷边头。三光五岳气犹分，故疆慨想何时收。邑事不足烦大手，往访古今资远猷。老我无用重多病，为君相与数觥筹。棋社冷落故人少，况复临风送行舟。看君径赴功名会，努力自取公与侯。又闻鱼台在近境，谁知鱼乐如庄周。烽沈柝静若多暇，从容何惜观游鯈。",
            "comment": ""
        },
        {
            "title": "汪达可招游臧园次韵",
            "content": "城下名园称老怀，乳莺飞燕共低徊。寒梅送腊曾先到，嫩绿留春喜再来。眼底芳时能几许，楼头衙鼓谩相催。主人好事不嫌客，素壁挥毫又一回。",
            "comment": ""
        },
        {
            "title": "枢密谢公挽词",
            "content": "臣主一意合，风云平地生。立朝专论谏，为国总枢衡。行矣登三事，悲哉奠两楹。辍瓜恩意重，终始备哀荣。",
            "comment": ""
        },
        {
            "title": "赵左司挽词",
            "content": "许国终无挠，居家不愿余。深蒙明主眷，未觉故人疏。高论三千牍，阴功四一书。佳儿承积庆，端可大门闾。",
            "comment": ""
        },
        {
            "title": "春雨",
            "content": "石斗微微覆浅沙，兰丛短短茁青芽。春花著眼未云久，花事于人渐有涯。",
            "comment": ""
        },
        {
            "title": "海棠",
            "content": "海棠初发为题诗，倏见轻红万点吹。已惜落英铺满地，更怜几片罥蛛丝。",
            "comment": ""
        },
        {
            "title": "肆赦小雨",
            "content": "端门宣赦乐欢然，膏泽还应降九天。始觉耳边鸣摵摵，渐看笏上溜涓涓。我班金阙鸡竿侧，君侍玉皇香案前。雨立固知同陛楯，一言犹幸赖优旃。",
            "comment": ""
        },
        {
            "title": "诸莹拜扫晚归长汀",
            "content": "雨意早垂垂，寒云晚更低。空中时散点，道上不成泥。绿柳桃相映，黄花麦与齐。迂回余百里，喜见旧松堤。",
            "comment": ""
        },
        {
            "title": "送黄景声秘丞提举浙西",
            "content": "宅家亲擢得真才，柏府兰堂更外台。未问遄驱向沟壑，半途应有诏书催。",
            "comment": ""
        },
        {
            "title": "安恭皇后挽词",
            "content": "郁郁南山路，伤心凤翣红。哀歌凄薤露，秘殿掩椒风。故剑恩虽厚，中璫事已空。但余彤史笔，内传纪阴功。",
            "comment": ""
        },
        {
            "title": "尚书汤公挽词",
            "content": "奏邸崇先契，周旋古括州。殿庭观唱第，海郡继承流。方快飞腾上，俄闻汗漫游。凤凰山下路，丹旆想悠悠。",
            "comment": ""
        },
        {
            "title": "林复之求僧陈君举为写山谷与俞清老诗而和之",
            "content": "归墨气何锐，为儒意何阑。劝沮皆不可，更惟心所安。何必收澄观，强欲加巾冠。余看饮光衣，以次传阿难。",
            "comment": "：【原题】：\r\n林复之求僧陈君举为写山谷与俞清老诗而和之次韵 | 【注释】【原题】：林复之求僧陈君举为写山谷与俞清老诗而和之次韵"
        },
        {
            "title": "娄忠简公挽词",
            "content": "寮寀侍储闱，如公久任稀。载欣商皓起，终惜汉疏归。问字烦参订，谈经赖发挥。一书真总要，星日重光辉。",
            "comment": ""
        },
        {
            "title": "访留昭文於范村山閒不得见",
            "content": "黄扉处士掩松关，小立松风去住难。可叹山中真宰相，未容神武挂衣冠。",
            "comment": ""
        },
        {
            "title": "子方移守四明见於浙江亭",
            "content": "春初送别欠诗篇，岁晚还欣受一廛。都骑始闻临浙水，先声久已讋鄞川。里人见说俱延颈，海峤从今定息肩。夜夜故山频入梦，为君端欲买归船。",
            "comment": ""
        },
        {
            "title": "观文殿学士赵公挽词",
            "content": "麾节称循吏，三朝蔼政声。治如黄霸最，心慕伯夷清。诸道俱遗爱，两川尤著名。名家临制阃，更羡锦衣荣。",
            "comment": ""
        },
        {
            "title": "黄知橘柚来诗",
            "content": "一舸放长江，遥林底处黄。自知来橘柚，先已照沧浪。绿叶凝烟密，金苞射日光。相迎苍县雨，暗识洞庭霜。味诧江陵种，庭黄禹庙荒。何如船上看，数里更飞香。",
            "comment": ""
        },
        {
            "title": "尚书尤公挽词",
            "content": "忧国言多切，回天力有余。众推真学士，上念老尚书。直道终难进，高怀只遂初。梁溪钓游处，此意竟何如。",
            "comment": ""
        },
        {
            "title": "春雨",
            "content": "漫漫平湖接远天，濛濛细雨湿轻烟。野桥横著草深外，何处渡头人上船。",
            "comment": ""
        },
        {
            "title": "置酒沛宫诗",
            "content": "汉祖功成后，时因过沛宫。还乡上心喜，置酒故人同。高会延遗老，酣歌和众童。穷欢新笑乐，起舞旧英雄。慷慨悲游子，轩昂赋大风。永为汤沐邑，何用筑新丰。",
            "comment": ""
        },
        {
            "title": "括苍溪涨",
            "content": "雨余大溪触山流，气势直欲凌沙洲。浮梁中分断螮蝀，流沫更去行蛟虬。人家嘈嘈避新涨，云稼苒苒添平畴。渔翁轻生有如此，小艇横绝随飞鸥。",
            "comment": ""
        },
        {
            "title": "太孺人蒋氏挽词",
            "content": "润屋惟纯俭，居然法度循。松楸先垄下，风月旧湖滨。子妇皆知孝，孙曾亦可人。浦江如可赎，真欲百其身。",
            "comment": ""
        },
        {
            "title": "谢剡中沈元龙惠诗",
            "content": "东阳何事到东州，百语曾无一语酬。深羡松筠无改叶，自言蒲柳已先秋。千金既觉成虚掷，双璧还惊又暗投。别后未知何日见，但将吾道付沧洲。",
            "comment": ""
        },
        {
            "title": "戏题龙眠马性图",
            "content": "狗子已知无佛性，马又何曾有性来。伯乐若来休着眼，任它骐骥混驽骀。",
            "comment": ""
        },
        {
            "title": "喜雪",
            "content": "晓风吹起雪漫漫，来兆丰年喜有端。玉树琼枝无限好，雪窗高阁不胜寒。直疑天上梅花落，莫作人间柳絮看。我欲乘风游汗漫，倚栏空自羡飞翰。",
            "comment": ""
        },
        {
            "title": "又次蒋甥仲愚韵",
            "content": "山色空濛雪更奇，满空击碎吠琉璃。寒侵茅屋春无寐，冻合梅花夜不知。泛泛轻舟胜路滑，洋洋流水乐人饥。兴来但觉酒肠阔，江海安能实漏卮。",
            "comment": ""
        },
        {
            "title": "谢少微兄惠牡丹",
            "content": "箫鼓声中醉九旬，落红万点正愁人。眼明忽见倾城色，更向尊前作好春。",
            "comment": ""
        },
        {
            "title": "石南康挽词",
            "content": "伊昔为君御，儒流赖主盟。执经容后进，倾盖若平生。坐见埋黄壤，空劳望赤城。友朋相与泣，反袂不胜情。",
            "comment": ""
        },
        {
            "title": "戴县丞挽词",
            "content": "蚤岁乡书荐弟兄，羡君再举上青冥。蓝田方欲新漫壁，处士宁知却应星。忍向伯高将束帛，谁从小戴授遗经。佳城得卜真前定，忍看一翁衰泪零。",
            "comment": ""
        },
        {
            "title": "庭前一莲著花",
            "content": "门外荷莲浥露华，绿云平地拥秋霞。病夫不能出门去，且看庭前第一花。",
            "comment": ""
        },
        {
            "title": "大雪赵振文寄诗言乘月泛舟清甚次韵",
            "content": "万玉真妃摇风琚，梁园授简属相如。莫嫌一水限吴越，两岸交辉合太虚。",
            "comment": ""
        },
        {
            "title": "赵路铃挽词",
            "content": "蚤岁游金阙，霞冠拜紫宸。可堪天宝乱，及见会昌春。宛宛王孙态，飘飘物外身。灵光怆陈迹，遗老更何人。",
            "comment": ""
        },
        {
            "title": "次南真宫龚道士壁间韵",
            "content": "幽舍足留客，疎篁不用林。相过几樽酒，清坐一瑶琴。野鹤伴仙隐，閒云寄此心。黄冠如有许，来者为低簪。",
            "comment": ""
        },
        {
            "title": "过故家",
            "content": "团团桂树担檐牙，旧日轻黄满树花。惆怅秋清无一叶，空余枯卉缒寒瓜。",
            "comment": ""
        },
        {
            "title": "陈崇道挽词",
            "content": "未第声先振，才官节已奇。精诚与神合，隐行畏人知。晓境终无玷，遗文尚可师。功名齎志殁，回施称家儿。",
            "comment": ""
        },
        {
            "title": "谢潘端叔惠红梅",
            "content": "全体江海腊里芳，紫绵新拂汉宫妆。临川借得江梅句，倾国天教抵死香。",
            "comment": ""
        },
        {
            "title": "次潘安叔寄新谿诗韵",
            "content": "曾游明月旧双谿，老去情怀百不宜。梦绕新谿身不到，更休重和寄来诗。",
            "comment": ""
        },
        {
            "title": "次李季章监簿韵",
            "content": "跪履巽岩今几年，见君风度喜跫然。长编固已翻青简，老墨犹能宝漆烟。游宦自欣天影近，思家犹在夕阳边。时从甥馆追清赏，賸写新诗继谪仙。",
            "comment": ""
        },
        {
            "title": "送一老住庐山归宗",
            "content": "庐山面目非难识，横岭侧峰皆是真。若待出来方识破，不知何用个中人。",
            "comment": ""
        },
        {
            "title": "佛日山",
            "content": "晓出都夺暮入山，杖藜萧散易开颜。松风五里未行尽，隐隐疎钟紫翠间。",
            "comment": ""
        },
        {
            "title": "端明殿学士张公挽词",
            "content": "昔幸参朝列，於公更有连。规橅包世界，风义薄云天。送别诗犹在，贻书墨尚鲜。伟人无复见，惟务宝青毡。",
            "comment": ""
        },
        {
            "title": "谢潘端叔惠红梅",
            "content": "旧见寒花蜡蔕红，宁知泌入雪肤中。绝怜金谷佳人坠，到地余香散晓风。",
            "comment": ""
        },
        {
            "title": "代求子绍上魏邸寿诗",
            "content": "皇家基业天与隆，金枝玉叶槃石宗。我皇圣德摩苍穹，朱邸森列庆所钟。仲氏吹箎何雝雝，云梦八九罗心胸。群经读遍巾箱中，笔端豪气舒长虹。殿前玉佩声冬珑，天人眉宇辉宸枫。大名起魏茅士封，黄旛豹尾双镇雄。宣城名郡烦凭熊，政绩越过黄与龚。楼前叠嶂横云空，佳句不减玄晖工。贤王易镇甬水东，阳春有脚皆仁风。百蛮面内文轨同，坐清聚蚁驱屯蠭。碧海万里楼船通，天子神圣非臣功。薰风入弦槐阴浓，新荷泛绿榴花红。晓来佳气飞青葱，惊诧野老田家翁。箫鼓动地光融融，堂上帝子方雍容。清旦燕贺簪笏丛，负弩小吏随登龙。由来降灵自神崧，难老何用齐乔松。年年箕翼寿两宫，捧觞戏彩俱无穷。",
            "comment": ""
        },
        {
            "title": "谢舒景叔写照见赠",
            "content": "谁写衰容入画图，本来面目旧形模。几年老瘦鬓如雪，不道今吾非故吾。",
            "comment": ""
        },
        {
            "title": "送季舅汪江州",
            "content": "舅甥相与自垂髫，游宦归来鬓已凋。坐上可无车武子，酒酣时赖盖宽饶。喜公自此驱千骑，顾我从今守一瓢。间与适斋同怅望，草堂樽酒幸清朝。",
            "comment": ""
        },
        {
            "title": "攻媿斋",
            "content": "圣贤不得见，道散固已久。学者多自贤，鲜肯事师友。颠冥声利中，悔吝皆自取。动言无媿作，未知果然否。寡过云未能，先圣欣善诱。凛凛孟氏言，几希异禽兽。参乎病知免，遂使启足手。宁知起易箦，又在此段后。吾侪况小人，气质素凡陋。以其所以养，孝道亦何有。勉前类水马，立处只如旧。傥复不自力，其末当愈谬。每思攻所媿，扁榜铭座右。三诵故人书，慙汗几欲溜。夫岂为戏言，知君於我厚。因之更加警，补过尚无咎。",
            "comment": ""
        },
        {
            "title": "跋余子寿所藏山谷书范孟博传",
            "content": "宜人初谓宜於人，菜肚老人竟不振。承天院记顾何罪，一斥致死南海滨。贤哉别驾眷迁客，不恤罪罟深相亲。衮衮不容处城闉，夜遣二子从夫君。一日携纸丐奇画，引笔行墨生烟云。南方无书可寻阅，默写此传终全文。补亡三箧比安世，偶熟此卷非张巡。岩岩汝南范孟博，清裁千载无比伦。坡翁侍母曾启问，百谪九死气自神。别驾去官公亦已，身虽既衰笔有神。我闻此书久欲见，摹本尚尔况其真。辍公清俸登坚珉，可立懦夫羞佞臣。",
            "comment": ""
        },
        {
            "title": "访李国器於包山同登寺后山庵",
            "content": "访客包家山，相与登层颠。嶙峋巨石中，屈曲扶栏干。夜来雨初过，石罅时涓涓。轻舆到冈头，大江横吾前。亭午潮方盛，千艘散平川。道人茅三间，花木罗后先。朅来汩京尘，旷望为洗湔。山断塔层层，西陵渺苍烟。此道走邯郸，归心更翩翩。",
            "comment": ""
        },
        {
            "title": "贺监湖上",
            "content": "狂客归来终好夸，越王城下占烟霞。此中信美非吾土，不似西湖是我家。",
            "comment": ""
        },
        {
            "title": "王大卿挽词",
            "content": "上世总儒先，犹传梦雪篇。惟应佳婿选，可配老姑贤。父行偏知我，交情不问年。槁梧谁共语，愁断伯牙弦。",
            "comment": ""
        },
        {
            "title": "海潮图",
            "content": "钱塘佳月照青霄，壮观仍看半夜潮。每恨形容无健笔，谁知收拾在生绡。荡摇直恐三山没，咫尺真成万里遥。金阙岧嶤天尺五，海王自合日来朝。",
            "comment": ""
        },
        {
            "title": "赠熊道人",
            "content": "十载隐潭衡，居然腑肺清。枯禅参懒瓒，老气激弥明。笔底烟云妙，人间势利轻。款门俄告别，江海一浮萍。",
            "comment": ""
        },
        {
            "title": "天童玲珑岩",
            "content": "扪萝历栈上层峰，寖觉芒鞋踏半空。七窍几时开浑沌，八窗无处不玲珑。已欣古洞容身过，直恐丹丘有路通。俯视人间懒归去，拂衣径欲御天风。",
            "comment": ""
        },
        {
            "title": "彭宜义挽词",
            "content": "种德不在大，至诚天所亲。但能存一念，何用活千人。经筒儒风远，香山句法新。功名付儿辈，不必在吾身。",
            "comment": ""
        },
        {
            "title": "哭晴弟汪去伪墓",
            "content": "内弟幼而敏，抗志欲决科。一行试曹掾，吏才犹患多。谓当为时用，舌在如命何。通籍已艰阻，入幕终蹉跎。我生依外家，侵寻阅羲娥。视君如同气，竹马声相和。少长联研席，词场深琢磨。相期到晚岁，杖屦俱婆娑。宁知五年别，君随东逝波。忆同戍溪行，我马君乘鸁。马驽费十驾，鸁后已倍过。重来意惨怆，树拥山嵳峩。嗟君父与兄，相望空山阿。宿草埋白璧，寒风撼林柯。沉吟痛畴昔，有泪如悬河。",
            "comment": ""
        },
        {
            "title": "次韵十诗",
            "content": "秋到先生旧草堂，凉飚林叶已飘黄。渐看天宇清霜肃，更觉人家白昼长。历世既经三折臂，坐愁何必九回肠。世间万事消磨尽，只有诗情未遽忘。",
            "comment": ""
        },
        {
            "title": "为倪正父尚书题壮怀堂扁以诗来谢次韵",
            "content": "久矣君宜任弼谐，果随召馹上天阶。几年不作相逢梦，一日俄倾积别怀。情厚夫君几鲍叔，愚如老我类高柴。它时户册高悬后，直欲扁舟访水涯。",
            "comment": ""
        },
        {
            "title": "送朱季公守封川",
            "content": "乡评久说雁行贤，剖竹封川与剑川。不用对床风雨约，政成同取旧青毡。",
            "comment": ""
        },
        {
            "title": "王县尉挽词",
            "content": "润屋公余事，能为人所难。蓼莪遗恨在，夜雨旧盟寒。家有书堪读，囊无钱为看。情亲悲不那，望绝旐飞丹。",
            "comment": ""
        },
        {
            "title": "尚书尤公挽词",
            "content": "敏甚五行下，毫厘耻不知。千人挥笔阵，万卷纳须弥。有夏传追蠡，先秦拾断碑。邺侯书插架，分付称家儿。",
            "comment": ""
        },
        {
            "title": "求仲抑招游山归途遇雨",
            "content": "竹舆绕湖滨，宿露尚厌浥。径到玉岑下，坐久客始集。起穿灵石山，万松介而立。梅天气清润，空翠行可挹。古藤几百年，枝蔓两山及。见说春暮时，花紫光熠熠。直疑老潜虬，初起夜来蛰。俯翫岁寒泉，齿冷不敢吸。相将上龙泓，尘鞅谢羁馽。洞有灵兽居，临深心岌岌。鱼游明镜中，巨浪无三级。寒苔载水去，万顷润原隰。濛濛山雨来，归仆鸟飞急。野兴殊未已，日昃不暇给。冲泥上湖船，雨阵遽奔袭。飘风将急点，回旋惊四人。中流益荡兀，短蓬不当笠。停篙亦久之，怒势不少戢。我徒方啸歌，弗为改豪习。但耻瓶罍罄，莫问衣裳湿。",
            "comment": ""
        },
        {
            "title": "题老融归牛图",
            "content": "薄宦六年辞故山，故山只在梦魂间。簪绅何苦自缠缚，却羡归牛自在閒。",
            "comment": ""
        },
        {
            "title": "吊陈卫道墓",
            "content": "平生学博更加详，和会三家尽较量。一觉可怜可梦蝶，多岐终是易亡羊。门前修竹连岩桂，道上芙蓉间海棠。何似剗除闲草木，青松一色荫高冈。",
            "comment": ""
        },
        {
            "title": "次韵十诗·老态",
            "content": "舅甥身退不为迟，肥遯犹当未老时。东晋虽慙古元亮，晚唐知慕老天随。公开九秩身方健，我甫六旬心已疲。不敢自言成酷似，腹心惟喜两相知。",
            "comment": ""
        },
        {
            "title": "送石应之司户归剡以室迩人远为韵",
            "content": "年来叹离群，磨琢殆无几。资凡学益落，驽骀费尺箠。羡君富春秋，发轫方自迩。骅骝更著鞭，洗眼日千里。",
            "comment": ""
        },
        {
            "title": "黄岩令郑仁叔索委羽洞诗",
            "content": "君不见王君羽化脱秦厄，故山至今名落翮。又不见乌程野鹤投氅毛，佞臣称瑞民斯劳。何如奉林控鹤登清霄，伤然委羽登山椒。青衣出入洞方杳，紫气氤氲风尚飘。令君颇似丁令威，鹤驭久去双凫明。山川良是人民非，一新琳宫还旧规。黄山父老歌循良，诵君诗句游云房。更将山石比坚操，百碎犹能彻骨方。",
            "comment": ""
        },
        {
            "title": "鲁少卿挽词",
            "content": "棣萼仪鸳缀，翛然两鬓斑。时清嗟岁晚，游倦得身闲。人在羲皇上，经传伯仲间。桂枝芳未已，何止倍燕山。",
            "comment": ""
        },
        {
            "title": "寿安抚伯父",
            "content": "东楼德泽流无穷，我公挺生庆所钟。琼枝玉树莹精彩，迥然不堕风尘中。少年慷慨吐虹气，文词元不减侪辈。胸中妙蕴经纶才，剸剧裁繁特余事。曾从莲幕试牛刀，举城但识刘功曹。澜翻荐口动天听，一语便逾华衮褒。上方欲革岭南币，柬才果得吴刺史。不妨一勺饮贪泉，清德泠泠今可纪。凭轼雍容安七闽，列郡合词称得人。从兹十载秉麾节，坐令万里回阳春。洞庭风月潇湘雨，君王无复忧南顾。抗章乞得半生闲，遥指家山赋归去。庙堂未肯闲宏材，大开东合需公来。朝随召节赴天阙，夜驰使馹归长淮。广陵卧治要汲直，金节荧煌照熊轼。底用腰缠十万钱，且看身享二千石。忽思鲈脍寒菰羹，拂衣欲遂乡关情。视去西阳如脱屣，意色萧然同斗生。画船重泛西湖上，水光山色都无恙。主人管领东风回，故园桃李倍清爽。六鳌背负三山归，轮囷老桧苍龙姿。了无尘俗败人意，棐几长物皆瑰奇。横岸纶巾披鹤氅，神情直出羲皇上。尘事到头曾不闻，卧听歌台传暖响。百花堂前手自栽，兴来一杯复一杯。人生亦欲自适尔，富贵於我何为哉。中春况属悬弧旦，史君亭榭风光暖。东君预借一分春，不许芳菲作春殿。绮罗香深初肆筵，弟兄酬酢杯相传。此时更复惜一醉，君从何处拚垂莲。五侯贵盛德未美，簪缨不满高阳里。何如清白传家风，奕世青毡尽朱紫。燕居今喜相比邻，其如四海须陶钧。羽书鼎来在朝夕，何数羔雁徒成群。芙蓉城中有仙宅，十洲三岛环其侧。此中乐不减商山，功成归作茹芝客。",
            "comment": ""
        },
        {
            "title": "许待制挽词",
            "content": "十载更麾节，阳春万里同。时时逢蜀士，一一话文翁。到处留遗爱，诸郎守教忠。庆源知未艾，往日有阴功。",
            "comment": ""
        },
        {
            "title": "尚书张公挽词",
            "content": "文靖饶风度，高皇记曲江。贤孙真是似，才气号无双。几见持英簜，终看拥碧幢。诚斋主诗杜，到此亦心降。",
            "comment": ""
        },
        {
            "title": "史清翁谈诗走笔次韵",
            "content": "公退门庭静，轻风辊絮毬。故人惊一见，小酌散千忧。西上不容久，东归又别愁。何当附舟尾，从此遂归休。",
            "comment": ""
        },
        {
            "title": "题老融画弥勒",
            "content": "乘风欲去东南，回头此意谁参。当时蹉过足庵，却来攻愧同龛。",
            "comment": ""
        },
        {
            "title": "送赵清臣宰姚江",
            "content": "妇家故步懒重寻，藏拙年来恐不深。短棹有时乘兴去，径登竹所听鸣琴。",
            "comment": ""
        },
        {
            "title": "题庠老颐庵",
            "content": "下震上艮，下动上止。分明两片口脣，包著许多牙齿。祸自此出，故以言语为戒。病自此入，故以饮食为忌。庠者养也，颐者养也。名庠而住颐庵，知他养个甚底。直待吞却栗棘蓬，更与吸尽西江水。莫问这边那边，都是一个道理。",
            "comment": ""
        },
        {
            "title": "沈宪敏公挽词",
            "content": "仕宦接王杨，诸公叹老苍。门生多紫禁，子舍屡黄堂。自得垂车乐，谁传却老方。桃花千树满，空忆旧刘郎。",
            "comment": ""
        },
        {
            "title": "携家再游姚江",
            "content": "又作泛舟行，浮家一叶轻。潮生江外晚，月比夜来明。云尽天容彻，风高水气清。五湖乘兴去，何苦慕功名。",
            "comment": ""
        },
        {
            "title": "和东坡醉翁操韵咏风琴",
            "content": "泠然，轻圆。谁弹，向屋山。何言，清风至阴德之天。悠颺余响婵娟，方昼眠。迥立八风前，八音相宣知孰贤。有时悲壮，铿若龙泉。有时幽香，仿佛猿吟鹤怨。忽若巍巍山颠，荡荡几如流川。聊将娱暮年，听之身欲仙。弦索满人间，未有逸韵如此弦。",
            "comment": ""
        },
        {
            "title": "天姥岭",
            "content": "剡水迂回彻底清，滥觞从此一泓澄。晓来蜡屐冲寒上，踏碎山头十里冰。",
            "comment": ""
        },
        {
            "title": "次韵蒋德言壁间旧题",
            "content": "一铃檐角自吟风，两面松篁翠扫空。山卉更藏无尽意，枝头未作去年红。",
            "comment": ""
        },
        {
            "title": "送苏寿甫少卿赴潼川漕",
            "content": "老坡送江直入海，君今归寻江之源。外台去乡苦不远，为持使节临潼川。君家家世四海闻，单于一问惊胡尘。归来便合上清禁，胡为日念横峨岷。贤哉群从传家风，夕郎名节世所宗。诸卿亦复载清德，况君又似尚书公。寿皇念旧久更深，圣明亲擢传玉音。君归宁能及黔突，定应召馹来追寻。清献入蜀携一龟，君今数鹤同载归。他时未免蕙帐怨，人在西清鹤自飞。",
            "comment": ""
        },
        {
            "title": "题林氏香严庵",
            "content": "缓步寻佳处，林深路欲迷。偃松披数亩，立竹漱三谿。瀹茗凭山槛，呼灯照石梯。轻舆空翠湿，投暝喜幽栖。",
            "comment": ""
        },
        {
            "title": "王夫人挽词",
            "content": "荆国风流远，幽闺女教循。鴒原惊逝水，鹤发倍沾巾。厚夜招香魂，英词列翠珉。只愁书字拙，贻笑卫夫人。",
            "comment": ""
        },
        {
            "title": "送陈君举守桂阳",
            "content": "重寻漫壁认题名，十五年来一梦惊。谁料今朝携客至，却成此地送君行。桂阳卧治真谈笑，鲁史遗编赖发明。文定南轩仙去后，湖湘又得一先生。",
            "comment": ""
        },
        {
            "title": "又次徐仲宗通判韵",
            "content": "老龙破蛰斩幽关，乱滴天飘不复悭。可但甘霖驱旱魃，自然凉气满人寰。民心徒切焦熬甚，神力毋劳指顾间。遥想清都应表贺，紫宸轩陛晓催班。",
            "comment": ""
        },
        {
            "title": "天台道中口占",
            "content": "路上人家短竹篱，缫蚕刈麦自熙熙。可怜日对千寻瀑，不解閒吟半字书。",
            "comment": ""
        },
        {
            "title": "赠别卢甥申之归吴门",
            "content": "千里何妨命驾来，晤言未厌已西驰。子休重赋琼瑰赠，我亦懒歌亲戚离。好向清江论乐府，更从叶子说新诗。乐閒引纸五十尺，为篆离骚继李斯。",
            "comment": ""
        },
        {
            "title": "程文简公挽词",
            "content": "太上崇耆旧，龙鳞手可攀。胡为遯荒野，竟复老商山。汉阁颁纶渥，瀛壖拥旆还。灵光遂陈迹，西望涕空潸。",
            "comment": ""
        },
        {
            "title": "扶风马君挽词",
            "content": "闾里久湛浮，真成马少游。有才堪办剧，无命盍归休。鸡唱言何达，鸿冥逝不留。佳城送君处，风撼白杨秋。",
            "comment": ""
        },
        {
            "title": "赵资政建三层楼中层藏书",
            "content": "危楼杰立潭府雄，仰望惊瞿何穹窿。擎以八柱真良工，恍如木天移海东。扶栏三级横复纵，八窗交映光玲珑。更上一层迥不同，历览万象俱空濛。东南太白金峩峰，西山千叠青芙蓉。环绕不断如屏风，平畴弥望禾芃芃。城郭市井聚螘蜂，烟树高低知几丛。澄湖一片磨青铜，潮来江涨银在鎔。海匝三垂属提封，四山宽围城在中。地平楼小望易穷，安得高卧陈元龙。丽谯公府难从容，二阁均在道佛宫。江山得助无遗踪，眼前突兀忽此逢。主人干国成栋隆，鼎彜久书柱石功。名遂身退兹明农，卜筑深静依高墉。百间朗朗罗心胸，咄嗟不待鼛鼓冬。最后奇观凌虚空，窗户未须湿青红。似闻庐陵周益公，亦作此楼高於崧。相望落落见两翁，心匠不谋如影从。我欲效颦意方浓，一朝登眺若发矇，不愿侍公饮千种，不愿舞女给予歌僮。插架三万牙签重，此身愿为书蠹虫。不然相陪夕阳舂，与公凭栏送冥鸿。",
            "comment": ""
        },
        {
            "title": "钱江阴挽词",
            "content": "客授向东欧，君为郡督邮。岂惟寮契笃，更喜吏才优。每叹频年别，俄惊一梦休。虞山渺何许，泪落不能收。",
            "comment": ""
        },
        {
            "title": "大梅山",
            "content": "此山名大梅，驱车入山麓。试问山中人，山名竟谁属。禅家开道场，为说梅子熟。仙家指为岩，曾此隐梅福。或云古有梅，其大蔽山谷。至今二梅梁，灵响皆其族。他山抗惊湍，禹祠横殿屋。三者尚谁凭，禅师有遗躅。余皆不可辨，安得究图录。但爱山又山，乔林间修竹。",
            "comment": ""
        },
        {
            "title": "送高仲远赴滁倅",
            "content": "高氏在四明，於今为清门。贰卿道素高，夫人德尤尊。子弟尽恂恂，夫君更春温。昔年奉慈亲，定省严晨昏。今日当门户，友爱深弟昆。伉俪信缘合，端良由性根。门中有孤嫠，极意均抚存。与我亲儿女，次第了嫁婚。不可解於心，肯自以为恩。不言而躬行，后生熟见闻。诸郎已秀发，颍异有佳孙。乡评共归重，内外无间言。公勤官业广，所至治不烦。仙舟何遽西，行行佐侯藩。环滁皆好山，风月当平分。醉翁与乐全，遗迹今尚存。况有贤史君，易镇方北辕。公余陪啸咏，相映如瑶琨。生来仕平进，自此朱两轓。从兄今鼎贵，鳌禁兼掖垣。君其继英躅，复收旧青毡。老我得投闲，频年接清欢。同社掺君被动，恋恋倾离樽。梅风吹溽暑，祝君尚加餐。",
            "comment": ""
        },
        {
            "title": "太令人轩氏挽词",
            "content": "旧说苏无著，夫人亦正宗。毒蛇横在路，栗棘更无踪。萧散超尘界，扶持礼绀容。觉庵谁嗣法，别去德云峰。",
            "comment": ""
        },
        {
            "title": "刘德修右史去国示所和从父东谿及杨子直诗走",
            "content": "无人为辨乐羊书，却向空山问草庐。世上荣枯无定在，眼前毁誉竟何如。寸心未彻九重上，百口仍行万里余。只恐君王思旧学，便看飞诏促严徐。",
            "comment": "：【原题】：\r\n刘德修右史去国示所和从父东谿及杨子直诗走笔次韵 | 【注释】【原题】：刘德修右史去国示所和从父东谿及杨子直诗走笔次韵"
        },
        {
            "title": "答东山一老二偈",
            "content": "即心是佛本无难，挫却丝毫隔万山。知有毗卢五千卷，谁能分雨费跻攀。",
            "comment": ""
        },
        {
            "title": "寄题阆风刘允叔月波",
            "content": "浮海思乘桴，拾月或挂席。何如阆风仙，渤澥坐中得。隐几时观澜，黏天四无壁。清夜水不摇，孤蟾静沈璧。飘风一过之，波光湛空碧。万顷玻璃田，荡以黄金波。我欲从之游，尚恐一层隔。何当携珍茶，石井试余滴。",
            "comment": ""
        },
        {
            "title": "子成兄年八十六史子久八十二舅氏八十一会于",
            "content": "闾里旧游能几人，适斋犹有笔如神。莫言二老升沈异，各现宰官居士身。",
            "comment": "：【原题】：\r\n子成兄年八十六史子久八十二舅氏八十一会于适斋次韵二绝 | 【注释】【原题】：子成兄年八十六史子久八十二舅氏八十一会于适斋次韵二绝"
        },
        {
            "title": "宜人杨氏挽词",
            "content": "里閈依杨氏，年家托郑门。升堂从壮岁，择婿得贤孙。妇德仪中壶，阴功燕后昆。尤怜吾女子，流涕说慈尊。",
            "comment": ""
        },
        {
            "title": "玉堂早起",
            "content": "早起多奔走，旬休亦往还。偶因二士试，始得一朝閒。灵鹊花枝上，金鱼荇蔕间。素餐终有媿，只忆旧家山。",
            "comment": ""
        },
        {
            "title": "送王仲方添倅海陵",
            "content": "万卷诗卷老雪溪，欣然二子和埙篪。绝怜伯氏久亡矣，犹幸夫君及见之。来上鵷行人谓晚，往舒骥足自嫌迟。他时还向云门否，布袜青鞋尚可期。",
            "comment": ""
        },
        {
            "title": "送袁恭安赴江州节推",
            "content": "袁氏四世凡五公，唐朝三相传家风。君家几代擅儒业，高曾艺苑俱称雄。大父谦尊古君子，诸父名高表吾里。一门子弟更竞爽，挹取乙科自君始。九江需次今几年，去去渌水依红莲。忘年论交正相予，叱驭欲往难留连。老我秋来抱病久，临岐无由置尊酒。只从卧内叙离怀，恋恋掺祛仍握手。鹏程万里兹权舆，平时义方师有余。送人以言古所重，虽诵所闻宁起予。君看公孝与孟博，太守坐啸仍画诺。一郡之政赖关决，千里应须念民瘼。乡州义事烦主盟，纤悉於余无隐情。处事条理亦为政，知君出仕当有声。尊公亦入闽中幕，公退著书端不恶。君才更得江山助，简书既省寻家学。君行远业未可量，弟兄丹桂终齐芳。老悖无庸况多病，尚能留眼看翱翔。",
            "comment": ""
        },
        {
            "title": "送赵晦之丞彭泽",
            "content": "渊明事晋肯臣刘，仁杰忠良不附周。见说三贤参羽士，盍将吴簿配苹羞。",
            "comment": ""
        },
        {
            "title": "沈宪敏公挽词",
            "content": "天使魁乡荐，上令卿改官。蚤峩乌府豸，终著侍臣冠。挂节威行惠，专城猛济宽。绍熙多旧学，胡不相宫端。",
            "comment": ""
        },
        {
            "title": "赠郑相士",
            "content": "知君冰鉴照人寒，我相儒酸未足观。东甬从来多俊秀，为烦著眼细寻看。",
            "comment": ""
        },
        {
            "title": "陈文恭公挽词",
            "content": "唐虞千载道重光，奕奕元臣任赞襄。谢传风流冠江左，晋公威誉比汾阳。折冲曾不劳声色，辅政惟先振纪纲。天意高高谁可问，坐令邦国叹云亡。",
            "comment": ""
        },
        {
            "title": "林德久秘寄楚辞故训传及叶音草木疏求序于余",
            "content": "平时感叹屈灵均，离骚三诵涕欲零。向来传注赖王逸，尚以舛陋遭讥评。河东天对最杰作，释问多本山海经。练塘后出号详备，晦翁集註尤精明。比逢善本穷日诵，章分句析无遁情。林侯忽又示此帙，正欲参考搴华英。属余近岁方苦疾，笔砚废堕几尘生。尝鼎一脔已知味，始知用工久已成。况复身到荆楚地，详究兰芷闻芳馨。前此同朝幸相与，锦囊诗文为我倾。惜哉不早见此书，病中欲续神不宁。年老耄及屡求去，倘得挂冠早归耕。尚当一一为寻绎，期以爝火裨明星。谩挥斐语塞厚意，深媿所报非琼莹。",
            "comment": "：【原题】：\r\n林德久秘寄楚辞故训传及叶音草木疏求序于余病中未暇因以诗寄谢 | 【注释】【原题】：林德久秘寄楚辞故训传及叶音草木疏求序于余病中未暇因以诗寄谢"
        },
        {
            "title": "示从子",
            "content": "东院敲棋西院琴，固知犹胜别劳心。少年不比老痴叔，且向书窗惜寸阴。",
            "comment": ""
        },
        {
            "title": "适斋挂冠次韵",
            "content": "致仕吾非不待年，礼经自合许求田。只图径取衣冠挂，不愿更寻香火缘。富贵鼎来先瞥地，是非衮处独翩然。鄮峰相对两真隐，共仰元台与大天。",
            "comment": ""
        },
        {
            "title": "跋袁起岩所藏修禊序",
            "content": "定本为世第一，此又在定武前。今日锦标玉轴，向来不直一钱。",
            "comment": ""
        },
        {
            "title": "题慈溪张氏坐化颂",
            "content": "苦是自苦，有谁缚汝。碍是自碍，非身为害。既知一物本来无，何待行时方自在。",
            "comment": ""
        },
        {
            "title": "送伯舅汪运干",
            "content": "人生自古悲别离，别离今日何足悲。试问今日行者谁，鄞江名族真男儿。虬须燕颔躯十围，凛凛端有熊豹姿。毅然刚立不怒威，笑视鼠辈何脂韦。州县小试囊中锥，政绩今在众口碑。姓名通籍黄金闺，便汎王俭红莲池。平时幕府多素尸，坐縻公粟遨以嬉。只今方当多事时，正要名士同驱驰。森森百万虎与貔，荷戈分驻淮东西。两淮千里双使麾，幕中僚吏皆擢犀。惟公婉画明蓍龟，辩如悬河不可堤。胸中武库深难窥，决策固有堂上奇。朔风吹空黄草齐，正恐秋高胡马肥。万人相顾目睽睽，见公此去多腹非。公独襆被行不疑，单车西去征马嘶。平生气概冲虹霓，恨无尺箠笞羌夷。方今天相中兴期，黠虏戴头来边陲。愿公速蹈功名机，匈奴不灭何家为。出门千里何足辞，但愿满引金屈卮。",
            "comment": ""
        },
        {
            "title": "次韵十诗·读香山诗",
            "content": "诗到香山不计篇，想逢佳处辄欣然。明知无子可传业，每遇为文自入编。举世慕名多讽诵，惟公著句得纯全。胸中相似诗方似，一等不为名利牵。",
            "comment": ""
        },
        {
            "title": "背水阵诗",
            "content": "十里当勍敌，临机事寖危。萆山兵已遣，背水阵尤奇。前泽书诚有，行权我独知。正须投死地，何用恤群疑。拔帜终如约，传餐亦应期。孙吴非纸上，方略要从宜。",
            "comment": ""
        },
        {
            "title": "次仲舅韵寄拙庵",
            "content": "涵秋古涧落珠旒，几欲相将作胜游。芒屩未穿心已懒，不如莫莫且休休。",
            "comment": ""
        },
        {
            "title": "倅厅云水亭",
            "content": "山绕澄江江绕城，水云径接海冥冥。万家曲折在吾目，一郡登临属此亭。今日诗题随处有，几番醉眼望中醒。风流郑老知何在，回首苍茫凫屿青。",
            "comment": ""
        },
        {
            "title": "入雁山过双峰",
            "content": "眼前未见古龙湫，望望前山景自幽。红日一门千嶂晓，翠峰双耸半空秋。风高落木无边下，气劲閒云逐处收。要识雁山真面目，直须霜后一来游。",
            "comment": ""
        },
        {
            "title": "山阴道中",
            "content": "捲上疎帘莫放垂，迎眸景色自淋漓。有云更觉千山秀，不雨争知万壑奇。古道经行尽遗迹，群贤风度想当时。奚囊莫怪新篇少，应接山川不暇诗。",
            "comment": ""
        },
        {
            "title": "茅夫人挽词",
            "content": "清心玉映许谁同，更有飘飘林下风。政尔高情协宗老，故宜嘉遯乐庞公。远谋蚤识身为重，晚境还知性亦空。已拟张林碑妇德，合归彤史巨编中。",
            "comment": ""
        },
        {
            "title": "侍仲舅同诸表游山",
            "content": "来游大梅山，涉山知几重。平行千仞冈，俯瞰他山峰。一步一步高，势欲凌虚空。左顾九地底，楼台鸣鼓钟。蓬莱反在下，直恐船引风。又疑海水竭，洞见冯夷宫。行行愈就顺，故步寻苔封。十年旧主人，相对如梦中。清谈虚阁上，坐到夕阳舂。年来颇畏影，掣身慕冥鸿。入山非不深，犹有行人踪。安得更深居，尚友荷衣翁。未问梅子熟，宁能噉青松。庶几过吾心，余生得从容。",
            "comment": ""
        },
        {
            "title": "题尤延之给事所藏葛仙翁徙居图",
            "content": "莫言家具少于车，药裹衣囊自有余。老妇亲携三稚子，仙翁独玩一篇书。羊牛相与趋新筑，鸡犬无因恋故庐。到处山头有丹井，不知如此几迁居。",
            "comment": ""
        },
        {
            "title": "送姜子谦丞於潜",
            "content": "处则有超莲，出则将哦松。眉宇无一尘，出处皆雍容。君看妙莲华，本出汙泥中。两松痛埽溉，下有簿书丛。汙洁无二致，喧寂本亦同。於潜今畿邑，蜀道万里通。至今存古意，民风尚醇醲。一邑既当问，尤宜抚疲癃。蓝田文最高，后学仰韩公。彼言盖有激，昧者但称工。成案漫不省，丞载岂真聋。姜氏太岳后，夷门慕家风。教子延名师，列碑多儒宗。宫庠既周荒，书称庆所钟。换桂双枝秀，益见笔研功。后生日加勉，衣钵传无穷。君才有余刃，壮行气方充。功名此椎轮，劲翮看摩空。我归幸同社，棋酒时相从。尊前不忍别，吟愁夕阳春。我家老扬州，五纪有遗踪。向来耕织图，为烦访溪翁。",
            "comment": ""
        },
        {
            "title": "齐安郡夫人金氏挽词",
            "content": "五子俱英发，尤知仲氏贤。勤明真世济，廉俭信家传。别乘径为郡，高城欲捍边。版舆俄弃养，事业待他年。",
            "comment": ""
        },
        {
            "title": "又次郑性之悬尉韵",
            "content": "爰居集鲁要先知，飞雪侵春久已疑。惭愧风师幸安静，敢将虎口斗龙痴。",
            "comment": ""
        },
        {
            "title": "过从子泽家",
            "content": "楚楚初篁脱绿苞，城居约略似荒郊。土膏更得春风力，直引蔷薇上竹梢。",
            "comment": ""
        },
        {
            "title": "范叔刚舍人示文正公象笏",
            "content": "千载威名文正公，忽瞻遗笏照双瞳。敢从象齿窥清裁，屡批龙鳞奋大忠。秉立定知端若植，至今犹想气如虹。舍人接武登廊庙，宜宝甘棠振祖风。",
            "comment": ""
        },
        {
            "title": "游大梅山梅仙岩",
            "content": "为忆西京梅子真，人言羽化匪沉沦。海濒古嶴已无迹，山外高峰宁有神。鲠论至今光汉传，清风犹足盪秋旻。何须更说神仙事，终老市门良可人。",
            "comment": ""
        },
        {
            "title": "吴待制挽词",
            "content": "东甬与宾兴，文闱赖主盟。菲葑无下体，衣钵有门生。剑佩今何处，樽罍空复情。自慙无报所，老泪为君倾。",
            "comment": ""
        },
        {
            "title": "送元声弟赴水阳监镇",
            "content": "吾翁积德厚，九子官其六。不幸失三人。孤嫠纷在目。三弟尚白丁，升沉犹未卜。吾人扶门户，参立如鼎足。脱死忧患余，偏亲须水菽。阿连先著鞭，去去长江曲。弱冠承赏延，十载荷衣绿。閒关困家食，才就五斗粟。要知官无卑，豪发当畏肃。督耕两大圩，受输十万斛。处之诚未易，勉旃直自勗。执别动万感，酌酒再三祝。吾子素解事，涉世要未熟。意行须揆理，言轻恐招辱。王事究一心，言玷复三复。细行累大德，阴财损阳禄。岂惟赠尔言，余亦每自恧。公余稍有暇，更取故书读。行矣更自爱，家声要人续。",
            "comment": ""
        },
        {
            "title": "游径山",
            "content": "起看海日晓团团，更挹神灯照夜阑。百万杉松双径杳，三千楼阁五峰寒。蛰龙何在渺难问，古井丁今竟不眢。但觅灵泉归洗眼，谁能故把细书看。",
            "comment": ""
        },
        {
            "title": "赠于湖刘相士",
            "content": "自笑今年卦气阑，壮心销尽鬓毛残。明知七十无多子，只问何时可挂冠。",
            "comment": ""
        },
        {
            "title": "题太乙宫林山赠易高士",
            "content": "易居求赋武林山，日困尘劳无暂閒。我求挂冠欲归去，念此诗债须当还。武林山出武林水，灵隐后山无乃是。此山亦复用此名，细考其来真有以。天目两乳到钱塘，一山环湖万龙翔。扶舆磅礴拥王气，皇居壮丽环宫墙。湖阴一峰如怒猊，势临城北尤瑰奇。吴越大作缁黄庐，为穿百井以厌之。从来有龙必有珠，此虽培塿千山余。中兴南渡为行都，崇列原庙太乙庐。曾因祀事来登眺，闤闠尘中有闤峤。薰风时来洗袢暑，绿树阴阴隐残照。我得暂来犹醒心，羡君清福住年深。长安信美非吾土，倦翼惟思归故林。",
            "comment": ""
        },
        {
            "title": "樊运使挽词",
            "content": "科目公余事，南宫第一人。七闽新使节，三署旧儒臣。倦拜方辞馈，哀良莫赎身。家声知有继，仙桂两枝春。",
            "comment": ""
        },
        {
            "title": "送朱叔止守南剑",
            "content": "下水上山腰带州，人家无数起危楼。遨头不用喧箫鼓，只把清诗纪胜游。",
            "comment": ""
        },
        {
            "title": "陈文懿公挽词",
            "content": "文最宜为皓，尤能简上心。周旋銮掖久，惆怅玉堂深。去国身仍远，还朝病已侵。三山风引去，云海竟沉沉。",
            "comment": ""
        },
        {
            "title": "送制帅林和叔归",
            "content": "使君一何清，鹤骨天与瘦。少年场屋声，六艺饱芳漱。一行起作吏，所立已不苟。立朝凛大节，论事几及霤。发言必体国，平正无矫揉。藜藿为不採，风采照宇宙。出入有本末，眼见凡三就。来不为苟合，荐召乃结绶。去亦不好高，三宿徐出昼。天宫岂不贵，陈义坚素守。赣州尝报政，复来守鄞鄮。不求赫赫名，实出龚黄右。情伪千万端，到眼辄空透。抚民过婴儿，闾里息争斗。奸胥及强梗，时用霹雳手。人诵南山判，情通理亦究。六邑俱帖静，称赞不容口。律身至严冷，无能掣吾肘。吏事精且勤，呼烛侵夜漏。公退入家塾，诸孙后来秀。吏卒不识面，洛诵出窗牖。几年南塘路，来往困僵仆。一朝平似掌，行歌纷老幼。公心信如水，古井波不皱。荣观处超然，轩冕亦何有。翩翩欲赋归，排云屡腾奏。庙论终不许，斯民方借寇。上心重闵劳，祠官向庐阜。阖境极攀恋，人人怀杜母。君看卧辙人，谁能使奔走。挽须不得留，百拜愿公寿。老我幸同朝，倾盖已如旧。联事东西省，交情久益厚。我归公亦来，门户托云覆。黄堂间参语，惟我牲与舅。扬旌鸣鼓吹，贲此蓬荜陋。清谈不及私，翁归况不受。义命孰不知，践履或差缪。惟公见善明，力行真耐久。有时相与言，心同兰其臭。掺祛宁忍别，追送列觞豆。公虽不好饮，勉为引醇酎。公去我亦隐，菽水翻彩袖。花溪渺何许，望望几双堠。千里共月明，怀人重搔首。惟应折梅花，临风为三嗅。",
            "comment": ""
        },
        {
            "title": "石门洞",
            "content": "扁舟百里莲城回，青山中断立两崖。清都虎豹隐不见，但见阊阖排云开。峰回失喜大飞瀑，声震万壑惊春雷。掀髯目极九霄外，玉虹千丈飞空来。一冬青女靳天雪，不知聚此山之隈。传闻神龙卧其上，宝藏击碎真琼瑰。胸中先自无尘埃，到此更觉心崔嵬。天风为我噀空翠，春水泻入骚人怀。谪仙曾来写胜句，刘郎又为开天台。我惭笔无挽牛力，醉墨满壁谁为裁。或言龙湫更奇绝，雁山高处深云埋。我方携筇往寻访，未知比此何如哉！",
            "comment": ""
        },
        {
            "title": "赵县丞挽词",
            "content": "玉立佳公子，哦松始戍瓜。拳拳饬边琐，寸寸画江沙。慷慨志忧国，清修僧在家。送行诗尚湿，身世遽空华。",
            "comment": ""
        },
        {
            "title": "卢夫人挽词",
            "content": "名族著岗头，幽闺女教修。良人惊梦蝶，众子慕桑鸠。物化了难问，壶彜谁为牧。于公有佳兆，衮衮看公侯。",
            "comment": ""
        },
        {
            "title": "过苏谿",
            "content": "处处谿环舍，家家石累墙。有时逢老稚，无事只耕桑。野色撩诗思，村醪引醉乡。山川已如许，急雨更斜阳。",
            "comment": ""
        },
        {
            "title": "臧温叟挽词",
            "content": "白首行逾恭，乡评敬此翁。心开上池水，气袭舞雩风。礼貌诸公厚，声华一瞬空。臧孙知有后，三世著阴功。",
            "comment": ""
        },
        {
            "title": "王大卿挽词",
            "content": "麾节东南半，澄清冠一时。权舆周翰传，顶踵阜陵知。自谓二宜去，人称三不欺。卷怀终未尽，流庆称家儿。",
            "comment": ""
        },
        {
            "title": "曹工部挽词",
            "content": "箕颍文章士，仪同社稷功。惟公承庆裔，有意振家风。祠禄真崇道，郎潜叹老冯。伤心循吏手，齎志九原中。",
            "comment": ""
        },
        {
            "title": "灵芝寺",
            "content": "送客灵芝寺，恁阑山有无。自从朝北阙，始得见西湖。烟外移轻桨，波间浴野凫。清寒不可驻，回首又神都。",
            "comment": ""
        },
        {
            "title": "以十月桃杂松竹置瓶中草药照以镜屏用潚韵",
            "content": "中有桃源天地宽，杳然溪照武陵寒。莫言洞府无由入，试向桃看背后看。",
            "comment": ""
        },
        {
            "title": "次韵雷知院观音诗因叙家中铜像之详",
            "content": "鼻祖家住江东边，推择为吏心静渊。朝朝趋邑过圮上，时见暗碛光煜然。平时奉佛心至谨，建立塔庙崇诸天。试令便介识所在，退公始得来其前。挥鉏去沙若有物，微见铜像伤其颠。须臾众覩全体见，端严相好巧且坚。迎归供养备精洁，我家旧物犹青毡。铢衣飘摇俱梵相，珠缨垂袅穿淮蠙。虽非丈六黄金身，他处像设无能先。不知何人妙陶冶，底用五色增华妍。自兹累叶永为宝，如以衣钵更相传。是时承平最盛际，正是景德咸平间。画工难貌天入妙，劫风不动神光圆。益知佛教来已远，遍满震旦尊金仙。慈悲无量应成祷，影响若与人周旋。耳则闻音目可观，此有妙理谁能诠。宝光燄燄拥身后，贝花叶叶俱成全。顶戴天冠工莫及，中有一佛立不偏。有孙是为乡先生，决科衣冠遂蝉联。大父持丧久庐墓，曾以此事形碑镌。起身月卿出为君，殿上寤主以一言。易守乡邦凡五年，宠光赫奕当政宣。移至湖心值兵燬，精庐灰灭因亡焉。初闻诸父话遗迹，兴叹欲见无因缘。扬州伯父初赋归，慨念孝感如参骞。零丁以十万钱，里巷响应庆愈绵。木要先为小台殿，居以古像□□旃。后人事之加笃敬，日袅香篆长蜿蜒。衰宗幸有此奇特，信知福利非唐捐。安得东归奉香火，晏坐终老甘三椽。",
            "comment": ""
        },
        {
            "title": "寒食",
            "content": "辅政无功日歉然，佳时攽赉屡传宣。已蒙授粲仍分茗，既荷贻牟更击鲜。酒号流香盛宝榼，烛然新火散青烟。孙儿不识君恩重，但觅东宫则剧钱。",
            "comment": ""
        },
        {
            "title": "余给事挽词",
            "content": "乌府仍螭陛，银台更掖垣。事几无弗论，外似不能言。厚德镇浮薄，平心剸剧烦。用才殊未尽，无地可招魂。",
            "comment": ""
        },
        {
            "title": "鹿夫人挽词",
            "content": "庆霈疏封日，姑慈不忍违。人方侈君赐，我独避恩辉。孝笃神应劳，风高家愈肥。新传快女婿，亦复挂冠归。",
            "comment": ""
        },
        {
            "title": "从子渢送梅枝戏作",
            "content": "向来地暖见东嘉，带叶红梅殿岁华。不似青春三月暮，南枝梅子北枝花。",
            "comment": ""
        },
        {
            "title": "送林子方吏部将漕江东",
            "content": "自说嵇康七不堪，上教持节向江南。江南父老应相贺，见说清明似晦庵。",
            "comment": ""
        },
        {
            "title": "赋扬州伯父海桧",
            "content": "潜虬拔地径矢矫，腾拿势出青云表。为谁犹向此中蟠，坐阅春秋昏复晓。团团高盖月轮平。矗矗苍丛众星小。枯槎当面结生香，外有霜皮细匀绕。乃知造化有神巧，散作樛枝穷树杪。虽非直干栋梁材，怪怪奇奇乐幽窈。独秀海山临浩漾，骇浪翻空云缥缈。茁芽自有甘露滋，弄影几经霜月皎。峥嵘老气本天然，后生矫揉何时了。我家扬州真好事，买归但觉千金少。夜半有力欲负之，护持和璧终归赵。从来写照无髣髴，画师欲快毫端扫。解衣盘礴意惨澹，卷起生绡色徒愀。我来青边立寒峭，自怜气与秋天杳。倚筇一笑宾亦欢，开尊相与倾清醥。谓当好此如好贤，为君三复缁衣篇。时时来前看不足，终待结屋平湖边。",
            "comment": ""
        },
        {
            "title": "戏来戎蔡簇成芍药",
            "content": "回首向来婪尾春，横风吹尽已成尘。戎葵簇就谁尝巧，红药当前太逼真。观洧赠人迷冶子，翻阶得句误词臣。园丁妙手有如许，犹胜堕园剪彩人。",
            "comment": ""
        },
        {
            "title": "小溪道中",
            "content": "簇簇苍山隐夕晖，遥看野雁著行归。久之不动方知是，一搭碎云寒不飞。",
            "comment": ""
        },
        {
            "title": "谢潘端叔惠红梅",
            "content": "黄姑曾为点冰肌，亦有缁尘染素衣。何似烟脂天赐与，暗香犹在是耶非。",
            "comment": ""
        },
        {
            "title": "灵峰",
            "content": "老筇扶我转林丘，直到僧房最上头。地拥双峰遮胜境，天分半石閟灵湫。空中大士澹相对，山罅清泉空自流。人谓石崖宜置我，不知来此有缘不。",
            "comment": ""
        },
        {
            "title": "题孙谷桥墦间图",
            "content": "因知义利本殊途，莫笑墦间乞祭徒。正使往来多显者，此中万要著工夫。",
            "comment": ""
        },
        {
            "title": "即事",
            "content": "雨外山光淡，烟中草色鲜。断桥依古岸，流水自斜川。紫椹余桑表，青藤绕树颠。人情兼物态，只合付天然。",
            "comment": ""
        },
        {
            "title": "元日",
            "content": "岁当庚午旦庚寅，最喜明朝遇上辛。五福来临吴越分，更欣三日即攽春。",
            "comment": ""
        },
        {
            "title": "赠蜀二史",
            "content": "老我桂冠慙复弹，羡君登第遽休官。幸哉有子事尤美，专以为亲人更难。旧说三贤皆特操，今看二士倍荣观。同归犹及襄阳老，一舸清风廿四滩。",
            "comment": ""
        },
        {
            "title": "游白石岩",
            "content": "我游仙都观独峰，辙迹虽在车不通。鼎湖望极几怊怅，怅无羽翮凌天风。兹来乐成望白石，玉甑突兀摩苍穹。人言真人老聘裔，凿开洞府遗仙踪。无人共登青云梯，跻攀伴我惟枯筇。萦回约略三十里，踏遍万叠高巃嵸。断崖泠泠落残雨，双石凛凛亭孤松。却从山椒下谷口，石栏屈曲遮碧棕。颇疑山高气凝凛，古来积雪今未融。是谁玉斧妙鑴斲，仙洞双闢惊神工。岩深白日尚幽閟，别有石窍开天聪。传闻峰头貯清泚，苔罅涓滴声冬珑。奋身更与上虚阁，海山错立烟濛濛。脚底千山行伏龙，手挥五弦俯冥鸿。霜林摇落当玄冬，长啸一览万象空。解衣寄宿旦过寮，魂梦亦堕冰壶中。晓看日出沧海东，蜡炬百万烧天红。眼高不数雁荡雄，行田下笑康乐公。未能辟谷追仙翁，颇亦有意栖琳宫。三山不觉去人远，安期羡门宜相从。骖鸾驾鹤太多事，但欲御气游无穷。",
            "comment": ""
        },
        {
            "title": "安恭皇后挽词",
            "content": "天作周文合，褘褕礼可观。屡陪金辇幸，几奉玉卮欢。吴女簪新柰，梁房掩旧兰。春深蚕事起，谁复上桑坛。",
            "comment": ""
        },
        {
            "title": "沈朝奉挽词",
            "content": "相业富青箱，丁年稔义方。生儿有如此，与世遂相忘。终老三牲养，凌晨一炷香。浮休了无恨，流庆尚深长。",
            "comment": ""
        },
        {
            "title": "又次王恭叔韵",
            "content": "仲冬方寒荔挺出，仲夏方炎靡草死。若将朝菌比大椿，相去何啻千万里。金芝仙草不可见，长生之草畧相似。少时曾识青青色，今日得之乃真是。天工矜悯轻丧生，故出珍苗普相示。若言神仙可学致，自是未得养生理。",
            "comment": ""
        },
        {
            "title": "闾丘医视脉曰老人之脉如小春有感",
            "content": "老去光阴似小春，如何比得少年人。君看桃李秋风后，纵有花开不是真。",
            "comment": ""
        },
        {
            "title": "题陆放翁诗卷",
            "content": "妙画初惊渴骥奔，新诗熟读叹微言。四明知我岂相属，一水思君谁与论。茶灶笔床怀甫里，青鞋布袜想云门。何当一棹访深雪，夜语同倾老瓦盆。",
            "comment": ""
        },
        {
            "title": "谢潘端叔惠红梅",
            "content": "花品无庸定等差，国香国色属吾家。海棠正自慙粗俗，莫问漫山桃李花。",
            "comment": ""
        },
        {
            "title": "次韵李孟达使君与林雪巢子季武诗",
            "content": "古梅巨石瞰清池，觞咏曾陪老启期。别我遂成千古恨，传家空有一编诗。使君尚尔悲陈迹，处士惜非同此时。若使南楼与清赏，胡床应奉庾元规。",
            "comment": ""
        },
        {
            "title": "余丐郡得婺以诗相迎次韵",
            "content": "风际端宜鷁退飞，青云高处有危机。屡遮西日成何事，几向东风咏式微。塞马云何真是福，鲈鱼正不为知几。休论五马人生贵，且奉潘舆得赋归。",
            "comment": ""
        },
        {
            "title": "题赵睎远二画",
            "content": "藻翻数尾已如生，妙绝鱼儿作队行。不是深知濠上趣，未应笔底得纵横。",
            "comment": ""
        },
        {
            "title": "次韵四绝·山亭纳凉",
            "content": "不嫌西照与朝曦，城郭谁知住翠微。天幸外门才咫尺，欲陪杖屦夜忘归。",
            "comment": ""
        },
        {
            "title": "次韵十诗·见客",
            "content": "车辙长多长者临，相过肯笑席门深。寒暄固有三分话，臭味还倾一寸心。客至自应闲不厌，年来寖觉老难禁。应酬既了无余事，面壁何妨学少林。",
            "comment": ""
        },
        {
            "title": "孺人钱氏挽词",
            "content": "家世戟如林，来嫔蔼德音。功容俱可度，疾疹遽相侵。已矣空苹涧，谁欤助藁砧。佳儿随玉折，尤切悼亡心。",
            "comment": ""
        },
        {
            "title": "次韵十诗",
            "content": "秋来病体费支吾，深闭柴门卧草庐。药裹多寻医者问，酒樽寖与故人疏。时须勉强陪来客，未免辛勤答远书。此外儒生真气习，简编犹欲趁三余。",
            "comment": ""
        },
        {
            "title": "淯月下鼓琴用淳韵",
            "content": "老穉团栾鲤在庭，言姬为鼓玉琴声。起来同作悲风曲，倍觉先秋月影清。",
            "comment": ""
        },
        {
            "title": "贡闱对砚盘发叹",
            "content": "老去未忘黄与朱，琢成三砚乐閒居。岂能更作诸生业，但欲频看后世书。视草北门才已尽，持衡南省计尤疏。便须再挂衣冠去，约汝同归故草庐。",
            "comment": ""
        },
        {
            "title": "书吴梦予古乐府后",
            "content": "古来乐府近来无，笔力如君却有余。日恐遗音亡正始，喜闻新作过黄初。不夸艺苑徒工瑟，应免侯门久曳裾。更向江西诗窟去，他年时寄一行书。",
            "comment": ""
        },
        {
            "title": "题汪季路尚书所藏米元晖蒋山出云",
            "content": "龙盘往昔名钟山，云起从龙意自闲。肤雨须臾成戴帽，坐看膏雨满人间。",
            "comment": ""
        },
        {
            "title": "赵路铃挽词",
            "content": "诸父论交久，忘年许与盟。登山陪蹑屐，泛月共飞觥。来往开三径，安闲羡一生。山深凄薤露，愁忆醉歌声。",
            "comment": ""
        },
        {
            "title": "送赵子固吏部帅合肥",
            "content": "少年文价重神京，游宦还闻政有声。南省但推韩吏部，北方犹问赵先生。人传殿上三千牍，上喜胸中十万兵。暂辍望郎分帅阃，淮南草木更知名。",
            "comment": ""
        },
        {
            "title": "送赵子固吏部帅合肥",
            "content": "老韩同传我多慙，意气相倾自不凡。忧患饱更俱白发，班行独立见青山。羡君真有虎头相，顾我方为马口衔。同舍几何俄话别，可堪目力送风帆。",
            "comment": ""
        },
        {
            "title": "姜总管挽词",
            "content": "及见开元盛，曾闻正始音。雕虫徒壮岁，冠鹖岂初心。论事风生席，疏恩带锡金。精神空满腹，愁绝病沈沈。",
            "comment": ""
        },
        {
            "title": "送刘德修少卿潼川漕",
            "content": "清朝重争臣，选取妙一世。矫矫刘御史，一鹗胜百鸷。顾瞻最有力，步武亦严毅。一生忧国心，千古敢言气。气足充所学，文能行其意。遇事辄奋发，触邪无顾忌。乘骢行且止，敛手已知避。但思补衮阙，何暇为身计。独立当雷霆，三进气弥厉。去鲁固迟迟，出书岂濡滞。上终行其言，群贤争挽致。将输向潼川，寓直尚中秘。风裁仰清峻，进退审难易。伊昔联周行，睽违十余岁。来为同舍郎，愈笃金兰契。洗眼看腾上，宁知揽征袂。抗章叹高绝，勇退尤知愧。去勿穷日力，予环日月冀。承君送道乡，硬语吁可畏。毋以此自满，当为不止是。临别提斯言，少尽交朋谊。万里苟同心，吴蜀安有异。",
            "comment": ""
        },
        {
            "title": "送从弟叔韶尉东阳",
            "content": "阿连少也爽，孤立生气燄。壮年淬词锋，倾心事铅椠。胶庠困虀盐，世科终稳占。再兴连桂堂，尔祖真不忝。况将尉东白，士友尚歆艳。惟我爱子深，老矣犹不厌。固知为子喜，颇亦动吾念。赠子当以言，苦口当针砭。此邑子旧游，历历数行店。棠阴见郎君，遗老喜窥觇。其民最服义，情伪靡容掩。莫恃采棒威，要使慕巾垫。子文多立就，词采更华赡。吾闻恃俊者，塞门关反坫。前贤最加谨，临用更重捡。他时可待取，天庭得锦掞。吾家有素风，耳目久濡染。毋庸慕豪举，助廉先以俭。湎酒更宜戒，平地有深堑。酣畅当有时，勿习杯潋滟。持论毋过高，斯言却防玷。立节毋务奇，躐等恐成僭。外物思过分，检身但多欠。勿嫌一尉卑，封清尚为傔。仕途固险巇，大要进以渐。不须苦求知，真知奏应剡。向来湖海豪，四十可收敛。宁为处囊锥，莫作露刃剑。匆匆掺祛别，鱼鲜酒方酽。刮目待子归，罔俾吾言验。",
            "comment": ""
        },
        {
            "title": "刘寺即事",
            "content": "飞泉何事仰空流，无数明珠散不收。注辇昔时曾撒殿，至今抛掷未曾休。",
            "comment": ""
        },
        {
            "title": "戴迪功挽词",
            "content": "好学数仍奇，躬行家遂肥。时将诗自乐，晚悟世俱非。教子惟黄卷，高门看绿衣。阿连悲未泯，无泪为君挥。",
            "comment": ""
        },
        {
            "title": "玉版鮓次陆子元郎中韵",
            "content": "鲟黄不减鲸与鱣，逆风鼓鬣喷腥涎。渔人不顾浪如山，谈笑坐致扁舟前。一钩香饵不得去，何用大网相萦缠。挥刀纷纭脔肉骨，巨口噞喁诚可怜。珍鮓万瓮不论钱，头颅万里頳行肩。星朗日参玉版禅，颇厌蔬食供盘筵。尚书亲作孟宗寄，坐觉匕箸生春妍。却笑多事张茂先，光怪异说空千年。",
            "comment": ""
        },
        {
            "title": "洛社老僧听琴",
            "content": "宴坐萧斋不作劳，谓予何事走蓬蒿。从容试问今年几，手植黄杨三丈高。",
            "comment": ""
        },
        {
            "title": "哭王知几墓",
            "content": "知几少也爽，万事笑谈了。自谓颇寡合，见我辄倾倒。百年能几见，一别迹如扫。父子俱埋璧，乌乎何其早。向来论文酒，和泪倾宿草。此意谁复知，寤叹令人老。",
            "comment": ""
        },
        {
            "title": "送李伯和吏部提举浙东伯珍寺丞将漕夔门",
            "content": "奕奕君家好弟兄，皇华交映棣华明。几年并列金闺彦，同日俱持玉节行。万里往临夔子国，一江先到越王城。会闻归取青毡旧，都似当年老贰卿。",
            "comment": ""
        },
        {
            "title": "题天竺珪老复庵",
            "content": "路从天竺更微南，衲子邀余过复庵。八法照人瞻睿藻，一峰当户拥晴岚。奇爻初动玩羲画，万物竝观师老聃。六用不成均此理，楞严容我为同参。",
            "comment": ""
        },
        {
            "title": "送元积弟赴永嘉酒官",
            "content": "我家清白世相传，工部真清更有年。百口未曾营活计，一生惟喜种心田。吾方奉母耕绵上，子更移封向酒泉。兄弟凋零期自勉，只将家训作青毡。",
            "comment": ""
        },
        {
            "title": "上史太傅",
            "content": "一坡烟水绿湾环，竹树楼台缥缈间。但说一丘藏曲折，谁知更有四明山。",
            "comment": ""
        },
        {
            "title": "游龙瑞宫",
            "content": "隔山望危石，老面凛如铁。路回两屏开，见此高嵽嵲。伟哉名公卿，峩冠会朝列。又如鼓迅霆，玄云助击烈。痴阴不作雨，空翠袭冰雪。野水不知源，绕径几万折。子长直爱奇，万里探禹穴。我家甬水东，扁舟轻入越。窃此半日闲，到处辄清绝。传闻古洞天，琼台照金阙。神仙杳难问，一笑山石裂。相逢客路中，翻手数年别。胜地更跻攀，莫厌屐齿折。",
            "comment": ""
        },
        {
            "title": "送汪庄仲赴江东仓幕强仲荆门签判",
            "content": "蚤岁过秋浦，贪程不入关。君今参俭幕，时得上齐山。肤使资关决，贤侯伴宴閒。好音频寄我，赖此一开颜。",
            "comment": ""
        },
        {
            "title": "题少潜兄得闲",
            "content": "亭下水吞空，轻舟处处通。闲情谁得似，逸兴更何穷。诗社率相过，醉乡时一中。我家元不远，只在小桥东。",
            "comment": ""
        },
        {
            "title": "送从子渊宰浦江",
            "content": "谁云宦路足岖嶔，送子之官独放心。廉介有余无矫亢，谦恭已甚自崇深。安舆何用资三釜，庆问时能抵万金。公退读书三子侍，县斋松竹已成林。",
            "comment": ""
        },
        {
            "title": "即事",
            "content": "十日阴寒雪不成，腊残春近更霜晴。深山高卧如春暖，绕鬓飞蚊自在鸣。",
            "comment": ""
        },
        {
            "title": "次韵四绝·末莉花",
            "content": "江南创见喜孤芳，见说闽花遍海乡。安得一居香盛处，帐中巧作宝毬妆。",
            "comment": ""
        },
        {
            "title": "钱清王千里得王大令保母砖刻为赋长句",
            "content": "书家千载称兰亭，兰亭真迹藏昭陵。只今定本夸第一，贞观临写镌瑶琼。黄閍冈下得宝墨，古人烧砖坚於石。大令亲书保母铭，况是当时晋人刻。砖虽破裂文多全，妙画远过兰亭镌。其间曲水悲夫字，駸駸欲度骅骝前。我家阿连缚虎手，更得退堂方外友。王君系出三槐家，参坐会文真耐久。田丁初来献小砚，寻见津津若微溜。细看背刻晋献之，永和仿佛在旁右。亟访田家叩所从，始知墓崩随意取。大砖支床得前段，掀倒浮屠全尾首。字为十行行十二，百十有七二字漏。交螭方壶不复见，贞石摧藏松亦朽。我得此碑喜不寐，摩挲三叹叹未有。兴宁甲子十四周，更阅三年仍乙丑。若非洞晓未来数，安知八百余年后。坡翁应未见此志，金蝉之铭何绝类。又知文章有暗合，智谋所见略相似。二王遗踪无所遗，谁知地下此段奇。三君共为成胜事，至宝呈露端有时。越山盘屈献与羲，付与耳孙世守之。烦君更为护幽竁，或恐意如犹有如。",
            "comment": ""
        },
        {
            "title": "周路分挽词",
            "content": "台岭论交契，天街惜别离。飞书能几到，埋璧遽成悲。旧识归樵句，愁看结局诗。紫髯无复梦，空有泪交颐。",
            "comment": ""
        },
        {
            "title": "顾养直挽词",
            "content": "万顷东湖下，曾门起大家。子孙昌世业，文字作生涯。堂后萱犹树，庭中桂欲华。惜哉时不待，谁忍送悲笳。",
            "comment": ""
        },
        {
            "title": "杨州琼花",
            "content": "回忆灵根六十年，秋深恨不见芳鲜。兹从淮上来千里，非比人间聚八仙。曾有画图称小异，谅应后土爱孤妍。或言天杖诚虚语，荣悴中分亦偶然。",
            "comment": ""
        },
        {
            "title": "宿育王山涵秋",
            "content": "清秋来此宿涵秋，雨后山泉自在流。夜暗寒声锵玉佩，灯明清影粲珠旒。枕流正自怜孙楚，洗耳何须效许由。我亦暂来专一壑，倚栏耽玩不知休。",
            "comment": ""
        },
        {
            "title": "送石应之司户归剡以室迩人远为韵",
            "content": "平生贪贤心，山川恨悠缅。宁知日相见，怀抱竟不展。樽酒了无暇，离情果深浅。室迩犹许疎，况今乃真远。",
            "comment": ""
        },
        {
            "title": "何司业挽词",
            "content": "肮脏阳司业，作州如理家。源流知有自，悃愊信无华。方喜亨途远，俄惊暮景斜。伤心倾盖旧，何处望东嘉。",
            "comment": ""
        },
        {
            "title": "又次韵",
            "content": "投老归称前进士，时与田夫相汝尔。渊明赋归何敢望，曼容自免差可拟。门前爵罗真可设，老圃灌畦聊自比。恕斋空洞最相亲，笑谈颇觉清无滓。时时过我共衔杯，望望不来予为企。丈夫未遇困泥涂，谁识鸾停兼鹄峙。方期从容结诗社，相与浮湛向闾里。一朝别我欲远游，欲入桃源深洞里。为言半隐欲偕行，二子风流真俪美。向来早有四方志，行尽东南到边鄙。只今名利遂两忘，争心无复於朝市。只有哦诗兴未阑，连得新诗照尘几。调高韵险不易和，白雪阳春惊俚耳。年登六十鬓未斑，乘兴一行若可喜。宗盟莫逆素相忘，并辔笑谈无彼此。湖海豪气尽收敛，以恕名斋几一唯。匆匆掺祛不得留，卮酒未乾人欲起。寄声半隐不容言，空有语离书满纸。归时赓和必盈箱，写尽山川诗作史。送子才归深闭门，莫问是非并誉毁。但期远归亦升堂，西湖仍访老知章。",
            "comment": ""
        },
        {
            "title": "赵待制挽词",
            "content": "诗近刘宾客，手追欧率更。双旌古良吏，万卷老书生。世谛浮云薄，生缘晓梦惊。吁嗟东向议，何日遂施行。",
            "comment": ""
        },
        {
            "title": "青林",
            "content": "郡斋偶休沐，驱车出西城。依依山水佳，萧萧松柏声。雪余春意动，新绿生坳泓。行行到青林，老眼增双明。主人喜客来，倒屣欣逢迎。幽居迹甚遐，健笔主寺方。回首几年别，千里摇心旌。相见又睽隔，此意犹未平。不如造斋合，四座酒重倾。风流陶鼓泽，肮脏阮步兵。看剑引三尺，论文驱六丁。绿野秀横槛，山寺傍连甍。石罅幽泉溢，脚底轻云生。诗盟添予会，弈道从君争。哦诗谷禽应，列炬林鸦惊。清欢未云足，累句忽已成。环坐粲十眉，举酒酬三英。满壁洒醉墨，归梦含余清。我方愧此集，君欲寻前盟。吏鞅方缚我，秋风为君行。",
            "comment": ""
        },
        {
            "title": "送朱季公守封川",
            "content": "桐乡汉有大司农，封守今推陈秀公。君向邦人著遗爱，近追相业远家风。",
            "comment": ""
        },
        {
            "title": "金蹄",
            "content": "金蹄垂耳小韩卢，饰以重鐶驯可呼。谁击冬青碧阴下，恍然如见击梧图。",
            "comment": ""
        },
        {
            "title": "谢潘端叔惠红梅",
            "content": "梅花几种尽相闻，老矣才欣见此君。相与对花文字饮，绝胜歌舞醉红裙。",
            "comment": ""
        },
        {
            "title": "赠宝藏老道源",
            "content": "骨相昂藏涧底松，平生禅窟尽从容。几年大隐清晖阁，今日来瞻独秀峰。打破画瓶无罣碍，大开饭店喜迎逢。今朝且逐征途去，何日重来听晓钟。",
            "comment": ""
        },
        {
            "title": "送郑楚客司法之岳阳",
            "content": "先生作赋真八吟，高处独步无古今。少从三山来四明，一郡士子多青衿。我尝学事六七载，膏馥沾丐资之深。窃名文场掌帝制，至今不敢忘指南。英英二子俱秀爽，遗以一经无籯金。长公奉母上巴陵，念君远去因论心。见君诗编笔虽敏，三叹未见朱弦音。海濒熬波幸解组，未知宦路多岖嶔。先生赋编更熟读，非止骈俪夸词林。其中关键妙一世，字字谐协如鸣琴。谈经况有著述在，持论肯为向与歆。青箱但能世其业，前蹑隽轨将駸駸。君家曾无锥可卓，迟次幸此突不黔。不惟母老身非少，廉介又务循官箴。量入为出可不谨，斤斤饥食寒有衾。非求多藏第约己，瓶储纸裹迹可寻。法曹持平守三尺，平反一笑神所临。谨毋失己毋失人，同列当和时盍簪。上官善事免旷职，首上尻高宜致钦。岳阳楼号天下稀，地坼吴楚连衡郴。洞庭漫汗天立壁，君山当中出青岑。向来命名字以楚，宦游直到重湖浔。登楼谈笑领僚属，风流欣遇贤侯任。君行应得江山助，新篇寄我毋浮沉。掺祛欲言不尽意，更取濁酒从君斟。",
            "comment": ""
        },
        {
            "title": "送朱叔止守南剑",
            "content": "同盟东下或西征，老我惟知管送迎。只恐政成登省户，未容归骑向西城。",
            "comment": ""
        },
        {
            "title": "梁仲苍挽词",
            "content": "延赏高三让，殊科擅一鸣。元宝文未极，长吉记先成。妙语遗膏馥，玄谈悟死生。行人痛埋璧，父子若为情。",
            "comment": ""
        },
        {
            "title": "太令人赵氏挽词",
            "content": "节愍名惊代，浮光孝绝人。宜生克家子，赖有断机亲。勉使方张虏，终能不帝秦。一杯扶上马，孰不为沾巾。",
            "comment": ""
        },
        {
            "title": "胡监岳挽词",
            "content": "赋就八叉手，文高三折肱。青衫双鬓雪，黄卷短檠灯。梦断采芹水，神凄下马陵。诸郎追五桂，洗眼看飞腾。",
            "comment": ""
        },
        {
            "title": "中秋次从子涔韵",
            "content": "雨余不见日西沈，将谓中秋又作阴。佳月忽开千里影，骚人满慰一年心。扫除宿翳风虽动，滓秽太清云尚深。坐待寒光谁会此，阿咸为我发微吟。",
            "comment": ""
        },
        {
            "title": "送朱季公守封川",
            "content": "妙舞清歌有二姝，后堂曾见绣罗襦。岭南太守风流胜，不用归舟载绿珠。",
            "comment": ""
        },
        {
            "title": "正月庚申朔",
            "content": "春来节物一番新，今岁仍逢腊里春。莫讶连宵清不寐，只缘守岁守庚申。",
            "comment": ""
        },
        {
            "title": "旌表门闾安人陈氏挽词",
            "content": "族姓朱陈盛，夫人事愈明。老姑俱上寿，难弟各清名。节行辉丹管，门闾照赤城。宝邻方有托，何忍送铭旌。",
            "comment": ""
        },
        {
            "title": "送石应之司户归剡以室迩人远为韵",
            "content": "南明千古秀，庆源久益新。剡溪照人清，况复屈斯人。掺祛不容留，椒觞思拜亲。他年风雪中，扁舟傥知津。",
            "comment": ""
        },
        {
            "title": "石南康挽词",
            "content": "挺挺石可转，恂恂衣不胜。平生忧国志，长夜读书灯。大易窥三古，中庸进百能。惜哉天不憗，无复见川增。",
            "comment": ""
        },
        {
            "title": "次韵蒋德言游太白玉几两山",
            "content": "賸欲扶筇随意行，要令心迹得双清。何时同入翠微去，丈室先参老净名。",
            "comment": ""
        },
        {
            "title": "张钦州挽词",
            "content": "游宦二毛侵，钦山继郁林。精神虽满腹，抚字亦劳心。肤使章交上，雌堂疾遽深。护丧嗟季子，又复丧清浔。",
            "comment": ""
        },
        {
            "title": "安行表兄除华文阁直学士奉祠次韵为贺",
            "content": "屡报银台给事中，忽闻唤渡浙江东。长安幸免手遮日，圆峤莫嗟船引风。廪继真祠身暂逸，班联内阁眷方隆。且归同伴适斋老，便看锋车召此翁。",
            "comment": ""
        },
        {
            "title": "送卫清叔著作提举淮东",
            "content": "虎榜先登到凤池，前良多以十年期。虽知勇退急流去，壮岁功名会及时。",
            "comment": ""
        },
        {
            "title": "陈崇道挽词",
            "content": "学造龟山蕴，诗传汝水余。于公足阴德，陶令竟闲居。白业追莲社，丹经授寝虚。平生了无恨，善类勿欷歔。",
            "comment": ""
        },
        {
            "title": "令人王氏挽词",
            "content": "嫁早仍知孝，夫贤自不贫。事姑如事母，忧物胜忧身。凤诰恩荣渥，鸠桑德意均。孺哀声不绝，泪柏不成春。",
            "comment": ""
        },
        {
            "title": "恭人强氏挽词",
            "content": "祠部源流远，来嫔曲阜孙。事夫终妇道，训子大吾门。颁诰恩光渥，升堂笑语温。相期送丹旐，马鬣近周原。",
            "comment": ""
        },
        {
            "title": "送张定叟尚书镇襄阳",
            "content": "公家忠献公，勋名照穹壤。南轩传圣学，后进斗山仰。尚书天分高，百间真朗朗。日坐四益堂，濡染助涵养。小出辄惊世，发誉自英簜。两朝倚才刃，三接承睿奖。堂堂尹京手，风采汉张敞。九街寝桴鼓，终朝清讼缿。汙流化清沟，闹市锄巨驵。铃斋昼无人，士友厚吾浣。政成化自行，谈笑挥浩穰。皇家重阃寄，拊髀劳注想。颇牧起禁中，帝曰汝其往。人多惜公去，地位切台两。惟公不择地，引义犹慨慷。隃度更周询，千里若寻丈。再拜受临遣，因得进忠谠。边臣固多事，备御当素讲。要须久其任，百弊随划磢。愿假臣岁月，表里如指掌。人材固不乏，第一戒欺罔。朴拙胜巧心，好佞宁木强。愿求忠信士，枉直谨诛赏。更须宽辔策，奏请应如响。上问卿何先，安静最为上。上忧襄汉间，平楚欠遮障。公因论形势，衮衮到逊抗。是时晋在洛，武昌势相向。是为必争地，南北谨堤防。今虽居上游，事与古殊状。狂虏纵欲来，无处可传饷。况今三垂静，皇灵方远畅。与蜀相掎角，国势自增壮。尚期效尺寸，才疎意非广。忠肝气凛凛，秋旻足排荡。上喜忧顾宽，趣行开玉帐。捐金示优宠，谕赐烦上相。惟公最得士，离别俱惘惘。荐绅纷祖饯，直欲倾家酿。赋诗写胸臆，一一成技痒。家声与国事，负荷有余量。边头十万兵，公临如挟纩。吾闻胡运穷，君酋欲争长。不戢将自焚，前辙有狂炀。当为不可胜，有和谨毋倡。千载羊叔子，制敌恢天网。行将友斯人，山川固无恙。备成抚机动，应烦护诸将。功高归未晚，会见登弼亮。他时名父子，继踵凌烟像。",
            "comment": ""
        },
        {
            "title": "石时亨饱山阁",
            "content": "层层得好山，是处足饱看。君真乐山者，心地尤平宽。生长山水县，惯见青巑岏。筑室欲饫赏，凭虚著危栏。天亦遂君意，俾君老其间。场屋早得名，晚始就一官。官又不得进，甘心乐瓢箪。官少家食多，知更几暑寒。朝见山岚高，暮喜山云还。山气日夕佳，秀色几可餐。晴雨各变态，雪月更万端。于山真属餍，清明流肺肝。膏粱与刍豢，与世殊鹹酸。久矣谢世纷，屏息专内观。鬓无一茎白，八十颜如丹。所得不既多，愈饱天不悭。此阁本不华，何处无此山。苟为名利驱，人境无相关。吾乡山苦远，可望不可攀。东楼快登眺，耸翠罗烟鬟。年来勇欲归，匏系未许閒。君索饱山诗，南明恍在前。十年两访君，共醉苜蓿盘。向时多名流，与君平生欢。只今几人在，一见良独难。叔度镇金陵，道衡处瀛壖。旧游如晨星，相望可长叹。归梦绕故丘，非晚再挂冠。何当泛剡谿，往从子于盘。",
            "comment": ""
        },
        {
            "title": "袁通判挽词",
            "content": "盛德不容赞，多言可柰何。大圭元不琢，古井竟无波。前辈苦凋谢，后生谁琢磨。同庚适斋老，托体共山阿。",
            "comment": ""
        },
        {
            "title": "兰亭别丁杲卿",
            "content": "山阴岩壑妙人寰，十载扁舟空往还。赞府端能慰牢落，连朝相与上孱颜。龙盘凤翥无奇画，霞蔚云蒸有旧山。吊古凄凉更离别，满怀秋思别眉间。",
            "comment": ""
        },
        {
            "title": "仲舅敷文阁学士汪公挽词",
            "content": "籍甚牢之舅，难追宅相风。惟公能爱我，独我最知公。潭府书无继，西州事已空。形容尽心力，庶或慰幽宫。",
            "comment": ""
        },
        {
            "title": "清高阁观雪次韵",
            "content": "冲雪上层阁，真成清且高。主人风节峻，坐客笑谈豪。泛剡访安道，赋梅思水曹。好因窗映夜，痛饮读离骚。",
            "comment": ""
        },
        {
            "title": "送叔韶弟宰华亭",
            "content": "试邑云间事最多，直将心力细礲磨。固知三泖五茸胜，其柰千疮百孔何。敏手未须施霹雳，疲民正欲听弦歌。规橅稳作三年计，徐上青云鬓未皤。",
            "comment": ""
        },
        {
            "title": "送从子沆宰郧乡",
            "content": "小阮幼种爱，长乃遭百罹。风木既深痛，棣华更缠悲。所赖有吾子，独立守家规。上有门户托，傍有孤与嫠。忽为麏国行，泝江秋为期。冬涝与夏涨，汉水足险巇。掺祛送子去，风帆不可羁。城中楮为币，邑下尤可知。定知公事少，不必事作为。用智正恶凿，大道本自夷。家无壮子弟，宗族各天涯。幸有知己人，方且把一麾。四海皆兄弟，官寮善待之。眠食谨调摄，家务须自持。俸薄用宜啬，无使实漏卮。此别动深念，毋忘故乡思。一书抵万金，时寄宾鸿归。",
            "comment": ""
        },
        {
            "title": "喜雨次韵併呈郡守吴居父",
            "content": "洗印日无几，载芟春已祈。龙神来鄮岭，香炷爇流眉。自笑受廛许，堪为学稼迟。洋洋添野水，已足乐吾饥。",
            "comment": ""
        },
        {
            "title": "题汪季路尚书所藏米元晖湖山瑞雪图",
            "content": "笔力谁能似虎儿，思陵亲为御珍题。小臣不识湖山好，但欲扁舟泛剡谿。",
            "comment": ""
        },
        {
            "title": "方运使挽词",
            "content": "圣主一见决，孤忠自致身。筹边满躯胆，处事掇皮真。气直老弥壮，言高用未伸。留屯十二事，公论付淮民。",
            "comment": ""
        },
        {
            "title": "叶处士画貂蝉喜神见惠",
            "content": "重烦妙手费丹铅，貌出衰容信宛然。君看头颅已如许，岂堪头上著貂蝉。",
            "comment": ""
        },
        {
            "title": "谢潘端叔惠红梅",
            "content": "为君手种向南堂，误认昌州移海棠。元是玉妃生酒晕，帐中仍带返魂香。",
            "comment": ""
        },
        {
            "title": "樊运使挽词",
            "content": "樊侯勋德佐中兴，百世儿孙尚典刑。阖境民苏御史雨，列城人仰使君星。宪台严冷独峩豸，道院清闲谁掣铃。谣颂洋洋在人耳，不须乐石更刊铭。",
            "comment": ""
        },
        {
            "title": "南山广莫轩",
            "content": "广莫乘风隘九州，乱山无数点平畴。一千里外在吾目，三十年来无此游。地下天高俱历历，鸢飞鱼跃两悠悠。昌黎费尽南山句，旷望还能似此不。",
            "comment": ""
        },
        {
            "title": "观文殿学士陈公挽词",
            "content": "几见衣冠伟，终闻羽翼成。先皇崇旧学，大政任名卿。神器亲传授，崇朝再太平。功成身自退，宠利不豪轻。",
            "comment": ""
        },
        {
            "title": "朱坡史居士挽词",
            "content": "岩邑富人物，才惟史氏多。流传有丹桂，遗逸叹朱坡。学饱终难售，诗成只自哦。空余著书在，令子挹余波。",
            "comment": ""
        },
        {
            "title": "娄彦发参政寿诗",
            "content": "青宫册宝盛朝章，玉佩珠旒照日光。储寀久资三善得，生朝相去半旬强。五千余卷学尤富，一百省年身更康。都省先曾同举酒，贡闱最喜又传觞。易逢皓齿令歌曲，难值严更听惊场。庆事鼎来真可卜，祝公黄发相虞唐。",
            "comment": ""
        },
        {
            "title": "习马长杨诗",
            "content": "强汉承平后，兢兢武不忘。整师临五柞，习马向长杨。冀野来骐骥，天闲出驌驦。骧腾射熊馆，驰骤华山阳。辇路千蹄稳，瑶池八骏良。上方勤阅武，愿赋翰林章。",
            "comment": ""
        },
        {
            "title": "彭宜义挽词",
            "content": "籍甚清湘守，修名所在闻。宦途资畏友，家训仰严君。归路飞丹旐，长空惨白云。生刍不成奠，挥涕想江濆。",
            "comment": ""
        },
        {
            "title": "竹",
            "content": "蛰宫惊起两龙角，蛟室未呈双水犀。同本君为分鲁卫，清风应不愧夷齐。",
            "comment": ""
        },
        {
            "title": "宿仙居民家",
            "content": "投暝人家欲睡时，雨声不断水平池。回头已过三江渡，醉看车中总不知。",
            "comment": ""
        },
        {
            "title": "送朱季公倅严陵",
            "content": "朱家族裔甲龙舒，循吏清名史特书。止为啬夫恩所部，至今庙食盛乡闾。舍人曾赋严公濑，季子方题仲举舆。但向棠阴增蔽芾，桐乡今却在桐庐。",
            "comment": ""
        },
        {
            "title": "蒋慈谿挽词",
            "content": "伊昔丹丘去，相逢意气倾。楼前巾子秀，山下育泉清。敬梓情逾厚，交梨论益明。凄凉千古意，潮落又潮生。",
            "comment": ""
        },
        {
            "title": "昼寝正酣以二十韵诗来亟为次韵",
            "content": "老氏正求知我希，吾今老矣更何之。极知仕宦皆由命，纵有功名已过时。览镜形容宁复我，还乡交友定从谁。慈亲多幸方难老，家舅尤欣未觉衰。教诲至今仍似旧，襟期暗合自相知。新诗必使篇篇和，胜地还容处处随。昼永剧谈俱喜听，夜深清坐更忘疲。素钦行己初无玷，愿学持心不自欺。紫橐清班叨预列，黄金横带忝同垂。六旬顾我犹加懒，八秩如公尚自持。但仰三尊知共庆，孰云十拗敢轻嗤。无情到此方为达，省病从它不用治。世事只将同蝶梦，人生几得见鸡皮。观书自适非求解，杖策徐行莫厌迟。俭素何妨贫胜富，优游真是乐忘饥。虽然调乐无千指，尽喜当歌有十眉。报谒要须亲自到，赴筵直以散为期。醉翁雅意非谋醉，棋社清欢岂为棋。白发只宜甘散诞，红尘任彼自奔驰。安舆来往长陪侍，此意终身誓不移。",
            "comment": ""
        },
        {
            "title": "送汪庄仲赴江东仓幕强仲荆门签判",
            "content": "外氏蒙恩厚，文昌独我知。居慙酷似舅，喜有宁馨儿。遇事行方便，褆身谨护持。公余定多暇，黄卷有余师。",
            "comment": ""
        },
        {
            "title": "蕉庵清坐",
            "content": "薄晚归来烟已苍，蛮蕉一叶障斜阳。不须久住潭潭府，始觉山林兴味长。",
            "comment": ""
        },
        {
            "title": "宿登山",
            "content": "竹舆来访小梅山，山在空濛紫翠间。岚雾满林朝漠漠，溪声和雨夜潺潺。峰头丹井随潮信，松下禅房旧祖关。谁是无生谁不死，晨钟未响梦先还。",
            "comment": ""
        },
        {
            "title": "赠范纬文秀才",
            "content": "中兴道士以牛鸣，淡墨百果尤著声。妙入神品仍有灵，我不识之钦其名。曾得乌犍两横轴，又有石榴才一幅。武昌使君旧寄诗，末言秀才乃其族。忽有纬文来款门，自言真是当家孙。口诵罗诗若翻水，他诗历历俱能言。一见前画叹真迹，愿得生绡奋吾笔。为作来禽对石榴，一扫横枝生意出。我诗不工人已陈，有诗岂复能动人。为君一写史君语，更求知己如罗君。",
            "comment": ""
        },
        {
            "title": "俞通判挽词",
            "content": "象邑推三后，灵光赖此贤。老成俄已矣，远迩为潸然。孝敬心何极，公平录尚传。佳城隔风浪，忍赋薤歌篇。",
            "comment": ""
        },
        {
            "title": "次许深甫寄陈颐刚韵",
            "content": "博物曾经辨实沈，论兵更觉用功深。九阍未进六奇计，万卷空催一寸心。流水高山谁复会，寒松春柳解相寻。如君岂是长贫者，作计无令岁月侵。",
            "comment": ""
        },
        {
            "title": "真离会次韵",
            "content": "喜奉潘舆得退身，乌衣相会总情亲。樽前正好醉千日，林下何妨见两人。闲暇止应开口笑，谈谐尤称掇皮真。夜归更作惊人语，舅氏从来笔有神。",
            "comment": ""
        },
        {
            "title": "菁江迓客",
            "content": "菁江十里路逶迟，两岸平畴接翠微。赢得闲中乘画舫，随潮西上趁潮归。",
            "comment": ""
        },
        {
            "title": "吕崇德挽词",
            "content": "回首情亲处，相过濑水阳。十年能几见，一疾痛云亡。县郭山空秀，家园橘自霜。主人今已矣，鸥鹭亦凄凉。",
            "comment": ""
        },
        {
            "title": "方兴化挽词",
            "content": "雁塔深论契，鵷班试著行。参亡闻易箦，越吊后除丧。支郡难留邓，佳城久梦方。吁嗟德浮位，回施与诸郎。",
            "comment": ""
        },
        {
            "title": "端明殿学士汪公挽词",
            "content": "道学不尽诗，功名只绪余。立朝惟正色，荐士有遗书。百赎嗟无及，九京谁与居。莫酬推毂意，衰涕湿巾裾。",
            "comment": ""
        },
        {
            "title": "赠徐松",
            "content": "我为浮名媿引年，老余八十尚飘然。不如合却谈天口，归向白云深处眠。",
            "comment": ""
        },
        {
            "title": "富览亭",
            "content": "城郭占佳胜，眼高贞白鼍。霜天开浩荡，云屋涌嵯峨。四面山总好，东窗江最多。脚跟盘巨石，吞吐任风波。",
            "comment": ""
        },
        {
            "title": "刘吏部挽词",
            "content": "谁扰奚山众，焚林兽已穷。徙薪能远虑，下濑得深攻。南峤肩随息，中朝论愈公。但知分谤喜，宁肯自论功。",
            "comment": ""
        },
        {
            "title": "寄题吴汉英玩芳亭",
            "content": "吴侯奕奕天分高，历记万卷无差毫。青云垂上忽归去，年来益收湖海豪。志同三闾时则异，玩此芳物亭之臯。视彼憔悴亦何苦，鼻间栩栩忘郁陶。诗文满轴寄海峤，灵均细论无乃劳。与君齐年况同袍，只今衡门没蓬蒿。有芳可玩便自适，草间野卉时一遭。蓠芷辛夷兰杜若，未暇一一追离骚。",
            "comment": ""
        },
        {
            "title": "陆郎中挽词",
            "content": "从弟忝东床，相从二十霜。人琴一何苦，冰玉两俱伤。别久成今昔，归来失老苍。稽阴终反葬，西望倍凄凉。",
            "comment": ""
        },
        {
            "title": "送伯中弟尉新喻",
            "content": "伯父盛德人，伯中实暮子。不惟能象贤，气貌亦相似。幼日读父书，结字得皮髓。粹然金玉姿，少日期千里。宁知游上庠，蹉跎困名第。晚始著青衫，酸寒就一尉。欻然报瓜时，往戍真乐事。自惟群从希，惜别不能已。中年重离别，况我衰如此。亲故例作恶，况复於吾弟。兹行岂得休，雅怀聊漫仕。勿惮三年留，江南富山水。尉曹官虽卑，去民最密迩。一日斯必葺，职务毋少弛。善保金石躯，离觞且同醉。归来毕婚嫁，相从期暮齿。教子以义方，忍贫授经史。素业俱有传，见进未见止。大儿方决科，如摘颔髭耳。子尚徐其驱，中途听捷喜。",
            "comment": ""
        },
        {
            "title": "宿佛日山",
            "content": "平生临平山，知诵藕花句。轻帆几来往，山色澹如故。宁知千万峰，中间著佳趣。萧萧苍髯翁，为指花城路。我来春正浓，天寒日将暮。云深钟呗鸣，自喜得胜贝。缅怀玉局仙，老笔扫朝雾。玉槊俨相持，珠旒竟何所。惟余渥洼水，苍龙角牙露。人间翻覆手，烈日变烟雨。俗子眩炎凉，三四错赋芋。道人笑视之，万化随所遇。深坐十笏地，一息了千虑。个中谁得知，幽鸟背人去。",
            "comment": ""
        },
        {
            "title": "陆参议挽词",
            "content": "中外衣冠盛，流传识后凋。声名三语掾，身世半僧寮。宝晋书尤逸，坡仙隐可招。梅溪残月堕，芜没旧风标。",
            "comment": ""
        },
        {
            "title": "李抚州挽词",
            "content": "与物初无忤，台评反谓倾。麾符成漫仕，林壑寄平生。跪履嗟何晚，挥犀空复情。天台隔风浪，无地拜佳城。",
            "comment": ""
        },
        {
            "title": "题壁老笑庵",
            "content": "笑甚底，笑甚底，若要笑时笑杀你。说梦梦中，洗泥泥里。头上安头，以水济水。个个一般，滔滔皆是。我也要笑来，终不欲开唇露齿。",
            "comment": ""
        },
        {
            "title": "太孺人蒋氏挽词",
            "content": "之死靡他志，天乎不谅人。嫠孤蓬在首，艰苦棘成薪。晚福容千指，心空灭六尘。平生贞烈意，终作坐忘身。",
            "comment": ""
        },
        {
            "title": "张工部挽词",
            "content": "壮岁登郎省，旌麾历五州。仁声号循吏，治行最诸侯。忧国言多切，筹边虑更周。积薪无恨望，终老得夷犹。",
            "comment": ""
        },
        {
            "title": "吕崇德挽词",
            "content": "剸剧推才刃，临机妙斲轮。传家得清白，满腹是精神。未上金闺籍，空留花县春。善人阳报在，兰玉正诜诜。",
            "comment": ""
        },
        {
            "title": "百四从妹挽词",
            "content": "姊妹二十四，凋零余二人。他乡忽传讣，老子倍伤神。已叹嫠居久，何堪逆境频。佳城千里外，西望泪沾巾。",
            "comment": ""
        },
        {
            "title": "次韵蒋德言游太白玉几两山",
            "content": "落花影里步春阑，飞鸟翩翩相与还。若得把茅成小隐，等閒来往两山间。",
            "comment": ""
        },
        {
            "title": "孺人陈氏挽词",
            "content": "教子推陶母，相望百代前。诗书经口授，名节诵家传。艺苑高鸿笔，忠言彻细毡。源流知有自，何止父兄贤。",
            "comment": ""
        },
        {
            "title": "三日不得过都泗堰",
            "content": "南朝何公栖禹穴，嘉遁悠然志高洁。一朝送人都泗埭，归叹此途於此绝。我亦何为走尘埃，数年不记几往来。船横三日不得度，愧想高风安在哉。",
            "comment": ""
        },
        {
            "title": "即事",
            "content": "睡重不知晓，山高意得秋。风来已落叶，潦去忽中洲。幽閴素所愿，登临尽自由。濒溪千万壑，何日上扁舟。",
            "comment": ""
        },
        {
            "title": "陈夫人挽词",
            "content": "雅有幽閒操，来嫔清白家。相夫全礼敬，见子致清华。方享乘轩乐，俄兴陟屺嗟。谁将彤史纪，大笔为雄夸。",
            "comment": ""
        },
        {
            "title": "送淳尉海陵併寄示潚",
            "content": "处己幸寡过，居官勿愿余。动成经岁别，賸寄几行书。公退仍多学，心清任索居。但知行所职，通塞听何如。",
            "comment": ""
        },
        {
            "title": "腊月二十五日大人生朝",
            "content": "去年沙岸倚归舟，今日驱车古涿州。彩服难陪莱子戏，巴词应付雪儿讴。客途行及五千里，寿宴须开十二楼。南望飞云天样远，太行山外久凝眸。",
            "comment": ""
        },
        {
            "title": "送秦仲防通判",
            "content": "题舆再到海东涯，嗜学深於入幕时。一字未通终不置，五行俱下尚嫌迟。情亲端有卜邻意，别后空劳望月思。老我无因可重见，祝君来此拥旌麾。",
            "comment": ""
        },
        {
            "title": "天竺祷晴",
            "content": "早奉天香祷白衣，迟明宿雾故凄迷。忽惊红日穿林薄，无数碧山明涧溪。上竺寺连中竺寺，苏公堤映白公堤。湖光一碧几千顷，賸捲荷香送马蹄。",
            "comment": ""
        },
        {
            "title": "送郑惠叔尚书守建宁",
            "content": "十五年前送别诗，道山持节向江西。今年又见送公别，大天拥麾镇闽越。向来惜别固已深，今日掺祛尤动心。尚书自是第一人，气义相许披胸襟。南宫五表平明入，列辟传闻俱耸立。寿皇圣孝冠百王，三复高文天为泣。擢处螭坳宠数新，果然百日掌丝纶。拭圭修聘称应变，握节不挠威殊邻。直上银台尤振职，李藩气概时批敕。嗣皇锐意新百度，笔端真有回天力。星辰听履冠文昌，急流勇退惊朝行。望之正欲试冯翊，长孺宁肯薄淮阳。孤拙自怜销壮志，三入修门空负愧。荐人不进终不已，独赖当时言有味。公在犹叹一居州，公去无人为王留。公乎行归佐天子，肯作管晏卑微休。",
            "comment": ""
        },
        {
            "title": "红梅",
            "content": "南枝零落北枝残，失喜新蕤苦耐寒。莫道北人浑不识，南人几作杏花看。",
            "comment": ""
        },
        {
            "title": "夫人携家泛湖",
            "content": "三分春色二分休，始见鱼轩泛彩舟。诸子侍行欢尽日，一翁独坐淡於秋。满斟美酒应同醉，是处名园为少留。阴霭在前雷雨后，特晴此日称君游。",
            "comment": ""
        },
        {
            "title": "徐少卿挽词",
            "content": "圣主一言寤，长淮千耦耕。山川皆在目，草木尚知名。盍被腰金宠，徒为揽辔行。诸郎袭余庆，定自不慙卿。",
            "comment": ""
        },
        {
            "title": "戏和淳诗卷",
            "content": "澄江如练净，新月似镰磨。老柳飘轻絮，良苗颭细波。歌声追古郢，诗价怯新罗。到处还成醉，芳醪旨且多。",
            "comment": ""
        },
        {
            "title": "过苍岭",
            "content": "黄云满坞沙田稻，白雪漫山荠菜花。路人缙云频借问，碧香酒好是谁家。",
            "comment": ""
        },
        {
            "title": "鹿伯可郎中园池杂咏·桂堂",
            "content": "芳树丛生庭砌间，高枝更许后来攀。主人勿恋山中桂，招隐还应看小山。",
            "comment": ""
        },
        {
            "title": "送潚宰富阳",
            "content": "富春富山水，地胜雄三吴。壮哉十万户，畿邑拱行都。大江横吾前，上下万贾趋。吾子丞剡川，摄事奸已鉏。试县力愈难，勉旃立规橅。治县古有谱，近颇多著书。槹閒爱汝厚，诲语皆良图。老我不惜别，所望安官居。汝亦颇练事，正恐才尚疎。我以热肺肠，有求应所须。遇事费二思，一跌真不虞。虽当纵心年，兢兢矩不踰。况汝年方壮，勿恃才有余。据轮始窥井，任诞宁失拘。三年待汝归，二亲真倚闾。",
            "comment": ""
        },
        {
            "title": "送元卫弟赴长亭盐场",
            "content": "阿连生而秀，二亲所甚爱。仲兄勤拊养，遇事辄如诲。干蛊静而办，胸次无卑隘。今焉职牢盆，官宇临渤澥。毋谓官为小，要使所居大。毋言才可了，检身到纤介。我家门户重，衣冠绵数代。当以诚心求，子视勿自懈。亭民亦良民，孰谓俱无赖。官吏既扰之，兼并责逋债。熬波亦良苦，乐岁色犹菜。输盐不得钱，何以禁私卖。所在积蠹久，良法浸多坏。吾闻不无术，更当审利害。熟视不为谋，空餐愧难盖。不应行一切，遽使绝称贷。富者能寡取，倍息久仍在。贫者庶少宽，公私可缓带。母年登九十，家居幸康泰。其家不从政，礼经有深戒。幸子去不远，时时可归拜。小别不足惜，轻舟送前迈。",
            "comment": ""
        },
        {
            "title": "送春",
            "content": "飞花一片减风光，不待红稀意已伤。今岁余春能几许，浮生此日更须忙。陇头有雨麦初秀，林下无人兰自芳。夜倚疎棂诵佳句，好风如水月如霜。",
            "comment": ""
        },
        {
            "title": "送朱季公守封川",
            "content": "吾乡棋社寖凋零，赖有朱家好弟兄。举酒看看故人少，阳关莫唱断肠声。",
            "comment": ""
        },
        {
            "title": "宁海骆君挽词",
            "content": "古易人皆学，惟君志益坚。研朱滴秋露，读简断韦编。空谷甘无用，佳儿尚有传。清风谁得似，竹满卧床前。",
            "comment": ""
        },
        {
            "title": "又次郑性之悬尉韵",
            "content": "槁项疲农病夏畦，喜闻烟雨四天垂。旋寻秔稻供糜粥，惊见新香玉满匙。",
            "comment": ""
        },
        {
            "title": "寄叔韶弟",
            "content": "阿连试邑有成规，谁谓云间不可为。能使镬汤偏衮处，直如官府太平时。容容非欲后多福，赫赫何如去见思。子路当年曾请益，更须无倦以终之。",
            "comment": ""
        },
        {
            "title": "题施武子所藏老融二牛图",
            "content": "佳哉淡墨扫人牛，一笛横风各自由。平日深知焉用稼，如今但欲老西畴。",
            "comment": ""
        },
        {
            "title": "湖亭观竞渡",
            "content": "涵虚歌舞拥邦君，两两龙舟来往频。闰月风光三月景，二分烟水八分人。锦标赢得千人笑，画鼓敲残一半春。薄暮游船分散去，尚余箫鼓绕湖滨。",
            "comment": ""
        },
        {
            "title": "送倪正父尚书守南徐",
            "content": "满腔忠膜与嘉谟，空洞它无一物余。有语莫非忧国志，欲行犹上荐贤书。已欣勇退成清节，更喜高眠即故庐。郎庙须公经济手，不应敛惠向南徐。",
            "comment": ""
        },
        {
            "title": "卢甥申之自吴门寄颜乐间画笺",
            "content": "年来吴门笺，色泽胜西蜀。春膏最宜书，叶叶莹栗玉。贤甥更好奇，惠我小画幅。开缄粲殷红，展玩光溢目。巧随砑光花，傅色湿丹绿。桃杏春共妩，兰桂秋始肃。赵昌工折枝，露华清可掬。妙手真似之，臧去不忍触。苟非欧虞辈，谁敢当简牍。又闻乐间君，古篆颇绝俗。併求数纸书，寄我慰幽独。",
            "comment": ""
        },
        {
            "title": "次韵十诗·喜闲",
            "content": "杜陵郑老共襟期，门外红尘弗与知。近日颇荒攻愧课，多时不见适斋诗。竹深荷净相留处，月白风清偶会时。地僻衣裳俱自懒，黄冠野服澹相宜。",
            "comment": ""
        },
        {
            "title": "谢潘端叔惠红梅",
            "content": "岁晚红英绕冻柯，玉人无那醉颜酡。广平赋就如逢妆，铁石心肠可柰何。",
            "comment": ""
        },
        {
            "title": "约诸公再游龙湫",
            "content": "昨暮与君上龙湫，天久不雨无湍流。啸呼拊掌唤不应，怅望颇亦令人愁。夜来雷鼓惊龙起，溪声已觉乱人耳。莫辞重访尊者居，坐看倒翻三峡水。",
            "comment": ""
        },
        {
            "title": "水涨乘小舟",
            "content": "一番冻雨洗郊丘，冷逼征衫四月秋。只喜青山泻悬瀑，不知黄潦涨平畴。登途已厌频舆轿，得意何妨且榜舟。处顺安贫聊自适，未应坎止愧乘流。",
            "comment": ""
        },
        {
            "title": "题龙眠画西域圣僧",
            "content": "放两不借叠双足，自在在心机在目。默然深入不二门，不知师唱谁家曲。",
            "comment": ""
        },
        {
            "title": "杨花",
            "content": "柳绵无数糁枝头，日暖随风扑画楼。万象可观惟有雪，喜看清昼满空游。",
            "comment": ""
        },
        {
            "title": "夜携家登南渡桥",
            "content": "几过长桥下，清宵得意行。风高江水急，月上海潮生。空迥寒逾峭，更深境过清。扁舟难久驻，转柂问归程。",
            "comment": ""
        },
        {
            "title": "送林子方吏部将漕江东",
            "content": "光尧三纪焕文章，宝阁岧嶤谨秘藏。寓直到君才第四，皇华礼乐远增光。",
            "comment": ""
        },
        {
            "title": "王检正挽词",
            "content": "到处称循吏，星轺复郡侯。威名致降虏，恩信感亡牛。省闼主公议，祠庭寻旧游。善人天不憗，愁绝岘湖秋。",
            "comment": ""
        },
        {
            "title": "即事",
            "content": "芸芸物态见天机，静里工夫得细微。阶下秋红千万点，游蜂一一採香归。",
            "comment": ""
        },
        {
            "title": "次韵蒋德要三径",
            "content": "居山或称囚，得闲乃赋谪。我方乐静退，来作三径客。西山致朝爽，膏肓在泉石。况当秋空净，万里看一碧。",
            "comment": ""
        },
        {
            "title": "送袁和叔尉江阴",
            "content": "澄江少日曾经行，高城傍有长江横。君山特立江之汀，下瞰淮甸一掌平。申港引潮深无声，万顷灌注滋农耕。战国今几二千龄，黄歇此地犹垂名。旧以邑属南兰陵，疲於奔命吏失宁。今焉裂地为专城，独当一面行双旌。井市虽小民厚生，四十万缗输赋征。舶商辐凑众货赢，牒诉简省官曹清。一邑负郭相依凭，守宰同僚齐弟兄。脉络贯通易尽情，慰职无卑近编氓。坐阅是否真权衡，傍郡孔道困将迎。我乃静趣如郊坰，安舆并行人子荣。况有海错供庖烹，河肫鲥鮆鲜不腥。车螯蛤蟹均藜羹，夫君传家有典刑。父子知己人一经，诗书满门不慙卿。岂羡汉士黄金籯，荐口久已彻帝京。九万自此开鹏程，平生寒窗照短檠。兴亡千古无遁形，妙年射策当彤庭。归领后生为主盟，友朋讲习诚专精。世故多端须饱更，京口直下连沧溟。官府阔稀行旅惊，边头久无夕烽青。要在弹压潢池兵，簿书期会勤经营。人物酬应审重轻，一言行之可终身。谨毋失己毋失人，赠人以言岂吾能。颇尝於此三折肱，举以送君君试听。",
            "comment": ""
        },
        {
            "title": "戏和三绝·脱索",
            "content": "缠缚千遭趁酒巡，环观巧手竞称神。莫言名利如韁锁，猛烈抽身亦在人。",
            "comment": ""
        },
        {
            "title": "送倪正父尚书守南徐",
            "content": "几回去国向吴兴，出处虽高事不平。兹以优恩临北固，不妨禁直寓西清。羡君决去行何速，愧我求归计未成。淛水东西又千里，壮怀堂上未忘情。",
            "comment": ""
        },
        {
            "title": "王夫人挽词",
            "content": "妇德胜贤士，嫠居成大家。阴功宜有后，余庆尚无涯。杨恽出司马，陶潜传孟嘉。文昌纪遗范，外氏倍增华。",
            "comment": ""
        },
        {
            "title": "次韵十诗",
            "content": "从来忧道不忧贫，晚向闲中得此身。直把宦途如梦过，任他世事似棋新。坐间可说旧时话，眼底幸多同社人。赓唱本求闲燕乐，莫夸末路费精神。",
            "comment": ""
        },
        {
            "title": "后圃",
            "content": "春雨才晴气已和，暖风吹动百花窠。绝怜玉屑如吾发，绿者全稀白者多。",
            "comment": ""
        },
        {
            "title": "谢潘端叔惠红梅",
            "content": "前身施粉忌太白，今日施朱恐太红。说似旁人刚不信，清香万斛在花中。",
            "comment": ""
        },
        {
            "title": "送张子宓分教澧阳",
            "content": "澧阳渺何许，远在天尽头。顷为郡楼记，图志不可求。王侯录故实，颇亦费冥搜。忠以申明著，学有车公优。外挹兰江水，下俯仙明洲。读书记群玉，採药思浮丘。况得子厚语，谓冠汉南州。见谓颇详尽，丰碑照城陬。可怜城与楼，百姓不知修。乃知尚有遗，家传载邺侯。张君将客授，盖尝叙其由。为我谢澧人，聊以遮前羞。君家世为儒，青箱袭箕裘。太玄洎潜虚，探赜深可钩。君才兼数器，博治谁与俦。南庙推第一，雕鹗快九秋。得官愈嗜学，手抄不能休。馆殿要人物，众宝登琳璆。演纶及视草，如君真胜流。兰芷生颜色，暂烦为远游。君方俟瓜时，相依意绸缪。樽酒接从容，诗篇更唱酬。论文究今昔，析理到孔周。老我澹无伴，掺祛不容留。别乘澹庵子，倾盖当相投。公余文字饮，能思故人不。",
            "comment": ""
        },
        {
            "title": "刘德修右史去国示所和从父东谿及杨子直诗走",
            "content": "东谿诗似老弥明，倾盖论诗绝点尘。笔墨为供无尽藏，江湖乞得自由身。出门远送成惆怅，无计相留更主臣。但愿皇天开老眼，不应空谷滞斯人。",
            "comment": "：【原题】：\r\n刘德修右史去国示所和从父东谿及杨子直诗走笔次韵 | 【注释】【原题】：刘德修右史去国示所和从父东谿及杨子直诗走笔次韵"
        },
        {
            "title": "灵壁道傍怪石",
            "content": "饱闻兹山产奇石，东南宝之如尺璧。谁知狼藉乱如麻，往往嵌空类鑱刻。长安东风万岁山，搜抉珍怪穷人间。汴流一舸载数辈，径上艮岳增孱颜。当时巧匠斲山骨，寘之河干高突兀。干戈动地胡尘飞，坐使奇材成弃物。君不见黄金横带，不数台城拜三品。只今零落荒草中，万古凄凉有遗恨。木人漂漂不如土，坐阅兴亡知几许。行人沉叹马不前，石虽不言恐能语。",
            "comment": ""
        },
        {
            "title": "送朱叔止守南剑",
            "content": "舍人簪笔旧甘泉，家学相传子姓贤。未羡夹河为太守，阿连剖竹向封川。",
            "comment": ""
        },
        {
            "title": "次题晓上人闲静轩韵",
            "content": "我居城郭子居山，两地相望数里间。我已得闲犹未静，子虽处静少曾闲。莫将花与梦相似，之用心如石样顽。要识个中真信息，孤云僧事两相关。",
            "comment": ""
        },
        {
            "title": "赵待制挽词",
            "content": "明主昼三接，清班岁九迁。一居周柱中，径入汉甘泉。批敕严东省，抡材上小天。平生经国志，惜不冠貂蝉。",
            "comment": ""
        },
        {
            "title": "蕉庵杂言",
            "content": "环植峦蕉数十株，幻成方丈一屠苏。几重青苍两边合，四壁穿空一物无。早凉日薄坐其下，爽气肃飒风来徐。此为天下易生物，不多岁月真可庐。王恺谩夸紫步障，石崇安得青珊瑚。寓居得地不亩许，好事便可传规模。顾余老矣岂久处，后来得此自足娱。若谓霜雪成摧枯，环台瑶室今何如？",
            "comment": ""
        },
        {
            "title": "叔韶弟以退堂洪老诗来寄谢",
            "content": "不受人天供，甘心乐隐居。坐穷千里目，笑拥一楼书。攻媿老无用，退堂闲有余。相望可杭苇，何日访吾庐。",
            "comment": ""
        },
        {
            "title": "送曾无玷寺丞守池阳",
            "content": "我朝衣冠盛，名家数三曾。南丰暨赣川，后起参温陵。迩来螺川族，駸駸著簪缨。春风雁塔中，参差见姓名。君才素颖出，健笔随纵横。江右两壮县，谈笑政已成。河阳桃李花，武城弦歌声。入朝八九载，去拥池阳旌。年家有旧好，一见意气倾。更因刘御史，为君写先铭。去年叨省郎，君亦转为丞。中都但交谒，名纸空毛生。惟因候宾庑，接膝倾交情。分阴尤可惜，翻恐倒屣迎。阿连幸为寮，庶几多合并。宁知成勇退，拂袖寻归程。秋浦素简静，不足烦公行。要当试盘错，才刃新发硎。似闻有剧部，或已荐长卿。君其少停骖，有诏来皇扃。",
            "comment": ""
        },
        {
            "title": "次韵十诗·棋会",
            "content": "归来乡曲大家闲，同社仍欣取友端。无事衔杯何不可，有时会面亦良难。少曾环坐坐长满，赖有主盟盟未寒。琴弈相寻诗间作，笑谈终日有余欢。",
            "comment": ""
        },
        {
            "title": "王通判挽词",
            "content": "才具盍时用，拂衣俄去之。善藏经世手，回施称家儿。嬴博延陵恨，人琴子敬悲。连年事如许，天道杳难知。",
            "comment": ""
        },
        {
            "title": "具美堂",
            "content": "明光殿里早催班，亭午天街从驾还。已听欢声传市井，更看喜气满湖山。联镳远去閒寻胜，烂醉归来夜叩关。但愿两宫千万寿，退公时得过云间。",
            "comment": ""
        },
        {
            "title": "寄题正卿通判可高亭",
            "content": "樟坡直上可高亭，未见高亭只见名。想像岂能胜一览，登高安得快双明。大龙湫下听雷吼，白石岩头看日生。咫尺好山随杖屦，自应老笔擅诗声。",
            "comment": ""
        },
        {
            "title": "题高丽行看子",
            "content": "竹批双耳风入蹄，霜鬣剪作三花齐。相随西去皆良种，撼首势窜迎风嘶。丹青不减陆与顾，丽人传来译通语。装为横轴看且行，云是韩干非虚声。圉人乘马如乘鹤，人马相谙同呼啄。中有二匹真游龙，爬梳迥立绿杨风。贾胡携金赎此马，亟呼工人临旧画。我诗无分到三韩，写向新图时自新。",
            "comment": ""
        },
        {
            "title": "谢潘端叔惠红梅",
            "content": "初移湘水一枝春，賸馥还欣为我分。梦入山房三十树，何时醉倒看红云。",
            "comment": ""
        },
        {
            "title": "游洞霄宫",
            "content": "宿雨顽云拨不开，紫霄佳处访楼台。青山九锁固奇甚，古洞一深如此哉。拔地千林俱秀润，擎天一柱最崔嵬。出山爽气尚相属，数里清溪送我回。",
            "comment": ""
        },
        {
            "title": "吴大监挽词",
            "content": "旷典将行日，南宫得舍人。铨衡轻易地，造化漫劳神。旧事谁能记，交情我独亲。吁嗟三昧手，不见掌丝纶。",
            "comment": ""
        },
        {
            "title": "吊仅老塔",
            "content": "仅老相从五十朞，来瞻遗塔我心悲。当时旧话无人说，空有门前洗钵池。",
            "comment": ""
        },
        {
            "title": "观文殿学士赵公挽词",
            "content": "授受唐虞际，从容平勃閒。宗英谁柄用，人望属槔閒。晚侍经闱读，寖登规殿班。帝乡留不住，归去老湖山。",
            "comment": ""
        },
        {
            "title": "炙背俯晴轩诗",
            "content": "炙背情方适，融霜日正暾。何妨凭曲几，相与俯晴轩。爱景欣亭午，闲身得负暄。映檐成白醉，挟纩谢奇温。岂止宽寒色，犹思奉至尊。桃花满肌骨，佳句忆王孙。",
            "comment": ""
        },
        {
            "title": "伍主簿挽词",
            "content": "好贤元不减缁衣，客到公家如所归。二浙声名三鹗荐，四山风物一翚飞。桑榆冉冉身先蜕，兰玉森森家正肥。人有百身宁可赎，发棠谁复济齐饥。",
            "comment": ""
        },
        {
            "title": "试俞珣长头笔",
            "content": "倦游俞老又中州，霜兔抽豪饱盛秋。平日相亲管城子，结交今得贾长头。",
            "comment": ""
        },
        {
            "title": "送黄景声秘丞提举浙西",
            "content": "从来轩冕一毫轻，朝迹初收去玉京。打破画瓶无个事，不妨游戏绣衣行。",
            "comment": ""
        },
        {
            "title": "宋南雄挽词",
            "content": "二宋久云远，遗风君庶几。才华试文战，政誉蔼王畿。梅岭方腾最，雪谿俄赋归。情亲今已矣，老泪不胜挥。",
            "comment": ""
        },
        {
            "title": "沈宪敏公挽词",
            "content": "徐邈今非介，申枨焉得刚。立朝无附丽，受谪更芬香。戏彩衣冠盛，围棋日月长。典刑今已矣，无复岿灵光。",
            "comment": ""
        },
        {
            "title": "祝通判挽词",
            "content": "坦坦曾无我，休休蚤见几。虚舟宁忤物，抱瓮自忘机。老去心逾肝，归来事已非。赏延推不及，有子尚家肥。",
            "comment": ""
        },
        {
            "title": "曾侍郎挽词",
            "content": "文献南丰裔，源充曲阜公。岩岩双法从，凛凛旧家风。金玉方交映，人琴忽併空。平生心地直，流庆尚无穷。",
            "comment": ""
        },
        {
            "title": "跋袁起岩所藏修禊序",
            "content": "怅望当时真迹，临摹所在支分。千载但称合作，谁能有感斯文。",
            "comment": ""
        },
        {
            "title": "题范宽秋山小景",
            "content": "山高最难图，意足不待大。尺楮眇千里，长江浸横翠。画家杂云烟，戃怳徒意会。苟或森三尺，便若俗子对。此画格律严，兴寄独超迈。洗眼映窗明，妙处乃不昧。流泉见原委，著屋分向背。推车度危桥，指路向关隘。轻舟最渺茫，浦屿如有待。山稜瘦露骨，汀洲横若带。木叶黄欲脱，秋容俨然在。霜余无片云，历历数沙界。搜寻目力疲，欲赋无可柰。近山才四寸，万象纷纳芥。欲识无穷意，耸翠更天外。",
            "comment": ""
        },
        {
            "title": "鹿伯可郎中园池杂咏·三友径",
            "content": "公是端人友必端，世情冷暖不相干。虽云门外可罗雀，三益还能耐岁寒。",
            "comment": ""
        },
        {
            "title": "跋卢申之所藏韦偃三马",
            "content": "嗟哉马之生，驰骤乃其性。一为人所羁，寸步不得骋。局促闲厩中，专俟圉人令。调服无踶齧，始可用朝请。战骑冒锋镝，或致陨其命。绣羁非不华，金狨号为盛。青黄木之灾，此亦马所病。立仗尤贵重，一鸣辄斥屏。何如在牧时，卧起玩烟景。丰草胜刍豆，清波恣游泳。韦侯擅笔精，幻出无人境。思陵赐珍题，昭回光炳炳。身方缚名韁，三年慙负乘。细窥乐宽閒，悠然动归兴。",
            "comment": ""
        },
        {
            "title": "题赵睎远二画",
            "content": "窗前惊见一枝斜，照眼英英十数花。千载简齐仙去后，何人更著好诗夸。",
            "comment": ""
        },
        {
            "title": "午睡听雨",
            "content": "老年乐事莫如闲，午睡醒来梦已阑。枕上欠伸犹懒起，更听檐外雨珊珊。",
            "comment": ""
        },
        {
            "title": "送刘晋父监岳",
            "content": "济南刘夫子，生来逢百罹。乃翁负长才，宦游至京西。时当建炎间，寇盗纷不齐。转徙入湖广，一家屡阽危。五羊买海舟，万里向鲒埼。舟破投永嘉，有如鸟择栖。哀哀老治中，藁葬山之垂。母家在衡阳，孤嫠往相依。久臣漳滨疾，羁穷命如丝。事母以孝闻，执丧礼无亏。庐暮屏荤茹，至行彻丹墀。有诏宠数蕃，得官只奉祠。行年六十二，霜髯照庞眉。慨然念防墓，千里来海涯。西山如莲华，古今冢累累。况此久宿草，芜秽不复治。孝思虽甚切，冥漠何从推。行道为兴叹，智力无所施。有僧几九龄，自言记当时。君闻亟叩请，东冈指荒基。吾师慕泓公，少也从吾师。墓中有版识，仓猝不暇碑。素棺无石槨，灰炭周四围。君方感斯言，钻穴从旁窥。其言皆可验，自此不置疑。惟余盖棺木，遗骨不堪移。斲石表故阡，遂塞无穷悲。此僧老而壮，斗酒如覆卮。与君登山椒，下上几如飞。竣事才数日，溘然不可为。孝感人益仰，真有神相之。君曰某不孝，迁奉致失期。未得如有失，既得涕满颐。嗟我诚寡陋，识君顾已迟。一朝来短札，谓我从此辞。皎皎真白驹，安得施絷维。戴侯旧山长，参语心相知。谓余当诗此，颓风激浇漓。世出世间法，君方探玄机。引证即賸语，焉用骫骳词。衡阳尚寄书，当有鸿雁归。后会渺无日，为赋古别离。",
            "comment": ""
        },
        {
            "title": "王夫人挽词",
            "content": "阃内谁无助，夫人事特明。倾囊资色养，勉学就清名。遯世期高节，辞风叹落英。丁宁犹在耳，伉俪若为情。",
            "comment": ""
        },
        {
            "title": "许深父饷酒覆於舟中",
            "content": "千里贻书慰寂寥，更将尊酒饷今朝。先生忽已成乌有，用事何因见白超。醉里谩思鲸吸海，梦回谁悟鹿藏蕉。何时痛饮论心曲，云满江东望眼遥。",
            "comment": ""
        },
        {
            "title": "何内翰挽词",
            "content": "豪夺锦标天下闻，慨然有志整乾坤。谏坡论事言皆合，帝幄谈经道益尊。千古高文在鳌禁，一时名士上龙门。经纶未究身先死，痛惜谁能作九原。",
            "comment": ""
        },
        {
            "title": "次周益公韵",
            "content": "顷尝假守向中川，公在黄扉已数年。每念夔龙容接武，自期鸡犬亦登仙。入朝终叹一交臂，问道几思偏祖肩。数仞宫墙天样远，此心何日遂亲传。",
            "comment": ""
        },
        {
            "title": "杨武恭王挽词",
            "content": "历数中兴将，谁为第一功。两朝忠卫上，四海雅推公。富贵无危溢，哀荣有始终。吾知尚遗恨，不见朔庭空。",
            "comment": ""
        },
        {
            "title": "潚自剡川寄水晶蒲萄",
            "content": "马乳从他堆满盘，未如清嚼水晶寒。固知一县蒲萄熟，不用劳人数间安。",
            "comment": ""
        },
        {
            "title": "喜雨次韵併呈郡守吴居父",
            "content": "雨师争自效，风伯尚可施。膏泽由分阃，空餐愧奉祠。农功今可济，水利更毋隳。喜雨无烦记，行人口似碑。",
            "comment": ""
        },
        {
            "title": "鹿伯可郎中园池杂咏·星潭",
            "content": "山头分下一泓清，石甃团团瞰小亭。身在赤城名绛阙，至今潭影照郎星。",
            "comment": ""
        },
        {
            "title": "送赵伯藏添倅永嘉",
            "content": "当代槔閒老吏师，佳儿官业具而微。已烦潘令宰花县，正要王祥康海沂。得助江山诗兴逸，平分风月羽觞挥。安车何日迎清献，又向堂向戏彩衣。",
            "comment": ""
        },
        {
            "title": "周左司挽词",
            "content": "乙丑慈恩会，今几六十霜。轺车来握节，相府记传觞。诗薮怀高隐，邮筒见短章。不堪千里隔，丹旐想飞扬。",
            "comment": ""
        },
        {
            "title": "次韵李季章监簿泛湖",
            "content": "仙舟共泛沧波去，且向苏公堤下住。西风吹就芙蓉城，青镜闲妆两呈露。皇家家法崇俭素，宸心但欲乘商辂。离宫别殿无兴作，天以西湖供一豫。吾侪公退得清赏，酒醆棋枰不知暮。深知夕照恋狎鸥，又恐昕朝追振鹭。自怜三入凤凰城，岁月黄尘等闲度。湖光正欲捲帘看，风色更烦搴幕护。孤山不见处士庐，司马空寻苏小墓。酒乾人醉欢有余，联骑还趋涌金路。归来健倒浑不知，睡觉灯前袅香雾。丈人公子真冰玉，曾为出遨挥妙句。匆匆借韵仅成章，敢诧樽前鹦鹉赋。",
            "comment": ""
        },
        {
            "title": "次韵蒋德言游太白玉几两山",
            "content": "少日游山不要归，老来腰脚不相宜。羡君胜具了无倦，踏雪寻幽更一奇。",
            "comment": ""
        },
        {
            "title": "鼓子复临海县斋",
            "content": "乾道癸已冬，此邦我经行。郁修气未殄，千家真赤城。来访临海令，瓦砾纷纵横。翘然三尺高，问是戒石铭。徘徊重太息，更闻愁叹声。试询来者谁，共言令姓彭。我时语傍人，此邑其将兴。迨予来赘倅，客馆方暂停。夜闻箫鼓沸，听事先落成。起望轮奂美，壮观耸连甍。百堵日以作，斧斤喜丁丁。层楼庋敕书，两庑环中庭。久乃游其间，宏大使我惊。位置既深稳，斲削仍攻精。田里不知役，纤粟无输征。安得屋朗朗，突兀有宁馨。退食不茗处，扁榜皆佳名。中虚物自照，政平由心平。穉柏已可悦，况有贤弟兄。小亭真吏隐，县拥高山青。琴堂虽增旧，此意宜细评。智调天下理，夸言笑后生。大弦可以急，小弦恐弗胜。举意属俄顷，立欲如所营。手足民无措，吏奸益相乘。不如疎节目，示以信与诚。施行有次第，幽远无隐情。上下始相应，温和亮以清。子贱意不传，仅许胜戴星。彭令盖得此，所以千里称。此非以政学，渊源甚分明。行矣解印去，众心已先倾。太守荐之朝，一鹗飞青冥。傍无蚍蜉援，日夜思归耕。我无荐贤柄，直书气填膺。安得採诗官，取以彻明廷。",
            "comment": ""
        },
        {
            "title": "雪窦道中",
            "content": "城居久矣厌尘劳，来访名山写郁陶。客路行随流水远，征人与坐白云高。千林舞翠吹蓬鬓，二麦摇青照紵袍。努力共登天尺五，要看飞雪喷云涛。",
            "comment": ""
        },
        {
            "title": "送杨廷秀秘监赴江东漕",
            "content": "平生杨诚斋，可仰不可见。去年尺一书，老韩忽同传。道山故仙伯，再上右文殿。蓬莱几清浅，笔力愈雄健。独挟风雅辀，孰敢当白战。一官定一集，流传殆千卷。拙工见大匠，有技不敢献。谁持斫鬃篇，径彻岩下电。诵之百寮上，慙汗几被面。公今欲何之，江左去乘传。鼻閒长栩栩，仕已忘欣怨。英英日暮云，荐绅极追恋。挽公不得留，觞豆纷祖饯。惟应三山高，须公和江练。君王念畴昔，临遣尤缱绻。公乎遂来归，密侍清閒燕。坐寝淮南谋，如彼雪见晛。从容处筹帷，侵疆归古汴。",
            "comment": ""
        },
        {
            "title": "吴江舟中",
            "content": "陈连久矣共一被，小别愁生夜无寐。风帆将我上征途，回首江山忽千里。小舟横卧吴江水，梦回依约萧斋里。五更漏争月黄昏，乌鹊一声人未起。",
            "comment": ""
        },
        {
            "title": "朱季公寄诗有怀真率之集次韵",
            "content": "伊昔羊尹临丹阳，真率之名初滥觞。香山尚齿当会昌，卧云不羡坐岩廊。七人各列官与乡，年德俱高世所臧。丙午同甲遥相望，清谈生风相琅琅。耆英人物尤轩昂，赋诗远追白侍郎。文富归休寿而康，衣冠十二何锵锵。吾乡五老如雁行，至今月评尚推扬。家舅仕宦接王杨，眉寿遂及渭水姜。我如伤禽趁鸾凤，忽惊骑箕归银潢。向来雅约犹宝藏，菜羹草具烹彘肪。四皓中间有夏黄，蔼蔼义风夸句章。年来抱痾久在床，同社阔别如河梁。君尝远宦踰沅湘，又向封川憩甘棠。瘴雨蛮烟暗桄榔，何时归安朝士坊。忽传新诗几生光，敛衽正色而寒芒。诗境几成破天荒，徐为续貂未须忙。静揣归期应未央，归纵未衰亦老苍。莫年甘与子同裳，何事相望天一方。",
            "comment": ""
        },
        {
            "title": "病足戏效乐天体",
            "content": "课得退连茹，蓬逢新太医。居闲幸余暇，养病任多时。步屧虽非便，调琴足自怡。晓来风雨急，高卧到晨炊。",
            "comment": ""
        },
        {
            "title": "夜游独峰下",
            "content": "峰背正白月舒光，峰影横野万丈强。仰之弥高立卓尔。蔽遮星斗摩穹苍。半秋风露清彻骨，望望直欲随风翔。归寻玉虚步松迳，月轮正涌门中央。",
            "comment": ""
        },
        {
            "title": "观文殿学士陈公挽词",
            "content": "台岳钟神秀，居然社稷臣。海涵书万卷，魁冠数千人。南服频怀绶，西垣屡演纶。惜哉真汉相，不遂秉洪钧。",
            "comment": ""
        },
        {
            "title": "范致政挽词",
            "content": "义侠久无迹，吾乡见此翁。紫微欣税驾，飞将许同功。银茜联恩渥，金兰蔼义风。虽增嬴博恨，犹喜桂成丛。",
            "comment": ""
        },
        {
            "title": "唐舍人挽词",
            "content": "雁塔名三世，螭蚴侍九重。循循仪学馆，谔谔著囊封。至性悲三釜，高怀薄万钟。典刑伤不见，衰涕忽无从。",
            "comment": ""
        },
        {
            "title": "贺监湖上",
            "content": "万顷平湖一苇杭，此归喜似贺知章。上恩赐与西湖曲，遂老吾家归照堂。",
            "comment": ""
        },
        {
            "title": "重阳寄雪窗从叔",
            "content": "秋意未教篱菊知，不妨乌帽著风吹。绝怜对酒君归矣，更欲登高谁共之。风雨满城千里梦，茱萸缀席一年期。君非俗物败意者，莫为催租便不诗。",
            "comment": ""
        },
        {
            "title": "观文殿学士赵公挽词",
            "content": "皇上初更化，追锋语语温。同看三老起，今叹一身存。别久劳魂梦，人亡溅泪痕。从兹归故隐，旧事与谁论。",
            "comment": ""
        },
        {
            "title": "潚再往剡中念之尤切作诗宽之",
            "content": "剡县不为远，丞官勿谓卑。鼓盆知爱重，去国倍行迟。堂上森三老，房中秀一儿。加餐了官事，莫赋悼亡诗。",
            "comment": ""
        },
        {
            "title": "中秋无月",
            "content": "凉意秋将半，深期月影清。昨宵云点缀，今夜雨纵横。睡久何曾著，更阑喜暂晴。起来聊旷望，终欠十分明。",
            "comment": ""
        },
        {
            "title": "周路分挽词",
            "content": "蚤负功名志，从戎岂素心。治军先肃靖，游艺亦精深。湖海开豪气，云天廓义襟。高门尚余庆，兰玉正森森。",
            "comment": ""
        },
        {
            "title": "丘文定公挽词",
            "content": "处事拘挛外，鉏奸谈笑中。几年亡主将，全蜀赖明公。畏爱盾衰日，清和夷惠风。屡书终不尽，诗意亦何穷。",
            "comment": ""
        },
        {
            "title": "读范吏部三高祠堂记",
            "content": "三高之风天与高，三高之灵或可招。小山以后无此作，具区笠泽空寥寥。几从垂虹荡双桨，寓目沧浪独怊怅。笔端不倒三峡流，欲遽招之恐长往。前身陶朱今董狐，襟抱磊落吞江湖。瑰词三章妙天下，大书深刻江水隅。我来诵诗凛生气，若有人兮在江水。扁舟独钓脍鲈鱼，茶灶笔床归甫里。先生固是丘壑人，只今方迫功与名。谢公捉鼻恐未免，便看林薮生风云。他年事业满彝鼎，乞身归来坐佳境。不嫌俗士三斗尘，容我渔蓑理烟艇。",
            "comment": ""
        },
        {
            "title": "送赵德老端明帅蜀",
            "content": "身名俱泰老尚书，叱驭宁辞万里途。两地恩荣真赫奕，四川父老定欢呼。乖崖袍带今重见，清献琴龟我更无。频向筹边楼上望，归来方畧上新图。",
            "comment": ""
        },
        {
            "title": "吴大监挽词",
            "content": "庠校声名早，朝廷誉望尊。忠言如日皎，笑语若春温。四拥皇华节，屡登金马门。用才终不尽，流庆在仍昆。",
            "comment": ""
        },
        {
            "title": "锦镜",
            "content": "两溪赴壑若奔虬，此地端能截众流。三版放开千丈雪，一匳清彻四山秋。几年空自存公案，今日重新指路头。珍重老师成胜事，清名当与此山留。",
            "comment": ""
        },
        {
            "title": "织锦棋盘",
            "content": "锦城巧女费心机，织就一枰如许齐。仿佛回文仍具体，纵横方罫若分畦。烂柯未易供仙弈，画纸何须倩老妻。如欲拈棋轻且称，当求白象与乌犀。",
            "comment": ""
        },
        {
            "title": "八月十四日携家泛月次韵",
            "content": "草草真成一段奇，比邻非不借余辉。板舆何敢侵风露，略望檐间且劝归。",
            "comment": ""
        },
        {
            "title": "寄题高汝一少卿识山堂",
            "content": "庐山之高谁不识，欲识其真了难得。往来山中最亲切，岭为横看峰是侧。曾从彭蠡望山外，识得山南昧山北。山体如如本不动，人苦求之愈多惑。君今一堂据湓城，香炉五老皆嘉宾。莫问后前与向背，面目还君多识真。君今与山如故人，慎毋忽作白头新。堂中燕坐静且寿，君其於此知吾心。",
            "comment": ""
        },
        {
            "title": "次韵十绝·赴会",
            "content": "幸身未老已先闲，到处时时尽醉还。更欲相邀莲社客，共寻精舍上孱颜。",
            "comment": ""
        },
        {
            "title": "莫铜陵挽词",
            "content": "经学高余子，躬行慕古人。儒风三叶秀，和气一门春。台岭渐摩久，铜官抚字均。庠东亡二老，凝望倍沾巾。",
            "comment": ""
        },
        {
            "title": "谢少微兄惠牡丹",
            "content": "方剪栏干第四花，玉人联袂过吾家。捻红玉翼皆名品，醉眼相看到日斜。",
            "comment": ""
        },
        {
            "title": "郭熙秋山平远用东坡韵",
            "content": "槐花忙过举子閒，旧游忆在夷门山。玉堂会见郭熙画，拂拭缣素尘埃间。楚天极目江天远，枫林渡头秋思晚。烟中一叶认扁舟，雨外数峰横翠巘。谁安客宦踰三霜，雪梦泽连襄汉阳。平生独不见写本，惯饮山绿餐湖光。老来思归真日月，梦想林泉对华发。丹青安得此一流，画我横筇水中石。",
            "comment": ""
        },
        {
            "title": "谢潘端叔惠红梅",
            "content": "缟裙练帨玉为肌，谁点微頳向北枝。若使罗虬见颜色，定须将此比红儿。",
            "comment": ""
        },
        {
            "title": "朱坡史居士挽词",
            "content": "交友俱名士，仪曹礼意周。使华临夏口，诗兴共南楼。喜得江山助。还同汗漫游。更烦贤宅相，相与发潜幽。",
            "comment": ""
        },
        {
            "title": "代毛崇夫贺妇翁黄圮老生朝",
            "content": "东都竞风节，清裁称巨贤。焱驰不自定，相与扶其颠。独立黄徵君，道周性具全。辟举既不就，言论亦无传。当时论笃士，比之孔与颜。陈蕃为三公，自媿不敢先。丈人岂苗裔，德高静而专。不清复不濁，量陂渺无边。学问粹然正，师友承渊源。词章玉无瑕，作者当摩肩。向来登王畿，悟主在一言。校雠天禄阁，朱黄手自研。郎潜不啻足，肯羡岁九迁。清朝奖廉退，擢居西府员。膴仕皆坐致，高怀越拘挛。出乘使者车，径归卧林泉。出处无戚欣，鼻间栩栩然。谢公恐未免，召馹行著鞭。松山介闽浙，淑气常蜿蜒。隆冬正凝水沍，爱日回春妍。县弧庆生申，飘若区中仙。仙风自难老，何须记椿年。贱子托枌榆，扫门如宿缘。叨在玉润选，得窥乐广天。川涂阻拜寿，舂容陈大篇。孺子倘可教，愿受书一编。",
            "comment": ""
        },
        {
            "title": "送赵子固吏部帅合肥",
            "content": "襟带长淮地望崇，勋名当继古英雄。吴人止解依濡坞，晋将才能过八公。可但绥怀边境静，直须经略朔庭空。折冲不必居遐徼，颇牧尤当在禁中。",
            "comment": ""
        },
        {
            "title": "次韵五诗·山行野老问年",
            "content": "田夫笑把褐衣牵，争问壶中别有天。齿发虽衰浑未觉，精神愈胜果何缘。公言已老偶能尔，我本无心只自然。再祷百分才及一，定应椿寿八千年。",
            "comment": ""
        },
        {
            "title": "送王道州",
            "content": "九疑之南为舂陵，潇水清駃山为城。郡斋正据山直上，一览万家无遗形。家君顷年入莲幕，我不得往空驰情。先生分符此中去，心旌摇颺随双旌。先生平生饱文学，身上著作承明庭。奥篇隐帙辨如响，一时自许文章鸣。高词坐夺造化巧，凛凛韶濩声锵铿。把麾江海非无意，亲扶版舆赋南征。颇闻楚俗未苏息，糟糠不厌嗟疲氓。正资儒术饰吏事，拔去强薤摩孩婴。政成环召事未晚，天子日夜开延英。风流千古三刺史，征继聱叟阳先生。毋庸自书追科考，但愿寄我舂陵行。",
            "comment": ""
        },
        {
            "title": "题宏老空谷",
            "content": "君看空谷自然空，声有洪纤应则同。正为中虚声自应，莫将应处做神通。",
            "comment": ""
        },
        {
            "title": "山中怀仲兄",
            "content": "雁山曾御九秋风，更喜春深到此中。芳草绝怜随意绿，野花真是映山红。未知方丈景何似，直恐桃源路已通。起听朝鸡无恙否，兹游恨不与君同。",
            "comment": ""
        },
        {
            "title": "次韵沈史君怀冈梅花",
            "content": "玉人迥立山谷里，不有使君谁与怜。毋庸高牙煞风景，为著佳句增孤妍。寒溪照影谩千树，横笛吹残又一年。传闻年后更多在，便思跃马趋平川。",
            "comment": ""
        },
        {
            "title": "东阳遇雨",
            "content": "万壑千岩已饱看，更寻佳处为开颜。无端早上一番雨，遮尽东阳县里山。",
            "comment": ""
        },
        {
            "title": "颜侍郎挽词",
            "content": "禄养嗟无及，朝朝饭一僧。移忠躬蹇蹇，锡类日烝烝。赋政优吴郡，知贤仰阜陵。清忠与公恕，余庆启昆仍。",
            "comment": ""
        },
        {
            "title": "送一老住庐山归宗",
            "content": "久向东山捲藏经，鬼神推出举军惊。从来要去庐山住，好就山中过此生。",
            "comment": ""
        },
        {
            "title": "燕居",
            "content": "大老今居东海滨，燕居晚岁更申申。外生但喜长依教，一笑相从莫问贫。闲里只将诗作活，酒边犹有笔如神。乞言授几俱休论，且作羲皇以上人。",
            "comment": ""
        },
        {
            "title": "史子仁碧沚",
            "content": "相家小有四明山，更葺桃源渺莽间。四面楼台相映发，一川烟水自弯环。",
            "comment": ""
        },
        {
            "title": "芗林雪中过峡图",
            "content": "不土之里无言诗，泛雪清图事已非。墨隐为君传旧迹，宛然兴起剡谿西。",
            "comment": ""
        },
        {
            "title": "山阴道中",
            "content": "昨夜山阴古道中，蕺山直上最高峰。今朝更踏山阴道，却向云间认八松。",
            "comment": ""
        },
        {
            "title": "王忠文公挽词",
            "content": "梁木今其壤，谁能问大钧。恩深两宫赙，哀动四州民。已矣天人策，伤哉社稷臣。吾生良可耻，不及见斯人。",
            "comment": ""
        },
        {
            "title": "送钱伯同寺丞守严陵",
            "content": "去年送君来，今年送君归。君善全去就，我独念别离。君是忠孝家，袭紫传金龟。门户二百年，所寄在一夔。少年便老苍，况今更险夷。不独妙言语，理窟深莫窥。健笔照手泽，典刑从可知。向来御祥琴，欲把江海麾。促召归旧班，退食方委蛇。世事等飘瓦，人情叹燃萁。向非浑金质，百炼岂不衰。浩然赋归欤，洁身而去之。为僚曾未几，弃我忽若遗。君既弃我去，谪仙复追随。陡去二良友，掺祛重分岐。前别易再会，今见当何时。才具素绝纶，涵养日以滋。且为牧严陵，赤手摩疮痍。归来应不晚，青毡当属谁。愿君厚自爱，岁寒尚相期。",
            "comment": ""
        },
        {
            "title": "寄题林宗山巢龟",
            "content": "彼泽之陂蒲与荷，有美一人伤如何。洁清如许岂不好，纫兰缀蓠何足多。七十二钻无遗策，不灵於己徒遭厄。人生何用千岁为，愿似巢莲足清白。",
            "comment": ""
        },
        {
            "title": "送一老住庐山归宗",
            "content": "归宗法窟寖湮微，拭眼余风靡孑遗。法鼓一声精彩变，要如光弼用军时。",
            "comment": ""
        },
        {
            "title": "寻春次韵",
            "content": "一自东皇天上来，坐看芽蘖起枯荄。化工潜有洪钧转，春事何劳叠鼓催。晚景鬓凋宁再绿，去年花谢又重开。赏花携酒那容缓，走遍郊原莫便回。",
            "comment": ""
        },
        {
            "title": "鹿伯可郎中园池杂咏·梅坡",
            "content": "江梅留待主人还，见说归时得饱看。回首残花飞作雪，一峰当户正高寒。",
            "comment": ""
        },
        {
            "title": "登马鞍岭",
            "content": "轧轧轻舆上马鞍，半天岚翠逼人寒。从教宿霭迷清嶂，明日晴空取意看。",
            "comment": ""
        },
        {
            "title": "齿落戏作",
            "content": "零落残牙齿，年来落欲空。得鱼惟食冻，舍肉只餐葱。休忆红绫餤，难吞栗棘蓬。何须如剑树，始解振宗风。",
            "comment": ""
        },
        {
            "title": "百四从妹挽词",
            "content": "去岁桐川弟，新从姊处归。备言家庆事，犹著嫁时衣。尚欲寻松社，宁堪哭素帏。人生真一梦，回首事皆非。",
            "comment": ""
        },
        {
            "title": "小溪道中",
            "content": "后衕环村尽遡游，凤山寺下换轻舟。舟人努力双篙急，引得清溪逆岸流。",
            "comment": ""
        },
        {
            "title": "次韵黄文叔正言送日铸茶",
            "content": "古人养老食而酳，后人既饱须啜茗。唐称阳羡顾渚茶，惠建之名犹未省。小团花{左革右夸}矞云龙，竞巧争妍动天听。要之造化生万物，甘苦酸盐适其性。古来水品多异同，茶品知谁真得正。芽新火活善调汤，种类虽殊俱隽永。坡翁立论亦颇当，一眨一褒何太猛。北苑固为天下最，未必余茶尽邪懭。越山日铸名最高，种在阳坡性非冷。父老不堪痛摧抑，待以奴隶心若鲠。草木端有地所宜，此品标奇惟一岭。只因杂取应人须，寖使虚名成画饼。坡公殆未识吾真，真者如珠光自炯。白头拾遗辨真赝，非是容心为乡井。寄来双缶纱绝伦，病叟新尝信侥倖。七碗自煎成水厄，笑看腹似支离瘿。",
            "comment": ""
        },
        {
            "title": "林和叔侍郎龟潭庄",
            "content": "顷年曾记游花谿，宗枢潭府谿之湄。徘徊其上叹秀爽，宜有英才瑞明时。岩岩林公天与奇，劲气不为金石移。少以六义鸣上庠，游宦所至英声驰。澜翻荐口彻旒冕，通籍直上黄金闺。出宰长城如卓鲁，至今遗爱人歌之。入朝一冠御史豸，台纲振厉先光辉。光宗圣度如天大，俾承旧制形宸奎。言所当言公不屈，上喜抗直深倚毗。历居三院上横榻，首尾独击及四期。擢居小天不肯住，远指章贡把一麾。政成召节不旋踵，神与清涨促公归。代言批敕节弥励，藜藿不採非公谁。竟以松班分制阃，海邦虽陋不鄙夷。抚摩赤子厪一稔，功利及物难周知。公方在台我立螭，台省相望心事齐。皇上初政公赐环，我居青琐公紫薇。时平论事同努力，寄名雷霆如恐迟。我求外补径投閒，公亦出关喜相随。受廛亲见贤郡侯，攀辕卧辙同旄倪。公时自谓二宜去，吏民犹诵三不欺。棠阴蔽芾勿翦伐，万人来往城南堤。书来不复说余事，颇言别墅躬鉏犁。频年日涉愈成趣，去家三里共游嬉。首崇御札极尊合，又以副墨登之碑。非欲自诧稽古力，铺张圣德彰仁慈。犹记殿上争挽衣，咫尺龙颜犯天威。坐以汉法当粉齎，廷臣就列仍绅緌。箧藏常裾不容毁，如以折槛存轩墀。公严十袭我书榜，老臣追往空涕洟。吾闻一潭浩深绿，上有怪石形如龟。是为古丽最佳处，地藏天作公发挥。大谿横贯地坦平，演迤明秀山四围。十峰历历可名数，余如芙蓉耸天涯。独此一山亘里许，中立壁峻难攀跻。堂名娱老正东南，比汉二疏公庶几。海棠炫昼绕栏槛，细声嫣红遍繁枝。杂花满地秀而野，何殊迂叟居洛师。千岁灵龟巢莲叶，祝公耆寿登庞眉。桃花源杳号霞隐，木奴霜后黄金垂。深可藏书旷可射，初篁细香临月池。狎鸥渚边鸥为下，观鱼梁上鱼不疑。悬崖石横笋斜出，拒霜为城媚清漪。公既垂车弃轩冕，鸿飞冥冥不受羁。超然但欲适吾意，抱瓮直欲心忘机。我虽未到景略序，尽录无心图画为。花朝月夕景何限，想见晴好雨亦宜。落霞孤鹜映西日，多少空翠仍烟霏。此虽见之咏不足，强欲著语是耶非。两守宝婺行或止，无由往叩山中扉。旧闻赵公访欧阳，千里命驾如吕稽。清风明月两閒人，万口犹传乐府诗。我虽挂冠病双足，颂系一榻当炎曦。荷公虽若鱼相忘，尺书时来自缄题。屡索鄙书懒未暇，又恐境胜难为词。兹来督我语益峻，远寄蜀绢栏乌丝。为吾赠诗仍就写，欲待相好无时衰。想像试作高堂赋，身知难往心欲飞。才固不多老更尽，况此病瘁神亦疲。不如及今为公作，语成不工不敢辞。两家子弟向后日，庶几二老同襟期。",
            "comment": ""
        },
        {
            "title": "次韵四绝·从子澡涤筑屋荷池上",
            "content": "楼台墙宇家家月，杨柳荷花处处风。最喜两涯相映带，一时倒影入池中。",
            "comment": ""
        },
        {
            "title": "杨待制挽词",
            "content": "蜀道名天险，驰驱敢惮劳。剑头悬六印，梦里益三刀。汉殿联簪橐，燕山拥节旄。惜哉觇国意，不得试龙韬。",
            "comment": ""
        },
        {
            "title": "宜人杨氏挽词",
            "content": "梦入枌榆社，心游水竹湾。丐归期拜寿，近侍望承颜。一昨闻微恙，宁知竟大还。佳城无路到，夫妇泪俱潸。",
            "comment": ""
        },
        {
            "title": "祝通判挽词",
            "content": "花县弦歌化，莲城水竹居。旧寮情义厚，近别信音疏。不作三刀梦，空垂别驾车。新阡何处是，东望倍欷歔。",
            "comment": ""
        },
        {
            "title": "八月四日晚霹雳碎大柳木",
            "content": "秋分雷自合收声，白露明朝忽震霆。怪得坐中惊欲倒，邻墙老柳碎中庭。",
            "comment": ""
        },
        {
            "title": "王武陵挽词",
            "content": "胡虑久未殄，功名谁与同。惟公负才气，遇事等英雄。井井清边琐，駸駸有父风。惜哉天不憗，遗恨渺无穷。",
            "comment": ""
        },
        {
            "title": "次韵章枢密赋吴彩鸾玉篇",
            "content": "文箫蹑彩鸾，夜半恐不逮。山深忽呼名，惊喜不得退。仙谪无所逃，士贫何可耐。乃以三生缘，遂为二姓配。至人与凡夫，伉俪岂其辈。鬵书以自给，细字如玉碎。一一存楷法，明珠蔑瑕颣。初如鹣比翼，久若鱼同阴。终日了韵编，心画亡罣碍。人间八百本，终古知敬爱。玉篇尤可珍，何必赠杂佩。倘邀千黄金，虽贫亦当贷。摩挲惜见晚，老眼看茫昧。墨妙饶精神，笔劲含姿态。次第部居中，盘曲法库内。九龄美风度，孟博信清裁。书拙无合作，见此增愧慨。尤物难久假，雪窗暂相对。遗踪虽已邈，真迹俨然在。辄效西子颦，小楷书牍背。",
            "comment": ""
        },
        {
            "title": "送曾南仲寺丞守永嘉",
            "content": "六和久坐趣归鞭，却送旌麾水竹边。无说可裨新令尹，有诗重送老同年。城隅绿竹今安否，庭下朱栾定俨然。回首东州真梦境，羡君此去若登仙。",
            "comment": ""
        },
        {
            "title": "赵提荆挽词",
            "content": "处事才游刃，论文辩粲花。英姿凛熊豹，健华走龙蛇。持橐身终外，垂车梦到家。平泉花木在，愁绝旧生涯。",
            "comment": ""
        },
        {
            "title": "陆郎中挽词",
            "content": "壮岁联双捷，衰年困百罹。肉身心佛子，霜发貌婴儿。万事几樽酒，百年千首诗。浮生成梦觉，吾道竟何之。",
            "comment": ""
        },
        {
            "title": "尚书张公挽词",
            "content": "抚字推循吏，论思领从班。宏才名北阙，高兴属东山。同岁叨崇笃，比邻足往还。旧游成昨梦，衰涕不胜潸。",
            "comment": ""
        },
        {
            "title": "范牛",
            "content": "人问吾何爱一牛，范仙真笔倍风流。绳牵虽未如自放，犹胜更著金笼头。",
            "comment": ""
        },
        {
            "title": "王提刑挽词",
            "content": "伯仲三珠树，优为一世才。人琴先起恨，金玉遂俱摧。南阮方深痛，阿连尤可哀。桃花源上路，老眼更堪开。",
            "comment": ""
        },
        {
            "title": "北行雪中渡淮",
            "content": "风捲清淮夜不休，晓惊急雪遍郊丘。坐令和气三边满，便觉胡尘万里收。瑟瑟江头辉玉节，萧萧马上点貂裘。归来风物浑相似，二月杨花绕御沟。",
            "comment": ""
        },
        {
            "title": "尚书尤公挽词",
            "content": "北面愿师承，东台拜老成。忘年容末至，叙契若平生。风月吟千首，雷霆寄一名。送车无路到，寒涕为君倾。",
            "comment": ""
        },
        {
            "title": "题徐圣可知县所藏杨补之二画",
            "content": "谁种疏梅古岸头，推蓬瞥见倍清幽。君看竹外一枝好，真有江南万斛愁。",
            "comment": ""
        },
        {
            "title": "送陈进道倅三山",
            "content": "陈侯少有场屋声，岁在壬午联荐名。晚年倦游安里居，君亦怀绶归家庭。齐年连烟更同社，臭味相与如弟兄。一朝话别欲远去，洗盏更酌歌渭城。合沙乐土宜宦游，或谓不减洛与京。平分风月信可乐，人家弦诵几连甍。岂惟帅阃赖关决，定知秋闱望陶成。西都外司掌宗盟，烦君共二为之丞。勿谓为丞但虚称，亨途要当自此升。惟君儒雅闻簪缨，种学岁久笔纵横。奥篇隐帙了如响，清谈吐屑四坐倾。诗筒来往附邮传，时出妙语人为惊。梅花万树照山白，荔子百种辉空明。九门雄尊盛官府，三山森耸多地灵。长乐一志书不尽，平生颇恨未经行。烦君杰句为摹写，远寄使我心神清。",
            "comment": ""
        },
        {
            "title": "张工部挽词",
            "content": "忠简传汪白，家声属弟昆。惟公殿诸老，积善见多孙。两桂昌书种，双椿蔼庆门。寿终无可憾，况有典刑存。",
            "comment": ""
        },
        {
            "title": "伯中弟生朝赋酴醿",
            "content": "春日足风雨，不知艳阳天。桃李俱成尘，懒上西湖船。春余忽微和，酴醿发清妍。池塘芳草梦，况复向阿连。中庭月方午，密林澹清烟。蒙蒙青罗帔，粲粲白玉钿。幽欢久不讲，群从俱讙然。银烛烦高烧，妃子浴温泉。花以酒为名，我以杯相传。烂醉不复辞，此会期年年。",
            "comment": ""
        },
        {
            "title": "走笔送僧义冲",
            "content": "一气行太虚，流形纷不齐。要之本无物，洞然无足疑。梵志有至言，还我未生时。烧了似不曾，亦有毛僧词。冲师名家子，少年习裘箕。谈吐霏木屑，落笔皆珠玑。自称十年来，不复念作诗。空门坐枯禅，绮语知昨非。闻之意已消，谈笑到日西。习气终未尽，旧编还自携。秀句堪供佛，古作力可追。爱玩不去手，未免成一痴。又欲上西湖，驻锡来语离。我生堕宿业，笔砚置藩篱。拔擢困胃肾，未老神已疲。几欲焚故藁，要使心清夷。君诗既不作，何不等弃之。万事都放下，一意探玄机。语罢复自笑，无使高人知。作诗固无用，参禅亦胡为。劝人反自蹈，此纸何必挥。不如两俱忘，他时赤体归。",
            "comment": ""
        },
        {
            "title": "王大卿挽词",
            "content": "图史但环渚，江湖几问津。虽多暮年乐，谁忍半生贫。海内清名满，毫端秀句新。风流嗟顿尽，晋韵更何人。",
            "comment": ""
        },
        {
            "title": "张泰州挽词",
            "content": "燕赵多奇士，如公名不虚。胸中九域志，笔底百家书。报国心尤壮，筹边智有余。功名竟齎恨，西望倍欷歔。",
            "comment": ""
        },
        {
            "title": "齐国夫人曹氏挽词",
            "content": "宗子今曾子，夫人古敬姜。邛郲承孝养，浯水刻恩章。汤沐封逾宠，芝兰晚更芳。九龄天报远，余庆尚流光。",
            "comment": ""
        },
        {
            "title": "谢湖山居士示和陶诗",
            "content": "渊明千载人，同节仰孤峭。岂惟辞督邮，莲社不得召。书不求甚解，眼高得玄要。诗亦本无意，但写胸中妙。齐梁纷众作，嘈杂春禽叫。稚子候檐隙，文通剧搜绍。矫矫玉局翁，尚友谢浮漂。饱喫惠州饭，追和欲同调。湖山老居士，宏才盍廊庙。出入官五纪，怀归自年少。屡赓归来辞，吾行有先兆。老龙卧林壑，年高德弥邵。向来批敕手，甘心事耕钓。筑室据仙居，泉石造深穾。亭榭望堂皇，蓬莱对圆峤。涉园日成趣，遇客酒频釂。岩岩鸾鹤姿，炯炯双眸瞭。堕体黜聪明，坐忘乐遗照。西畴时告春，东臯快舒啸。襟期古暗合，此事不容诏。尽和靖节诗，笔走追风骠。又如裴旻剑，腾空径投鞘。人生嗜慾深，山林不供烧。何当从公游，翛然宁荷蓧。小子敢言诗，未免事华彯。西施难效颦，邯郸恐贻笑。思欲焚旧藁，世味轻咀嚼。稍寻韦苏州，旁引孟贞曜。绝去翰墨畦，毋凿浑沌窍。尚或庶几焉，未暇期速肖。",
            "comment": ""
        },
        {
            "title": "太上皇帝圣体清康老母进封信安郡太夫人适斋",
            "content": "吾母年高绝等伦，痴儿何幸得荣亲。九重锡类真千载，八座承恩只一人。共仰外门流庆远，喜同介弟宠光新。两家盛事人争贺，和气薰为腊里春。",
            "comment": "：【原题】：\r\n太上皇帝圣体清康老母进封信安郡太夫人适斋除敷文阁学士有诗为贺次韵 | 【注释】【原题】：太上皇帝圣体清康老母进封信安郡太夫人适斋除敷文阁学士有诗为贺次韵"
        },
        {
            "title": "鹿伯可郎中园池杂咏·竹坞",
            "content": "几年种竹未成丛，一日归来翠扫空。尽好闭门高枕臣，从今日日是清风。",
            "comment": ""
        },
        {
            "title": "戏和淳诗卷",
            "content": "暮年甘散诞，壮志久消磨。自媿今摩诘，谁怜老伏波。清新慙庾信，敏慧谢甘罗。惟有诗情在，犹能益办多。",
            "comment": ""
        },
        {
            "title": "客目中次韵",
            "content": "三年此月绮筵开，盛意勤拳不待催。预约行人须已集，先欣数客肯俱来。诗筒才到先赓韵，酒兴方浓莫算杯。更欲秋深穷胜践，邹枚后乘可容陪。",
            "comment": ""
        },
        {
            "title": "次周益公韵",
            "content": "舅甥相与老鄞川，况值慈亲九十年。画舫时追唐贺监，笋舆联访汉梅仙。官名自愧偶同辙，才望如何敢并肩。误辱品题称酷似，此声梁楚更堪传。",
            "comment": ""
        },
        {
            "title": "题惠崇着色四时景物",
            "content": "旧说惠崇真画师，生绡四幅见天机。鹭翻桃岸韶光妩，鹅漾莲塘暑气微。风劲宾鸿霜始肃，寒欺花鸭雪初飞。分明知是丹青卷，仍欲沙头唤渡归。",
            "comment": ""
        },
        {
            "title": "赋蒋甥若水番马图",
            "content": "何处驱来良马六，骝黄参错如花簇。胡为不作腾骧去，各有游韁絷前足。胡人下马俱少休，背倚毡裘眠正熟。酋豪拣箭奚奴撚，意欲射麞不遗镞。琵琶横倚续续弹，一夫坐听胡中曲。卧拥提壶将引钦，英气虬须皆贵族。沙碛坡陀高复低，天寒不见寸草绿。我行燕蓟颇见之，狼帽乌靴乃其俗。勿云恃勇不知义，要以赤心置其腹。呜呼安得壮士健马咸作使，坐令戎虏为臣仆。",
            "comment": ""
        },
        {
            "title": "广轩夜望",
            "content": "点点万家灯，风清醉复醒。广轩高绝处，俯瞰一天星。",
            "comment": ""
        },
        {
            "title": "恭人董氏挽词",
            "content": "敬馌尊夫子，升堂乳阿姑。乡评推至行，家庆展新图。半世悲鸾舞，高年乐凤雏。蜜章应未艾，卿月映阶符。",
            "comment": ""
        },
        {
            "title": "谢潘端叔惠红梅",
            "content": "少陵年后咏花开，未见烟脂一抹腮。可惜当时诗兴动，止因东阁看官梅。",
            "comment": ""
        },
        {
            "title": "观冷泉亭放水",
            "content": "冷泉浅濁使人愁，开放黄波去不休。岸侧细泉穿乱石，始知别是一清流。",
            "comment": ""
        },
        {
            "title": "大雪赵振文寄诗言乘月泛舟清甚次韵",
            "content": "见说中宵泛彩舟，何人同赏大江流。阳冰伯雪应为伴，更约禅人白道猷。",
            "comment": ""
        },
        {
            "title": "周德远挽词",
            "content": "家世传儒业，乡邦耸义风。将迎无倦色，交友尽名公。太学飞声早，浮生转首空。怡如堂下月，犹照紫荆丛。",
            "comment": ""
        },
        {
            "title": "题韩氏所藏元佑选尚诏草",
            "content": "禁脔当年选尚初，难兄辞宠意何如。裕陵遗旨知难改，元佑湛恩信有余。今日犹存卯君笔，向来谁造粉昆书。韩门世宝宜无坠，史有遗文尚取诸。",
            "comment": ""
        },
        {
            "title": "蕉庵暮归",
            "content": "绿蕉阴下绕斑衣，饭了从容到夕晖。老子才携筇杖去，孙儿各捧竹团归。",
            "comment": ""
        },
        {
            "title": "长生草",
            "content": "我方髫龀时，已复见兹草。仲舅尉江阳，奉亲颜色好。窗门挂经冬，蛛丝罩轻缟。意为霜雪残，白花乃明杲。世间三友外，此有岁寒操。年至十七八，童心如木槁。随时到柯山，逢人细访考。买之野人手，何须访蓬岛。尝为伯氏寿，作诗颂难老。经今五十年，得自江南道。老我日就衰，岁月岂长保。一笑哦子诗，犹将伴梨枣。",
            "comment": ""
        },
        {
            "title": "永嘉试院谢曾使君送酒",
            "content": "一帘疎雨洗尘埃，满架酴醿自在开。正恨烹茶杀风景，忽惊门外白衣来。",
            "comment": ""
        },
        {
            "title": "谢黄汝济教授惠建茶并惠山泉",
            "content": "几年不泛浙西船，每忆林间访惠泉。雅好谁如广文老，亲携直到病夫前。细倾琼液清如旧，更瀹云芽味始全。或问此为真品否，其中自有石如拳。",
            "comment": ""
        },
        {
            "title": "题汪季路太傅所藏龙眠阳关图",
            "content": "离觞别泪为君倾，行李匆匆欲问程。不用阳关寻旧曲，图中端有断肠声。",
            "comment": ""
        },
        {
            "title": "下元日暖甚夜风雨大作早微雪从子潗以酴醿来",
            "content": "眼明喜见早酴醿，窗外风号集霰时。梅蘂已慙前腊破，芳心休用怨春迟。纳凉除夜昨几似，见雪芭蕉今不疑。若使洛人真得此，应须更诧百宜枝。",
            "comment": ""
        },
        {
            "title": "游雪窦双塔登云檐有怀海印云老",
            "content": "来礼二师遗像，小立云檐一饷。欲见德云比丘，却在别峰顶上。",
            "comment": ""
        },
        {
            "title": "王叔达以尉彭泽潜玉洞述见示",
            "content": "书岩已奇甚，潜玉尤伟哉。李君漫盘谷，元子空峿台。神不得自秘，天应为君开。渊明如得此，应不赋归来。",
            "comment": ""
        },
        {
            "title": "恭人胡氏挽词",
            "content": "懿行表闺房，情亲共衋伤。绣衣来宅相，彤管著铭章。苹涧谁供祀，藁砧空悼亡。芝兰俱秀发，所恨失元方。",
            "comment": ""
        },
        {
            "title": "送清道者住投子山",
            "content": "一钵一衲，一丘一壑。非去非住，无相无作。一脚踏著投子机，不被傍人轻摸索。",
            "comment": ""
        },
        {
            "title": "鹿伯可郎中园池杂咏·桃蹊",
            "content": "几树桃花相映开，主人归路入天台。凭谁寄语玄都观，前度刘郎不更来。",
            "comment": ""
        },
        {
            "title": "次韵十绝·染须",
            "content": "染须欲学少年时，笑杀当年荣启期。公道世间惟此耳，年来犹幸不相欺。",
            "comment": ""
        },
        {
            "title": "次卢国华提刑所寄韵",
            "content": "持节归来上粉闱，只今一节又何之。乐天好句追长庆，元亮高风挹义熙。我恨别多仍会多，君虽去速岂来迟。闽山荔子燻晴昼，莫惜登临賸赋诗。",
            "comment": ""
        },
        {
            "title": "仲舅敷文阁学士汪公挽词",
            "content": "外氏桂成丛，诸甥长养中。名称无酷似，宦达偶相同。澹室既长往，适斋俄考终。绝怜三学士，只賸一衰翁。",
            "comment": ""
        },
        {
            "title": "雪谿仙隐",
            "content": "君之生兮天之西，望雪山兮名之以雪谿。君之游兮海之湄，隐于雪窦兮杳然何归。子从其父兮孙访吾祖，子志不遂兮孙之心良苦。嗟嗟，阆中君兮弃家而远游，蹇胡为乎不久留。其遂蝉蜕尘埃而仙耶，其亦肥遯得道不死而隐于四窗之幽耶。扪萝以寻于烂平兮既不可见，莽白云之廿里兮欲进兮焉求。青棂兮实繁，莎罗兮花稠。鞠侯兮相与群，白鷳兮啸其俦。谓为远兮何景物之良是，谓在迩耶将径之何由。肖群像兮兹堂，谨奉尝兮良畴。君其来兮庶几其见之，君之不来兮徒相羊以夷犹。",
            "comment": ""
        },
        {
            "title": "从子淮过省寄伯中弟",
            "content": "我家伯父德余辉，吾弟风标具体微。七叶欣闻五争奋，四人先喜一雄飞。忍贫老尚甘箪食，教子今方擢省闱。他日双椿临六桂，麻衣俱换绿衣归。",
            "comment": ""
        },
        {
            "title": "昕老自号鉴堂来住芦山山中先有鉴堂",
            "content": "鉴堂来住鉴堂中，两鉴相磨只一同。要是非台亦非鉴，但见寂照含虚空。",
            "comment": ""
        },
        {
            "title": "观文殿学士赵公挽词",
            "content": "听履领簪缨，忠言彻帝庭。公方扶日月，我亦寄雷霆。忧世形词色，卧家存典型。灵光更陈迹，楚些不堪听。",
            "comment": ""
        },
        {
            "title": "伯中弟可休堂",
            "content": "夫妇老相对，闺门贫甚安。六儿俱力学，一子幸先官。香火祠初奉，勋名镜屡看。更当联五桂，纳禄尚何难。",
            "comment": ""
        },
        {
            "title": "唤仙阁",
            "content": "多少寻仙更不还，渺茫竟堕有无閒。使其真有毋庸唤，仙自曾城我自山。",
            "comment": ""
        },
        {
            "title": "次韵蒋德言游太白玉几两山",
            "content": "谁能饶舌强参禅，何用谈因更说缘。生死本来无大事，晨朝须起夜须眠。",
            "comment": ""
        },
        {
            "title": "陆提刑挽词",
            "content": "数马谦恭甚，挥犀色笑温。风流士龙裔，文采左丞孙。晚幸成三径，身胡遽九原。素钦仁者勇，大狱竟平反。",
            "comment": ""
        },
        {
            "title": "题汪宏甫三马图",
            "content": "玉花流云照夜白，开元尚想行天街。韩李郑君俱已矣，健笔谁能如顺斋。",
            "comment": ""
        },
        {
            "title": "徐季节挽词",
            "content": "公府推徐穉，山阳荐仲车。盛时遗此老，没世竟穷庐。行道嗟无命，传家幸有书。鲁山终不识，抚卷倍欷歔。",
            "comment": ""
        },
        {
            "title": "午暑",
            "content": "炎宫火伞罩中区，病老低垂气不苏。难学孙儿频饮冷，时将冰水洗霜须。",
            "comment": ""
        },
        {
            "title": "次韵十绝·发书",
            "content": "故人惟赖几行书，今日谁能更访吾。旧日热心今就冷，向来已自得揶揄。",
            "comment": ""
        },
        {
            "title": "题罗春伯所藏修禊序",
            "content": "东游登会稽，只见兰亭不见碑。北过中山府，欲访此碑不知处。閒从故家看墨本，如此二者绝难过。曾经耶律毡裹去，至今胡虏犹知慕。时将一二馈肤使，持归往往快先覩。未知玉石真在否，要比江南终近古。他日缚取呼韩作编户，勒铭归来过定武。只问君王乞此碑，打向人间莫论教。",
            "comment": ""
        },
        {
            "title": "戴县丞挽词",
            "content": "小戴久仙去，何堪更哭君。旧游惊昨梦，陈迹怆遗文。晚暮期相与，死生俄遽分。铭成愧潜德，挥涕望新坟。",
            "comment": ""
        },
        {
            "title": "题汪季路家藏吴彩鸾唐韵后",
            "content": "旧说仙人吴彩鸾，日书切韵归毫端。不应神速有如此，令人至今疑稗官。相传此事三百载，谁知真迹俨然在。笔精墨妙信入神，间以朱丹倍晶彩。法言初为此韵时，賸裒文字觉后知。宁知遂经谪仙手，讳字曾阙民与基。经生矻矻尽精力，摩以岁月或可得。动翰如飞犹恐迟，一日一挥出心画。神仙之说云渺茫，仙凡配耦尤荒唐。萧史弄玉乘凤去，蓝田空说容裴航。文箫之遇真是否，岂此虚名传不朽。五篇历历为全书，始信传闻是真有。当时所直才五缗，于今千金价未均。十年盖有数百本，未知几本传今人。惜哉字画太纤细，后日传之知几岁。只今已有字不全，欲镌翠珉固非易。我踰七十方见之，暂借一观聊自怡。平生愿见心便足，何必更谋身后为。",
            "comment": ""
        },
        {
            "title": "夜读王承家县丞诗编",
            "content": "炼句工深与味长，固知家学富青箱。莫言一脔能尝鼎，更欲为余倾锦囊。",
            "comment": ""
        },
        {
            "title": "送蒋甥若水使属北行",
            "content": "曾为假吏到燕山，送子长征不作难。故国能无叹禾黍，中原应欲覩衣冠。黑甜软饱宜加爱，红皱黄团止可观。行矣勿为儿女恋，指期良月待君还。",
            "comment": ""
        },
        {
            "title": "复见官军诗",
            "content": "元帅平京邑，声声夹道闻。不图当此日，复得见官军。将钺来何莫，壶浆意已勤。重瞻貔虎士，尽扫犬羊群。王旅方驰电，民心极望云。长安十万户，拭目待吾君。",
            "comment": ""
        },
        {
            "title": "催老融墨戏",
            "content": "古人惜墨如惜金，老融惜墨如惜命。濡毫洗尽始轻拂，意匠经营极深夐。人非求似韵自足，物已忘形影犹映。地蒸宿雾日未高，雨带寒烟山欲暝。中含太古不尽意，笔墨超然绝畦迳。画家安得论三尺，身世生缘俱堕甑。人言可望不可亲，夜半叩门宁复听。三生宿契谁得知，一见未言心已应。岩倾千丈雪散空，上有清池开锦镜。意行忽发虎溪笑，许作新图写幽胜。归寻一纸五十尺，传以礬胶如练净。自知能事难促迫，捲送松窗待清兴。笔端肤雨今何如，西抹东涂应略定。何当一日快先覩，洗我昏眸十年病。",
            "comment": ""
        },
        {
            "title": "陈文恭公挽词",
            "content": "辅赞藏诸用，庸人自扰之。惟公知好静，与物尽忘私。德望仪群辟，威名憺远夷。伤心白鸡梦，梁木有余悲。",
            "comment": ""
        },
        {
            "title": "从姑太令人挽词",
            "content": "伯祖八贤女，惟姑寿且康。又闻歌薤露，谁复是灵光。采藻空南涧，生萱怆北堂。平生好心地，持以遗诸郎。",
            "comment": ""
        },
        {
            "title": "枢密新府",
            "content": "门号签书府，心存攻愧斋。倚栏临曲沼，扶杖看悬崖。槁叶鸣轻雨，残山拥半阶。退公成吏隐，足以畅幽怀。",
            "comment": ""
        },
        {
            "title": "李起宗舍人悠然亭",
            "content": "远游蜀道历艰难，径上甘泉豹尾间。荷橐忽思辞北省，拂衣自喜见南山。当时旁舍基犹在，回首垂髫鬓已斑。先友脾阴尽陈迹，寒空依旧湿烟鬟。",
            "comment": ""
        },
        {
            "title": "又题杨妃上马图",
            "content": "金鞍欲上故徐徐，想见华清被宠初。后日延秋门下路，不应有暇作踟蹰。",
            "comment": ""
        },
        {
            "title": "答东山一老二偈",
            "content": "闭门深坐日知味，无限好山都懒游。城里山中俱是隐，江湖不若两忘休。",
            "comment": ""
        },
        {
            "title": "同王原庆知道游天童",
            "content": "旧游曾记梦中身，一日重来白发新。行尽杉松三十里，看来楼阁几由旬。狎鸥亭外波澜阔，宿鹭池边草木春。自笑赋归如许久，始来此地作闲人。",
            "comment": ""
        },
        {
            "title": "云岩",
            "content": "但见云生谷，初无石似岩。得名非旧观，买地作精蓝。境胜环修竹，门深拥翠杉。禅林自家处，莫问后三三。",
            "comment": ""
        },
        {
            "title": "送倪正父侍郎使虏",
            "content": "经帷亲见犯天颜，口伐何劳抗可汗。故国应悲周黍稷，遗黎犹识汉衣冠。殊邻谍报终难测，累岁要盟恐易寒。驰至金城上方略，始知颇牧在金銮。",
            "comment": ""
        },
        {
            "title": "送赵晦之丞彭泽",
            "content": "陶令居官八十日，始为督邮方赋归。君家门户要兴起，未用飘然咏式微。",
            "comment": ""
        },
        {
            "title": "次周益公韵",
            "content": "天将间气孕山川，名世还当五百年。已是有官居鼎鼐，不妨平地作神仙。书林尚欲校三豕，笔力犹能驱两肩。前日勋名身既退，斯文留与后人传。",
            "comment": ""
        },
        {
            "title": "中秋",
            "content": "岁岁当秋半，人人待月明。绝怜今夜赏，更胜去年晴。光彩澄高露，氛埃廓太清。众心方闵雨，却望暮云生。",
            "comment": ""
        },
        {
            "title": "烟雨楼夜坐",
            "content": "暮霭横空黯未收，晚来凉动满怀秋。澹云影里千山月，残角声中百尺楼。参坐共为文字饮，高谈不见古念愁。夜阑半醉意方适，径欲乘风汗漫游。",
            "comment": ""
        },
        {
            "title": "吴通判挽词",
            "content": "一死交情见，乡评重此翁。素车奔夕梦，绣被落天风。身任朋僚责，心忘尺雨功。毋书卓行传，非介亦非通。",
            "comment": ""
        },
        {
            "title": "飞泉漱鸣玉诗",
            "content": "翠巘幽深处，飞泉触石鸣。跳珠不胜乱，漱玉有余清。水落千寻险，风传万壑声。玲珑铿璧韵，激溅破琼英。汉水思遗佩，沧浪想濯缨。何须韩吏部，联句赋琮琤。",
            "comment": ""
        },
        {
            "title": "石南康挽词",
            "content": "家有春秋学，渊源更得师。风高盖公舍，泪落蔡邕碑。官早终难进，才全竟弗施。遗编属贤子，孝谨不应衰。",
            "comment": ""
        },
        {
            "title": "送黄景声秘丞提举浙西",
            "content": "玉节光华照日曦，扬清激濁正当时。陈连幸出百僚底，正恐翁归不受私。",
            "comment": ""
        },
        {
            "title": "次韵五诗·谕悲秋者",
            "content": "黄云万顷一时收，喜见高空风露秋。岁事及今将告毕，人生到老盍归休。固知景物能与感，亦有痴人苦过忧。胸次果然无一累，岂容秋月使人愁。",
            "comment": ""
        },
        {
            "title": "送刘淳叟博士倅豫章",
            "content": "熟知明主可忠言，奏牍方陈意已传。人言能逊千乘国，我自能补九重天。拔山转石孰难易，烂额徙薪谁后先。不用更论如许事，把君征袂且茫然。",
            "comment": ""
        },
        {
            "title": "王遂安挽词",
            "content": "淮水占王氏，生平熟义方。三珠欣竞秀，两桂蚤联芳。才大用何啬，源深流自长。青毡传令子，一箭取双鶬。",
            "comment": ""
        },
        {
            "title": "石通直挽词",
            "content": "籍甚新昌族，直成万石家。源流端有自，悃愊更无华。奉职冰同洁，持身璧不瑕。庆门传未艾，兰玉茁新芽。",
            "comment": ""
        },
        {
            "title": "过上虞怀谢驿喜雨",
            "content": "梦回檐溜作惊湍，净洗炎歊百虑宽。咫尺东山见膏泽，令人更忆谢家安。",
            "comment": ""
        },
        {
            "title": "八月十四日携家泛月次韵",
            "content": "犹记年时看水嬉，不如此夜月相宜。仙翁一醉非尘世，为问姮娥知未知。",
            "comment": ""
        },
        {
            "title": "次伯舅汪运干所寄韵",
            "content": "遥忆牢之舅，功名志欲成。离思满方寸，望眼费双明。揽笔四愁咏，登楼千里情。贤劳休自叹，幢下本书生。",
            "comment": ""
        },
        {
            "title": "又次王恭叔韵",
            "content": "人为天地最灵物，野卉无情犹若此。石间薜荔水昌阳，卷柏生崖并葛藟。是皆草中号长久，未见县空解葩蘂。柯叶不改耐岁寒，土著青松那可拟。不须丹砂访葛洪，毋用仙方传李耳。未知此种谁为传，乌有先生子虚子。",
            "comment": ""
        },
        {
            "title": "谢僧道全惠诗并菖蒲",
            "content": "楚楚芳荪诗样清，翠苗低护小峥嵘。一泓功借幽根润，六月能令凉意生。雁荡浑如梦边事，龙湫顿觉眼中明。閒窗坐对思无限，何日随君绕涧行。",
            "comment": ""
        },
        {
            "title": "太令人赵氏挽词",
            "content": "令德比鸤鸠，芳华誓柏舟。承平犹有态，旷达了无忧。方奉平反笑，俄成汗漫游。哀荣谁得似，同穴乐哉丘。",
            "comment": ""
        },
        {
            "title": "丁寺丞挽词",
            "content": "严冷不可向，其中实旷然。行藏暌素志，燕乐了余年。鹤化人何处，鸾孤影自怜。才高不尽用，流庆尚绵绵。",
            "comment": ""
        },
        {
            "title": "翁府君挽词",
            "content": "肮脏翁夫子，高才噤不施。床头痴叔易，梦里阿连诗。德丧嗟何及，天胡弗憗遗。清风终未泯，吹拆谢庭芝。",
            "comment": ""
        },
        {
            "title": "尚书汤公挽词",
            "content": "先正真良弼，彤墀四拜麻。决科承奕世，摛藻擅传家。禁路优持橐，侯藩几建牙。相门宜出相，恨不见堤沙。",
            "comment": ""
        },
        {
            "title": "同年翁处度招游北山次韵",
            "content": "不嫌屐齿碎莓苔，只要吾人得得来。见说飞泉高落涧，待寻曲水作流杯。竹林素约群贤集，鸡黍相过一笑开。政恐清游自忘返，不应空棹酒船回。",
            "comment": ""
        },
        {
            "title": "梁仲苍挽词",
            "content": "人物如君少，相期上石渠。博文该四部，笃学富三余。泪尽知无及，交深未觉疏。何时酹坟草，细读茂陵书。",
            "comment": ""
        },
        {
            "title": "王夷仲夫人挽词",
            "content": "彤史无人续，谁能识壶彜。苹蘩奉先祖，诗礼付佳儿。未见鱼轩乐，俄兴鸾镜悲。藁砧方得路，肠断悼亡诗。",
            "comment": ""
        },
        {
            "title": "吴山井",
            "content": "钱塘东南一都会，西湖宛在高城外。凿为六井引入城，唐相邺侯功尚在。吴山横亘城中央，左右江湖尽襟带。寒泉迸溢清且甘，发自灵源匪分派。天目两乳龙凤来，秀气所钟此其最。海滨斥卤润作鹹，安得一泉独滂沛。四朝驻跸八十年，民聚五方真众大。抱瓮桔槹万夫汲，飞泉仰流筒吸快。大旱不干潦不溢，数里赪肩竞分卖。人言神龙宅其下，济物阴功至今在。川泽固多资灌溉，此井犹能济闤闠。皇家德泽如此泉，福祚与之俱不改。",
            "comment": ""
        },
        {
            "title": "京仲远尚书为澹然子作二大字",
            "content": "浓墨新题付澹然，松坡为子老谈天。凭君推我行年看，何日归耕绵上田。",
            "comment": ""
        },
        {
            "title": "赵提荆挽词",
            "content": "客授早登龙，襟期一笑同。门清心似水，论正气如虹。近问书犹湿，重来迹遂空。无因送丹旐，老泪洒西风。",
            "comment": ""
        },
        {
            "title": "寄题延平范氏六桂堂",
            "content": "高门儒效许谁同，秀气于今照演峰。家学一椿连五桂，地灵两剑化双龙。三人衣钵清名接，累世簪缨庆事重。彼茁孙枝更林立，不须万户羡侯封。",
            "comment": ""
        },
        {
            "title": "次韵五诗·坚郑贵温棋社",
            "content": "二公休致我来归，尽可同裁隐士衣。此已屡谋登竹所，君其无吝造城扉。人间厌见手翻覆，乐处但当赜指挥。凉气一新宜近酒，盍簪莫似向来稀。",
            "comment": ""
        },
        {
            "title": "黄君挽词",
            "content": "积庆源流远，乡评数大门。吏才堪世用，心事与谁论。肮脏才三径，凄凉遽九原。传家五男子，留眼看腾骞。",
            "comment": ""
        },
        {
            "title": "独旦蕈次九五从叔韵",
            "content": "朝菌晦朔虽不知，食之实冠东南味。庾郎二十有七品，一见流涎惊绝异。撷蔬剪韮皆可却，味苦应无夏虫避。大阮哦诗声未了，又索蒸芝今再遗。迩来枯卉尚未茁，拳拳上愧台无馈。傥容小摘寄情亲，会遣长须见芹意。",
            "comment": ""
        },
        {
            "title": "夜坐",
            "content": "晚凉徐步出柴扃，万变浮云在窈冥。浓似铁山擎缺月，薄於春絮透疎星。正欣夜久沉天籁，尤喜空明郁帝青。雨气未平龙欲动，电光前后射中庭。",
            "comment": ""
        },
        {
            "title": "杨武恭王挽词",
            "content": "父祖成完节，丹心激懦夫。忱戈枭逆虏，抚剑志伊吾。忠孝公何愧，哀荣世所无。从今紫荷橐，接武上亨衢。",
            "comment": ""
        },
        {
            "title": "汪达可招游臧园次韵",
            "content": "满架酴醿惬雅怀，更添林下紫徘徊。平湖不怕重门阻，胜赏何妨后日来。酒兴已随斜照远，诗情无待片云催。黄昏鼓棹欲归去，望望烟林首重回。",
            "comment": ""
        },
        {
            "title": "送赵晦之丞彭泽",
            "content": "淮甸归来涉学深，孤云又出亦何心。公余岩下读书去，远继风流石橘林。",
            "comment": ""
        },
        {
            "title": "王给事挽词",
            "content": "宦学素称豪，仍闻吏事高。精神虽腹满，抚字亦心劳。藩辅连三组，沉痾见二毛。胡床庾楼在，残月堕江皋。",
            "comment": ""
        },
        {
            "title": "赵安国梅坡",
            "content": "隆暑倦行役，梅坡得暂閒。卷帘南浦岸，终日对成山。竹里清风远，棋边夕照还。岁寒重卜醉，觅句暗香间。",
            "comment": ""
        },
        {
            "title": "送朱叔止守南剑",
            "content": "万竹蟠山喉不乾，两龙潜水气犹寒。郡斋见说真图画，公退何妨一倚栏。",
            "comment": ""
        },
        {
            "title": "赵左司挽词",
            "content": "乡贡蚤驰誉，郎潜方比肩。求仙容我学，成佛叹君先。天癸年将暮，金丹语未圆。忽传长别偈，天阔散云烟。",
            "comment": ""
        },
        {
            "title": "娄忠简公挽词",
            "content": "壮岁志先定，耆年气不衰。治高为县日，名重佐州时。雅望登朝著，忠言彻帝墀。亨途日千里，阔步不容迟。",
            "comment": ""
        },
        {
            "title": "太淑人管氏挽词",
            "content": "彤史久不作，谁能有妇功。宁知贵家子，乃有昔人风。钿轴恩何渥，芝庭泽不穷。死生无可憾，况已悟真空。",
            "comment": ""
        },
        {
            "title": "游西山次范丞韵",
            "content": "东风吹我上西冈，更觉僧房白昼长。草色已翻新岁碧，梅花只是去年香。好山围绕屏三面，野竹萧森玉数行。千里同游逢范叔，绨袍他日未相忘。",
            "comment": ""
        },
        {
            "title": "启霞冰壶亭",
            "content": "拍拍新漪彻底清，两山写照翠光凝。笑看风动轂纹起，坐我玉壶春夜冰。",
            "comment": ""
        },
        {
            "title": "寄题蜀李氏义概堂",
            "content": "养气非为侠，轻财弗市恩。仁声高月旦，义概彻天阍。称美推贤嗣，扬名有顺孙。活人几百万，何止驷容门。",
            "comment": ""
        },
        {
            "title": "余永颜挽词",
            "content": "户外诸生屦，门前长者车。柳袍空自染，瓶粟竟无储。隐行刑宗党，清风照晨闾。沉冥谁为表，赖有子云书。",
            "comment": ""
        },
        {
            "title": "题桃源王少卿占山亭",
            "content": "纳纳乾坤一草亭，西山尽见若秋屏。霜余远水呈天碧，雨过遥空现帝青。逸叟真成陶令隐，高怀长似屈原醒。肯堂固赖贤孙子，精爽犹疑尚有灵。",
            "comment": ""
        },
        {
            "title": "郑华文挽词",
            "content": "兄弟忝同登，论交最有情。颓波知劲节，彻底叹真清。正尔寻烟好，胡然丧老成。抱痾难执绋，挥涕望佳城。",
            "comment": ""
        },
        {
            "title": "戴县丞挽词",
            "content": "高士终为簿，岂惟勾小稽。鸾凰虽在棘，桃李自成蹊。官府资关决，儒流仰品题。定知余庆远，遗爱满双谿。",
            "comment": ""
        },
        {
            "title": "高端叔挽词",
            "content": "满卷变离骚，欧公一素袍。岂惟将厚意，要使丐残膏。宿草成千古，生刍为一号。虽无韩子诔，贞曜本来高。",
            "comment": ""
        },
        {
            "title": "六言问天池宝华",
            "content": "昔年曾赋虎丘，犹恨灵岩未游。天池之景绝胜，宝华有水倒流。老矣不复西去，梦入陶朱扁舟。烦君为我寻访，能以新诗寄不。",
            "comment": ""
        },
        {
            "title": "游大梅山护圣寺",
            "content": "江东东畔更东山，又过东山数里间。试问招提在何处，万山深处白云环。",
            "comment": ""
        },
        {
            "title": "杨花",
            "content": "雨压轻寒春较迟，春深不见柳绵飞。忽然飞入閒庭院，疑是故人何处归。",
            "comment": ""
        },
        {
            "title": "送黄直护道人住茅山赠以小黑玉虎",
            "content": "少从黑虎谷中行，晚得於菟玉琢成。辍以赠君俱隐处，大茅峰顶看风生。",
            "comment": ""
        },
        {
            "title": "嵩岳图",
            "content": "先世前踪不可追，君从何处得全碑。上横嵩岳三千丈，下列齐公廿四诗。室号揖仙怀旧书，庵名面壁认遗基。青毡真是我家物，欲以琼瑶厚报之。",
            "comment": ""
        },
        {
            "title": "樊运使挽词",
            "content": "横浦云亡后，斯文付此贤。命其随道丧，学又绝心传。河洛湮来派，西州忆旧缘。伤心耆老尽，挥泪对霜天。",
            "comment": ""
        },
        {
            "title": "再过鹿伯可",
            "content": "又上先生见一堂，澹然宾主两相忘。不知海内清风满，但觉山中白昼长。小雨络林妨蜡屐，靓妆环坐快瑶觞。曲终扶杖欲归去，即咏白驹三四章。",
            "comment": ""
        },
        {
            "title": "姜秘监挽词",
            "content": "久闻政绩最淮淝，鄮岭循良亲见之。梓里尚遗前日爱，棠阴还长旧年枝。钓璜方兆非熊卜，曳杖俄兴梁木悲。千里佳城空望断，他时归哭岘山碑。",
            "comment": ""
        },
        {
            "title": "梁审计挽词",
            "content": "寿夭固难问，吁嗟不忍言。婴啼催玉树，衰泪洒芳萱。事契深群从，英才怆九原。悲吟慙楚些，无地与招魂。",
            "comment": ""
        },
        {
            "title": "张运使挽词",
            "content": "惠周剑外与淮南，归卧空山且避谗。宴坐几年期不死，临行一著信非凡。不应杜乂束高阁，真使谢鲲居石岩。欲向西陵寻宿草，秋风何日送归帆。",
            "comment": ""
        },
        {
            "title": "次韵十绝·安心",
            "content": "但使心如水在槃，坐令四体自然胖。有人来问安心法，将汝心来与汝安。",
            "comment": ""
        },
        {
            "title": "陈天成诗多和东坡韵兹因寄喜雨诗走笔谢之",
            "content": "一春垂垂困多雨，虽曰如膏反成苦。自知潦后必成旱，果见晴天雨黄土。连旬不雨已叹嗟，涤涤山川云不吐。未闻鹁鸠鸣屋角，但有蚊蝇争振羽。一梅无望望重梅，旱魃为妖无术御。閒居忧国徯云霓，夜夜三星正当户。君王侧身叹凉德，云汉之诗无愧古。避殿减膳率以躬，己责纵囚真有补。史君精祷尽诚意，千里归心称杜母。四郊神物招螉蜒，所在疲氓加手抚。风伯在今诚可讼，已闻石燕空中舞。时时小雨慰人心，渴瓦流膏仅儿乳。传言望日当通济，老巫已得灵神语。霈然三日果应期，靡神不举谁为主。河流顿已复旧痕，良苗喜见兴南亩。中宵愁念不成梦，摩挲便腹眠清午。从今一饱便可望，坻京行见曾孙庾。陈侯忽就舂容篇，径遣长须入城府。叹君健笔今已老，不草敕书招赞普。坡翁相去已百年，时出新诗追步武。",
            "comment": ""
        },
        {
            "title": "忘归亭",
            "content": "一峰凛凛插烟霏，谁筑新亭占石矶。标榜未应专一壑，此山何处不忘归。",
            "comment": ""
        },
        {
            "title": "杨待制挽词",
            "content": "蜀用东南彦，皇家属意深。贰卿频报政，上相最知心。泛宅俱杭苇，同朝拟断金。庙廊期引类，疾病两侵寻。",
            "comment": ""
        },
        {
            "title": "送赵德老观文东归",
            "content": "往还不过酒三行，成败同观棋一枰。东海敢言成二老，西湖自足度余生。朅来便觉废兹事，归去定须寻旧盟。锦里锦坊秋色里，梦魂先已到江城。",
            "comment": ""
        },
        {
            "title": "赠别章茂献尚书",
            "content": "我辈重来鬓已皤，贞元朝士苦无多。才堪柱石犹归去，柰此摧颓一老何。",
            "comment": ""
        },
        {
            "title": "郑司法挽词",
            "content": "倾盖欢如故，相从沧海隅。方将理诗社，忽已閟泉途。归路孤飞旐，交情一束刍。梅霖将客泪，凄澹洒平芜。",
            "comment": ""
        },
        {
            "title": "送赵伯藏添倅永嘉",
            "content": "分教分符恰五年，异乡几若故乡然。归来几作池塘梦，送别欲随驺御仙。目断甘林应饱熟，手栽栾实想芳鲜。邦人若问老州牧，为说清霜绕鬓边。",
            "comment": ""
        },
        {
            "title": "余给事挽词",
            "content": "桂籍兄联弟，兰阶子克家。上恩嘉踵式，京秩为增华。朝著蒙倾盖，纶闱睹判花。遽成千古别，南望相悲笳。",
            "comment": ""
        },
        {
            "title": "姚江高风阁",
            "content": "不从文叔作三公，归著羊裘大泽中。石濑钓台非故地，云山江水自高风。烟迷宿草古遗恨，树拥危楼新奏功。仙驭飘飖疑不远，翩然独鹤度寒空。",
            "comment": ""
        },
        {
            "title": "宁海刘君挽词",
            "content": "不识紫芝眉，空传有道碑。义方真可法，闇室肯容欺。未觉山川改，深明昼夜知。薤歌慙不称，冢子素能诗。",
            "comment": ""
        },
        {
            "title": "支茂先烟蓑亭",
            "content": "人生逆旅困风波，大似寄居鹦鹉螺。月白江空无一事，不须更作钓鱼蓑。",
            "comment": ""
        },
        {
            "title": "送卫清叔著作提举淮东",
            "content": "羡君持节拜庭闱，未老双亲看彩衣。若过盖公烦问信，坐曹日念旧游稀。",
            "comment": ""
        },
        {
            "title": "送黄景声秘丞提举浙西",
            "content": "论诗才了便谈禅，鄙吝冰消更豁然。稽首心空先及第，敢将癸未论同年。",
            "comment": ""
        },
        {
            "title": "秋日怀国仲观",
            "content": "四明耸秀一溪流，曾记经行十里秋。行李今从何处住，宦游自笑几时休。儿时故旧今谁在，老去光阴不借留。赢得东归访丘壑，约君同上钓鱼舟。",
            "comment": ""
        },
        {
            "title": "乌戍道中",
            "content": "田在港西家港东，断桥春水步难通。束芦挟瓮稳来去，不碍小船分钓筒。",
            "comment": ""
        },
        {
            "title": "七月上浣游裴园醉翁操",
            "content": "茫茫，苍苍。青山，绕千顷。波光，新秋露风荷吹香。悠颺心地翛然，生清凉。古岸摇垂杨，时有白鹭飞来双。隐居如在，鹤与翱翔。老先何处，尚有流风未忘。琴与君兮宫商，酒与君兮杯觞。清欢殊未央，西山忽斜阳。欲去且徜徉，更将霜鬓临沧浪。",
            "comment": ""
        },
        {
            "title": "送赵清臣宰姚江",
            "content": "鄞江水与舜江通，久矣威名满一同。试问何时到封部，数声柔橹一帆风。",
            "comment": ""
        },
        {
            "title": "夜坐烧香台",
            "content": "长昼苦炎热，夜分凉始生。电中千嶂立，琴外一蛩鸣。急雨催诗思，遥空答鼓声。谁知一府地，得此意凄清。",
            "comment": ""
        },
        {
            "title": "李才翁贺除天官次韵",
            "content": "九年奔走只思闲，归梦时时堕故山。已媿演纶词禁上，更堪曳履侍臣閒。官曹顾我空无补，世事惟君了不关。但欲相从游物外，不应久此玷清班。",
            "comment": ""
        },
        {
            "title": "史敷文挽词",
            "content": "学问源流远，乐哉贤父兄。人琴亡旧曲，风木怆寒声。深痛几成毁，沉痾汔丧生。孝恭无可憾，犹得傍佳城。",
            "comment": ""
        },
        {
            "title": "金峨漱石亭",
            "content": "溪声真是广长舌，历劫谈空声不绝。不知来自何处山，一意倾东忘万折。我欲漱石向水滨，无奈齿牙摇落频。夜半寒声到客枕，只疑身是枕流人。",
            "comment": ""
        },
        {
            "title": "林正惠公挽词",
            "content": "爱直赵清献，忠文范景仁。累朝推旧德，今日见斯人。正色欲劘上，敢言宁顾身。紫枢方大用，惜不究经纶。",
            "comment": ""
        },
        {
            "title": "谢林景思和韵",
            "content": "黄昏门外六花飞，困倚胡床醉不知。冻合玉楼犹强项，拥衾方咏雪巢诗。",
            "comment": ""
        },
        {
            "title": "赠僧文可往黄州建东坡寺",
            "content": "一坡久矣郡城东，居士来游地望崇。问舍求田烦作计，拈槌竖佛看谈空。共分庞老沈江宝，要奉儋州秃鬓翁。去作开山第一代，灯灯相续到无穷。",
            "comment": ""
        },
        {
            "title": "陈表道惠米缆",
            "content": "平生所嗜惟汤饼，下箸辄空真隽永。年来风痹忌触口，厌闻来力敕正整。江西谁将米作缆，捲送银丝光可鉴。仙禾为饼亚来牟，细剪暴乾供健啗。如来螺髻一毛拔，卷然如蠆都人发。新弦未上尚盘盘，独茧长缲犹轧轧。旴江珍品推南丰，荷君来归携来东。知君正直如羔羊，贻我素丝踰五总。仙禾本出从嘉谷，色味俱同无饼毒。鼎深熟煮葱鼓香，大美元年加脔肉。有时饭素芼以虀，馋口属餍味更奇。束晳一赋不及此，为君却作补亡诗。",
            "comment": ""
        },
        {
            "title": "宜人闻人氏挽词",
            "content": "四郡歌贤牧，鱼轩从隼旟。深闺无里谒，色养谨安舆。故里称家法，诸郎读父书。美哉彤史笔，三诵为欷歔。",
            "comment": ""
        },
        {
            "title": "书全无用语录",
            "content": "全公无用，无用之用。生前已自无用，死后葛藤何用。虽然如是，善用者必自有用，不善用者不如勿用。试问大众，如何则为善用。有时拈起一枝草作丈六金身，有时把丈六金身却作一枝草用。",
            "comment": ""
        },
        {
            "title": "隐潭",
            "content": "灵潭深入白云堆，带雨春云为我开。乳石半空浑欲堕，瀑泉千尺正中来。两军酣战鼓鼙急，一雨生寒霹雳催。中有卧龙君勿狎，有时平地起风雷。",
            "comment": ""
        },
        {
            "title": "题驾临李谪仙二像",
            "content": "不有风流贺季真，更谁能识谪仙人。金龟换酒今何在，相对画图如有神。",
            "comment": ""
        },
        {
            "title": "双峰二偈",
            "content": "道非身外亦非中，左右逢原作麽逢。绕寺寻山无好处，不知门外有双峰。",
            "comment": ""
        },
        {
            "title": "送吕周辅宗丞守崇庆",
            "content": "从昔传家学，当今良史才。声名冠西蜀，风节象东台。朝迹何收速，归心挽不回。一麾从此去，万里可能来。",
            "comment": ""
        },
        {
            "title": "杨武恭王挽词",
            "content": "王爵报元勋，临危更致身。鲸波飞战舰，狼子叹江神。木落淮南暮，尘清塞外春。功臣谁第一，图画在麒麟。",
            "comment": ""
        },
        {
            "title": "送林子方吏部将漕江东",
            "content": "望郎三度到长安，垂上青云作好官。暂向江东一澄按，却归径著侍臣冠。",
            "comment": ""
        },
        {
            "title": "袁通判挽词",
            "content": "仅有一区宅，曾无二顷田。相过惟载酒，至老不言钱。几得拜床下，何堪哭道边。门人多著籍，下马向新阡。",
            "comment": ""
        },
        {
            "title": "刘德修右史去国示所和从父东谿及杨子直诗走",
            "content": "阁下相期久，山中把酒稀。未能容我去，又复送君归。柱史宁终隐，威颜暂咫违。壮心谁与语，看剑一灯微。",
            "comment": "：【原题】：\r\n刘德修右史去国示所和从父东谿及杨子直诗走笔次韵 | 【注释】【原题】：刘德修右史去国示所和从父东谿及杨子直诗走笔次韵"
        },
        {
            "title": "叔韶弟上连桂堂牌会群从",
            "content": "我家簪绂百余年，书种子今幸有传。折桂时能取黄牒，肯堂赖子挹青毡，一新扁榜照华屋，共集尊罍招众贤。须信后生尤可畏，要当争著祖生鞭。",
            "comment": ""
        },
        {
            "title": "鹿伯可郎中园池杂咏·止室",
            "content": "流行坎止事无多，举世营营自网罗。珍重主人真止矣，直如古井更无波。",
            "comment": ""
        },
        {
            "title": "李度支挽词",
            "content": "忽作堂堂去，门前爵已罗。梦随弹指断，事向盖棺多。心系六州铁，身倾千丈坡。喑喑昼夜哭，柰此敬姜何。",
            "comment": ""
        },
        {
            "title": "鲁少卿挽词",
            "content": "前辈风流泯，灵光独岿然。指囷推甲簇，跪履记丁年。有子伤埋璧，惟翁亦蜕蝉。功名虽已矣，千载尚遗编。",
            "comment": ""
        },
        {
            "title": "周左司挽词",
            "content": "从政心无愧，敢言人所难。精忠忧世切，清节照人寒。交臂失持橐，乞身终考槃。老成今已矣，西望涕汍澜。",
            "comment": ""
        },
        {
            "title": "陪沈虞卿使君游钱园",
            "content": "休沐无官事，公庭且放衙。城中寻胜地，道上引高牙。潭府临芳径，东岩玩物华。山林真夐绝，栋宇谢豪奢。陶令亲栽菊，秦侯晚种瓜。裴公余绿野，六一醉琅玡。幽阪森三友，飞桥粲百花。树深藏曲折，谷险路谽谺。道院罗星斗，禅房供释迦。鳌峰思御气，画舸想乘槎。佳处城环雉，吟边路绕蛇。登山携翠袖，喝道屏银檛。井市花相映，湖陂柳半遮。高歌惊野鸟，叠鼓乱鸣蛙。陛级青珉滑，秋千彩旆斜。丛篁穿嫩笋，芳草绽新葩。静憩方开宴，徐行更试茶。仙醪斟玛瑙，玉指奏琵琶。清绝嚣尘远，苍茫望眼赊。诗情弥海峤，饮兴渺天涯。贤尹民同乐，名郎子克家。才高修月户，笔妙补天娲。挥麈风流胜，凭栏笑语夸。追风惭款段，倚玉媿蒹葭。逸韵迷春蝶，清欢接暮雅。舞茵收地锦，画烛照笼纱。耋稚欣相告，舆台靖不哗。微风朝趁马，好雨夜随车。土脉兴原隰，霖膏润甲芽。相将劝耕去，和气满桑麻。",
            "comment": ""
        },
        {
            "title": "又谢申之示诗卷",
            "content": "不见贤甥十一年，新诗示我百余篇。古风已喜能行意，近体尤欣细属联。宅相真成珠在侧，冷官休叹坐无毡。作诗勿谓今余事，更下工夫继玉川。",
            "comment": ""
        },
        {
            "title": "赵提荆挽词",
            "content": "毓秀从天派，盱衡动至尊。使星方炳耀，卿月遽侵昏。已矣悲吴馆，谁欤护北门。庆源流未艾，文献蔼诸孙。",
            "comment": ""
        },
        {
            "title": "经筵讲诗彻章进诗",
            "content": "圣主承丕祚，于今岁几迁。昭回光饰物，刚健位乘乾。善治新更化，当阳独揽权。诛鉏及共鲧，擢任列闳颠。曩日方谋始，宸心最急先。未遑亲政理，首务闢经筵。恭俭甘卑室，尊严拱细旃。昼居勤已甚，坐侍礼无前。讲彻诗三百，时逢运半千。诸儒深诵说，六义极摩研。俯阅毛公传，旁参郑氏笺。慨寻中古意，重是素王编。旧本三千首，终存十二篇。虽遭煨烬厄，所赖咏歌全。开迹因农事，安民在井田。成功时迈酌，兴业大明绵。东国思平赋，南山乐道贤。艰难由后稷，劳来美周宣。起自绍熙载，迨兹嘉定年。关雎从肇彼，殷武遂终焉。宠数传中旨，恩光被迩联。神文期继踵，元佑介齐肩。内厩颁云骑，雕鞍绚锦鞯。茗分龙焙品，香拂御炉烟。众俊威宣力，孤生亦备员。少时曾学依，老去未忘筌。纳禄诚休矣，归耕久晏然。锋车俄促召，梓里谓登仙。词禁容挥翰，天官命典铨。岂知侵莫境，重得侍甘泉。朽质何能报，孱躯殆欲捐。尚思求谲谏，海岳效尘涓。",
            "comment": ""
        },
        {
            "title": "冀北马群空诗",
            "content": "冀北虽多马，知惟伯乐工。只因良种去，便觉举群空。过视千蹄众，先收八骏雄。谩闻余布野，无复见追风。骐骥方奔逸，驽骀岂混同。傥非承一顾，鸣意孰能通。",
            "comment": ""
        },
        {
            "title": "客省听燕乐",
            "content": "晓入金门拜紫宸，门前错立士如云。未容密侍君王宴，只许钧天隔殿闻。",
            "comment": ""
        },
        {
            "title": "求参议挽词",
            "content": "玉立期清贵，庞眉望寿龄。父兄嗟奄忽，姑姊亦凋零。厚德今谁在，佳城惨欲扃。孙曾闻竞爽，兰玉在阶庭。",
            "comment": ""
        },
        {
            "title": "安人郑氏挽词",
            "content": "勤俭佐家肥，犹齐举案眉。锦封俱被宠，鸾鉴可胜悲。谢砌森群玉，郄林先一枝。木华文隽丽，铭德粲堂碑。",
            "comment": ""
        },
        {
            "title": "范致政挽词",
            "content": "酒后升平曲，闲中安乐窝。千金曾累致，一醉竟无何。老骥志空在，孤鸾悲亦多。相望才岁许，托体共山阿。",
            "comment": ""
        },
        {
            "title": "赵南仲寄王朴画猫犬戏为之赋",
            "content": "上髟下监}鬖两狻猊，胡为到庭户。细观画手妙，模写真态度。意足谢繁笔，不待丹青汙。乱扫腹背毛，头足巧分布。尨也如愁胡，眉攒眼光注。岂惟足生氂，垂耳纷败絮。掉尾固自若，狸奴为惊瞿。侧耳实畏之，冲目犹取怒。诚知取形似，不吠亦不捕。对之辄一笑，聊用慰沈痼。",
            "comment": ""
        },
        {
            "title": "孺人陈氏挽词",
            "content": "追忆宫端旧典刑，三贞况复是难兄。岂惟门户生光彩，直使朝廷列姓名。烟海乘桴谁可夺，天风反火报尤明。虽云弟娣相从去，自有英灵凛若生。",
            "comment": ""
        },
        {
            "title": "五月望月蚀历家又言六月朔日蚀",
            "content": "闾巷夜争呼，相传救望舒。偶因云暂破，真似月之初。孰谓蟆能瞎，端知历不疎。太阳交蚀近，试看更何如。",
            "comment": ""
        },
        {
            "title": "鹿伯可郎中园池杂咏·云龛",
            "content": "浮云舒卷原无定，此意谁能为饱参。出岫无心归亦尔，不妨今日与同龛。",
            "comment": ""
        },
        {
            "title": "送内弟汪庄仲赴浙西仓幕",
            "content": "家食八经秋，兹焉嘉宦游。往依王仲宾，况事薛居州。寄信凭鸿羽，题诗记虎丘。云飞亲舍近，时望海东头。",
            "comment": ""
        },
        {
            "title": "赵待制挽词",
            "content": "半世谁知己，登门意气倾。交情忘父行，文会忝余盟。持论先忠厚，谈经叹老成。幽光谁为发，落笔泪纵横。",
            "comment": ""
        },
        {
            "title": "鲍潮州挽词",
            "content": "客授壬辰岁，巍科盛永嘉。芹宫屡挥麈，竹院几烹茶。假守深交谊，清谈及道家。犹怀郡斋晚，群雀噪檐蛇。",
            "comment": ""
        },
        {
            "title": "陈留柏",
            "content": "驿门深闭柏参天，月可中庭夜影圆。人静好风喧客枕，坐令归梦到林泉。",
            "comment": ""
        },
        {
            "title": "送陈表道倅岳阳",
            "content": "垂上青云去，如何乘贰车。轻为千里别，时寄几行书。剸剧才无滞，传家学有余。当涂足知己，应不费吹嘘。",
            "comment": ""
        },
        {
            "title": "题陈简斋寄夫人书",
            "content": "行书满纸遗君文，可见闺门敬若宾。应与少文能协趣，定因元亮遂忘贫。",
            "comment": ""
        },
        {
            "title": "次韵五诗·秋凉有感",
            "content": "公看鱼跃与鸢飞。鹤胫虽长断则悲。世事不容人苦较，秋风自有叶先知。青奴难免交新绝，素扇宁须手自持。宋玉赋篇送未达，不如老子笑成诗。",
            "comment": ""
        },
        {
            "title": "王观国挽词",
            "content": "晚识三珠树，方知独笑翁。旧游亏半面，遗恨想高同。小楷墨犹湿，残膏泽未穷。梅花缟寒夜，埋璧众香中。",
            "comment": ""
        },
        {
            "title": "史文惠王挽词",
            "content": "八行源充远，三师庆系遥。枢庭先附凤，相国荐簪貂。感会逢千载，荣华冠四朝。甘盘称旧学，绮季簉储寮。历数终归舜，羹墙欲见尧。圣图滋广大，孝治极光昭。善类茅连茹，英才楚刈翘。经纶任钧轴，询访及刍荛。未急宣攘狄，先求禹格苗。訏谟裨庙筭，长策御天骄。衮阙心勤补，羹和手自调。临机杜如晦，处事李文饶。越俗怀恩纪，闽人服教条。群公推治行，所至起民谣。晚岁车垂薛，皇慈第赐萧。精鏐杯引寿，宝玉带横腰。潭府辉宸翰，频年走使轺。中书输尚父，封户溢票姚。教子躬师道，传家作世标。绅緌成继踵，铅椠到垂髫。持论书还著，谈经屡烧。官虽居鼎鼐，乐不改箪瓢。门外车长满，樽前客载招。人间等游戏，物表自消摇。几见承三接，重来侍九韶。桑榆方借暖，蒲柳叹先凋。洮頮俄凭几，衣冠忽葬桥。信能依日月，端合配宗祧。贱子慙愚懵，平时荷",
            "comment": ""
        },
        {
            "title": "送王仲矜倅兴元",
            "content": "蜀道难，难於上青天。蜀道易，易於履平地。蜀山天险固自若，视难为易在人尔。王尊真有四方志，叱驭径行了无累。早登岷峨仕阴城，谈笑动行千万里。汉中由来说鸡肋，意谓弃之为可惜。君今此去良似之，更欲远游寻故迹。汉都南郑启炎图，秦置石牛山径闢。淮阴拜将余高台，武侯葬处空松柏，大笑出门何慨慷，天涯离愁各尽觞。荷君走马却笑我，李侯参语夜未央。君方往蹈功名机，何止别驾歌王祥。先正九年遗爱在，更携故笏访甘棠。",
            "comment": ""
        },
        {
            "title": "代仲舅尚书赋江山得助楼",
            "content": "江山信美非吾土，王粲登楼意凄楚。丽谯井干高则高，未免绮罗相滓污。君家华屋照城隅，丹壁重重不知数。谁令作此三层楼，雪脊干霄千尺所。几番贻书来索诗，只许归田为君赋。快哉今日真得归，无复黄尘涴巾屦。试凭栏干俯人世，城郭村畦可枚数。四山云物任卷舒，大江波涛恣吞吐。晓看红日上沧溟，夜见冰蟾转天宇。四明山水秀东南，只恨青山不肯入城府。我家朗朗屋百间，欲创一楼兄未许。羡君轮奂日日新，鼛鼓一声纷郢斧。眼明见此高突兀，骚人当得江山助。我久欲归未得间，门巷相望才尺五。赋诗幸不负前盟，但惭笔底无风雨。从今造门不复问主人，醉倒楼上君莫嗔。",
            "comment": ""
        },
        {
            "title": "太恭人刘氏挽词",
            "content": "籍甚成天助，薰然蔼妇容。家肥身愈约，福备礼弥恭。上寿九开秩，湛恩四受封。何人纪遗德，女婿正乘龙。",
            "comment": ""
        },
        {
            "title": "上史太傅",
            "content": "衮绣堂中语夜分，几将经史细评论。不知世上三公贵，只是东湖八行孙。",
            "comment": ""
        },
        {
            "title": "赠画梅吕生",
            "content": "西湖处士赋疎影，未似希真好乐章。岂是无情甘澹泊，受它风月几凄凉。",
            "comment": ""
        },
        {
            "title": "林景思雪巢",
            "content": "四时不皆雪，陆居本非巢。高人兴寄远，表此一把茅。吾非二祖可，夜立寒齐腰。吾非鸟窠师，结庐真树梢。白日照我心，不以见晛消。两脚踏实地，风雨无漂摇。作诗穷益工，寒瘦逼岛郊。落笔句惊人，不复寻推敲。客至不问谁，淡若君子交。直气干霄上，下视鄙斗筲。富贵顷刻花，谁能等幻泡。附离如幕燕，自谓漆与胶。先生阅世熟，兀坐山城坳。春阳会有时，岂曰终系匏。锡山寄雄文，凛然竖发毛。我非敢言诗，为君聊解嘲。",
            "comment": ""
        },
        {
            "title": "陈文懿公挽词",
            "content": "众口推文伯，何人识吏师。义襟惟古有，心地只天知。至死终无玷，平生本不欺。在公亡可憾，犹恨哲人萎。",
            "comment": ""
        },
        {
            "title": "次韵伯父与心闻偈",
            "content": "法器何妨待晚成，一朝点铁便成金。拽开鼻孔力无限，坐断舌头功更深。扬子江头言在耳，灵山会上笑传心。自怜钝置无香气，四十年来只似今。",
            "comment": ""
        },
        {
            "title": "王给事挽词",
            "content": "主眷逢千载，宠光倾一时。铨曹著官簿，禁掖粲英辞。论议推东省，威声憺北夷。平生经世意，怀卷竟何之。",
            "comment": ""
        },
        {
            "title": "尺五亭",
            "content": "旧说城南社，今登山外亭。官墙步可到，御柳望中青。引啸千岩响，哦诗过鸟听。曲栏频徙倚，归思渺东溟。",
            "comment": ""
        },
        {
            "title": "杨花",
            "content": "为我轻攀绿柳枝，带花低护笑携归。日长深院微风动，要看鬆绵当面飞。",
            "comment": ""
        },
        {
            "title": "粮料院葵向亭",
            "content": "结屋苍崖昼不哗，崚嶒乱石绕帘牙。涛江渺莽三千顷，烟瓦参差百万家。雉堞环山余暮雪，龙楼耸阙焕朝霞。登临可是望都省，但有葵心向日华。",
            "comment": ""
        },
        {
            "title": "天寒割蜜房诗",
            "content": "场圃功初毕，天寒乐岁穰。山居收蜜课，檐外割蜂房。弱羽依晴日，纤腰怯晓霜。铅刀开户牖，棘匕荐甘香。作室何时再，趋衙未用忙。百花辛苦处，今日为君尝。",
            "comment": ""
        },
        {
            "title": "妙峰亭",
            "content": "一峰高出白云端，俯瞰天涯千万山。试向冈头转圆石，不知何日到人间。",
            "comment": ""
        },
        {
            "title": "商侍郎挽词",
            "content": "矫矫真御史，风生白笔端。出持肤使节，始著侍臣冠。给饟鬓先雪，筹边心为寒。天乎惊玉折，不及上金銮。",
            "comment": ""
        },
        {
            "title": "次韵十诗·西山",
            "content": "两岸杉松翠荫长，轻舆连日得彷徉。绝怜林下朝还莫，不问人间炎与凉。睡起闲情方自乐，斋余归路未须忙。何时更向月溪去，愿著青鞋走侍旁。",
            "comment": ""
        },
        {
            "title": "戏赠怡云平老",
            "content": "深山中拔出闲身，闹市里寻得静处。相逢了白话三通，那个是末后一句。不因闻所闻而来，不为见所见而去。岭上白云君自怡，何时许得同龛住。",
            "comment": ""
        },
        {
            "title": "行荆坑道中",
            "content": "古涧随山转，征人趁水行。悬崖当步险，空翠逼人清。石路无寻直，沙田不亩平。千岩得一二，亦足慰平生。",
            "comment": ""
        },
        {
            "title": "东谷",
            "content": "旧说东柯谷，兹来到此山。树深烟冉冉，花落雨潺潺。有客礼师塔，何人叩祖关。天连秋水远，此意尚人间。",
            "comment": ""
        },
        {
            "title": "戏题珪老借庵",
            "content": "莫道庵子是借底，只你也是借将来。劝君莫作来生债，尽底还他亦快哉。",
            "comment": ""
        },
        {
            "title": "戏和淳诗卷",
            "content": "琴弈心偏好，丹铅手自磨。衰翁会同社，吾子揖余波。歌动玉条脱，酒倾金叵罗。好为文字饮，行乐未宜多。",
            "comment": ""
        },
        {
            "title": "病目初愈张子家有诗次韵",
            "content": "年来视物隔褷褵，只有昏花似退之。强起归鸿聊自放，妙穿悬虱恐难为。相亲黄奶交亲绝，见代青姑事寖危。写照苦添云蔽日，不应更诮虎头痴。",
            "comment": ""
        },
        {
            "title": "题汪季路侍郎所藏吴道子天龙八部",
            "content": "妙绝天龙八部图，细看真不失锱铢。声名自足高千古，题品尤难过二苏。旌旆冕旒犹可想，鬼神人物亦何殊。君看坐位兰亭草，费尽工夫学得罪。",
            "comment": ""
        },
        {
            "title": "送卫清叔著作提举淮东",
            "content": "屡从樽酒接从容，叔宝风姿照座中。他日相逢年益老，棋坛尚可角雌雄。",
            "comment": ""
        },
        {
            "title": "送吕周辅宗丞守崇庆",
            "content": "旧矣唐安郡，龙潜府号新。当年一绛帐，今日两朱轮。民意来何暮，仁声暖似春。剑南毋恋却，鳌禁要词人。",
            "comment": ""
        },
        {
            "title": "早起戏作",
            "content": "枕稳衾温梦乍回，閒居不怕漏声催。天明更欲从容睡，长被孙儿恼觉来。",
            "comment": ""
        },
        {
            "title": "以玉兰赠王习父",
            "content": "华屋翚飞庆事绵，芝兰玉树喜庭前。似闻楚畹芽初茁，便看蓝田生晚烟。",
            "comment": ""
        },
        {
            "title": "送卫清叔著作提举淮东",
            "content": "通泰牢盆亘海滨，宅家专欲用儒臣。淮南草木生颜色，又见龙头第一人。",
            "comment": ""
        },
        {
            "title": "连云亭望海中诸山",
            "content": "雁山本在云海中，波涛千古相撞舂。泥沙洗尽见山骨，岩壑所在皆玲珑。是谁一口吸水尽，平地卓立成奇峰。至今往往有遗迹，相传渺漭何能穷。我乘单车来自东，佳处千数一览空。晚登四十九盘顶，旷望巨海烟濛濛。群山错立不知几，朝日照耀天霞红。是閒瑰奇定多有，鲸波掩蔽深莫通。我无太真燬犀法，安得一闯冯夷宫。会闻沧海变成陆，却与雁山争长雄。",
            "comment": ""
        },
        {
            "title": "从子涤濯寒纳凉",
            "content": "杨柳阴阴映粉墙，密云藏雨晚来凉。高荷欲出栏干上，笑挹红英吸净香。",
            "comment": ""
        },
        {
            "title": "放鹤送潘恭叔司理",
            "content": "冲霄六翮困蓬蒿，清唳时时发九皋。鹄立固应能独出，鸡群未免叹徒劳。相从顾我怜冰玉，欲去知君刷羽毛。幸脱樊笼随所适，平平飞去不须高。",
            "comment": ""
        },
        {
            "title": "莫子执挽词",
            "content": "乐有父兄贤，谈经绛帐前。桂林孤素志，芹泮老遗编。小阮情何切，童乌业未传。槔閒最崇笃，口口话齐年。",
            "comment": ""
        },
        {
            "title": "吴待制挽词",
            "content": "三仕入储闱，堂堂夹日飞。初同四皓起，终作二疏归。冰玉清班近，衣冠盛事稀。间居忽仙去，西望是邪非。",
            "comment": ""
        },
        {
            "title": "尚书尤公挽词",
            "content": "旧学方登用，公来领从臣。末光依日月，听履上星辰。共政将图旧，腾章屡乞身。甘盘终罔显，雨露未霑新。",
            "comment": ""
        },
        {
            "title": "表兄陈安行迁右司仲兄迁大理丞余迁太府丞寄",
            "content": "为亲敢说宦情轻，公退委蛇懒自营。朝路一时偕雨进，适斋新句已先成。圉师况复今同里，武子非惟爱外生。旧日阿重今欲冠，此恩更欲到弥甥。",
            "comment": "：【原题】：\r\n表兄陈安行迁右司仲兄迁大理丞余迁太府丞寄诗为贺次韵 | 【注释】【原题】：表兄陈安行迁右司仲兄迁大理丞余迁太府丞寄诗为贺次韵"
        },
        {
            "title": "次韵胡元用末利花",
            "content": "残暑未尽秋欲来，玉刻万叶琼英开。孤标雅韵一枝足，江上紫翠空成堆。素娥长与明月约，青女细把轻绡裁。主人好事趁时买，买置此地真宜哉。墙间闲地方丈所，几年累甓装层台。春花秋卉纷互发，胡葵芍药参徘徊。眼明忽见此奇绝，弟畜素馨兄事梅。夜深飞香性幽独，未许蜂蝶来相陪。糖甖封余有闽土，会须扫取添花栽。吾闻闽山千万本，人或视此齐蒿莱。何如航海上天阙，玉色照映瑠璃杯。新凉徙倚看不足，坐见日影欹庭槐。",
            "comment": ""
        },
        {
            "title": "一月三捷诗",
            "content": "勇甚鹰扬将，身从虎穴探。六师心不二，一月捷凡三。戎卒时非久，边庭战已酣。神戈穷逐北，露布屡驰南。貔旅弥思奋，狼心敢肆贪。七旬有苗格，较德可无慙。",
            "comment": ""
        },
        {
            "title": "昼寝",
            "content": "弹彻悲风更广陵，沧浪一为濯尘缨。邯郸枕上梦初觉，喜听檐閒秋雨声。",
            "comment": ""
        },
        {
            "title": "送苏伯昌大卿",
            "content": "禁路岧嶤欲问津，抗章便自乞閒身。闵劳剧部皇情厚，寓直中奎宠数新。飞輓正资经济手，典刑终念老成人。赤松未许长为伴，归取青毡继颍滨。",
            "comment": ""
        },
        {
            "title": "送赵振文主簿",
            "content": "去去江西不作难，片帆双桨荡秋澜。已知官业非时样，尤喜情亲耐岁寒。志大自然羞附骥，官卑何用叹栖鸾。少卿膝上加文度，更比年时辞眼看。",
            "comment": ""
        },
        {
            "title": "朝退",
            "content": "谢事不得去，趋朝愈更难。谁怜八旬老，日冒五更寒。指冻怯持笏，腰酸强踞鞍。细思谁缚汝，只合挂衣冠。",
            "comment": ""
        },
        {
            "title": "枢密新府",
            "content": "平生苦欲住山间，每恨家居不傍山。游仙忽来参宥密，公余却得对孱颜。援琴万壑自同响，缓步一丘犹可攀。信美终非吾久处，乞身惟待老乡关。",
            "comment": ""
        },
        {
            "title": "送王粹中教授入蜀",
            "content": "万山四塞围平陆，大为关中次为蜀。我生东南未曾到，蜀士游从闻颇熟。自从襄阳上峻途，高欲登天下临谷。女娲大山塞空虚，麻线名堆千万曲。行人一升鹿头关，下瞰平川如画幅。幅员二百四十里，里出万缗民日蹙。向来陕西五路兵，退守诸关疆地促。计臣权宜重增赋，民力尚宽随所欲。尔来因仍七十年，鬼不输钱无雨粟。民生哀哉不堪命，外若富饶中不足。益梓尚有繁盛风，夔峡穷民几比屋。侧耕危穫供税租，饭多稊稗无嘉谷。朝廷谋帅弄印久，宣谕尚书剖符竹。尚书当今第一流，翁婿相望冰映玉。贻书挽君为此行，古人义概非流俗。君亦慨然挈家去，掺祛未免再三祝。君行岂为温饱计，一举高飞快鸿鹄。丈夫生有四方志，登览山川非碌碌。顷为假吏到燕山，未行先取山经读。所至访寻多得力，中原至今在吾目。北征西征昔有赋，何肯徒行空逐逐。子西尝因过岘首，遐想羊公欲相沃。关右放贾眼拔镞，表留卒使癰溃肉。试推此意向前去，到处前人有遗躅。五丁开山果何在，赞皇筹边言可覆。剑门石角皆北向，雪岭界天望身毒。高皇将坛在汉中，武侯八阵留鱼复。栈阁绳桥世称险，威茂渡笮来夷族。李冰离堆如底柱，大宁盐泉若飞瀑。四路尤多未见书，买归何止三万轴。黄松次功蜀檮杌，石湖居士吴船录。君宜预考经行地，却随所见书之牍。幕中便可资筹策，远业因兹增蕴蓄。又闻渡泸不在泸南在沉黎，邛崃九折是君家世尤当知。艺祖按图挥玉斧，大度河外等弃之。本朝独无南诏患，一语决定无敢违。成都郡庠千白袍，后来之秀日益奇。周公礼殿岿然在，画像盘古继宓牺。春秋奠谒用旧乐，想见节奏并威仪。谈经约史各专门，学问可以相发挥。康节遗书有传者，不惜师问穷精微。先天仅得十二三，声音律吕无窥。更有异闻多细事，试因余暇质所疑。青城大面访仙迹，普贤灵变穷峨眉。街名棋盘路九逵，江号濯锦如汙池。古柏参天二千尺，水浒鼎立三石犀。药有珂贝说尤诡，字书不见栮与桤。金堂鹦鹉扫孤塔，苍溪橘柚五出椑。嘉陵梵像为最巨，阆州城南天下稀。少陵入蜀往来久，须行万里方知诗。我慙寡闻言又拙，君其更为加询咨。老我无复为世用，但当杜门待君归。归期未知果何时，时寄尺楮宽吾思。",
            "comment": ""
        },
        {
            "title": "史敷文挽词",
            "content": "少小相从久，自慙雌甲辰。交情日加存，姻好晚逾亲。别去惊葭律，归来见棘人。西庄行乐地，望断为沾巾。",
            "comment": ""
        },
        {
            "title": "题老融画牛溪烟雨",
            "content": "暝烟吹雨冥冥，两牛半渡深情。京尘久污巾履，颇思归濯吾缨。",
            "comment": ""
        },
        {
            "title": "赠凌一源道人",
            "content": "知君曾住武当山，更解寻幽灊皖閒。老矣无缘穷胜处，但思归去卧乡关。",
            "comment": ""
        },
        {
            "title": "十月旦尚暖用夹公服二月初吉雪寒甚服单",
            "content": "尚暖先添夹，方寒却用单。不惟春料峭，况值雪飞翻。但欲朝仪肃，难求已分安。衣囊如欲懒，归去老江干。",
            "comment": ""
        },
        {
            "title": "它山",
            "content": "过尽水禽并野凫，风标惟许一舂鉏。可怜久立梅梁上，不为谿光只为鱼。",
            "comment": ""
        },
        {
            "title": "端明殿学士张公挽词",
            "content": "籍甚张京兆，精神满腹中。才高解牛刃，手敏运斤风。河浒恩波远，廛间狡穴空。章台旧时柳，无复映金狨。",
            "comment": ""
        },
        {
            "title": "次病足韵",
            "content": "定数无过偶与奇，达人处顺更安时。不於椿菌量长短，岂为彭殇较疾迟。虽是一时身有疾，行开九秩寿无期。外生六十头先白，杖屦相从最得宜。",
            "comment": ""
        },
        {
            "title": "送秦仲防通判",
            "content": "清德曾瞻启庆碑，孙曾清更畏人知。只缘一介弗轻取，坐使斯民不忍欺。濑水家传御书卦，宣城手写送行诗。典刑尚继金銮旧，马氏一门谁白眉。",
            "comment": ""
        },
        {
            "title": "重阳淳生日时年四十九矣",
            "content": "汝生四十九年春，犹记双亲喜得孙。当慕知非过能寡，敢言学易道弥尊。喜吾父子为知己，赖尔诗书遂满门。但得团栾长似此，年年萸菊醉清樽。",
            "comment": ""
        },
        {
            "title": "泉口净明院昼寝",
            "content": "沙头古招提，往来几经行。兹来当春昼，解衣愒西楹。玉立青琅玕，小窗虚且明。纸帐白如雪，床软枕更平。偃仰四体适，欠伸困思生。须入华胥城。无人梦自觉，閴然四无声。林间婆饼焦，悠悠时一鸣。翻身更口容，意泰气亦清。连朝走丘垄，百拜不遑宁。老我久倦游，幸兹息营营。衰相益已迫，世念日愈轻。自欣天与閒，身是半发僧。未能遂高隐，庶几保余龄。",
            "comment": ""
        },
        {
            "title": "李删定挽词",
            "content": "冰玉心相照，谁云内举私。深居无浪出，清节畏人知。尚忆紫芝宇，无慙有道碑。填空雨黄叶，西望不胜悲。",
            "comment": ""
        },
        {
            "title": "题郭恕先雪霁江行图",
            "content": "妙绝丹青郭恕先，幻成雪霁大江船。沿流更饱轻帆举，上水仍劳百丈牵。捩柂长年浑欲动，褰帷佳客若将仙。侍亲曾泛沧浪月，犹记兰成射策年。",
            "comment": ""
        },
        {
            "title": "谢叶处士写照",
            "content": "老我旧曾官日边，随众年除仍岁迁。母子日夜念乡国，但欲共耕绵上田。叶君写照妙一世，画我形模在山水。有如虎头貌幼舆，正合置之岩石里。犹记有客为谀言，盍更野服为貂蝉。我笑不答心不然，拂衣径得归林泉。归来岁月不知久，十余年中何不有。此心炯炯尚如丹，只为幽忧成老丑。久矣与世俱相忘，荷君念我应老苍。新图白髭添一二，岂知双鬓皆成霜。两图对挂耿相照，顾盼从容成一笑。更添松竹作寿星，我已甘心就枯槁。人言姿态与真同，如照止水窥青铜。明知已非故吾矣，小孙指点能呼翁。君居天街号称首，侯王生面罗左右。边头飞将新立功，飒爽英气照窗牖。名满四方求者多，千金造门君不呵。能事固不受促迫，应酬虽繁可柰何。胡为有暇及衰朽，楚楚装池意尤厚。我今已是行路人，不须重累丹青手。",
            "comment": ""
        },
        {
            "title": "太淑人叶氏挽词",
            "content": "妇职躬苹涧，芳华誓柏舟。壶彜全肃睦，梵行极清修。贝叶开空性，神篦豁病眸。飘然指归路，净观日西流。",
            "comment": ""
        },
        {
            "title": "送汪庄仲赴江东仓幕强仲荆门签判",
            "content": "之子游何许，平州更玉州。山川称胜绝，幕府信风流。翠巘寒逾秀，金莲夜不收。天涯念乡国，少上仲宣楼。",
            "comment": ""
        },
        {
            "title": "娄忠简公挽词",
            "content": "边事衅初开，惟公论不回。深谋比娄敬，极力阻王恢。儿戏何堪用，冰山忽已推。朝廷始更化，大老盍归来。",
            "comment": ""
        },
        {
            "title": "它山",
            "content": "素霓横卧作雷吼，日射细鳞银雪光。安得此身如白鹭，修然终日在梅梁。",
            "comment": ""
        },
        {
            "title": "曹工部挽词",
            "content": "宦达推公早，丁年备皂衣。几为铜虎去，终向石桥归。齐国世臣少，贞元朝士稀。松风谈笑地，回首倍歔欷。",
            "comment": ""
        },
        {
            "title": "句",
            "content": "门前莫约频来客，坐上同观未见书。",
            "comment": ""
        },
        {
            "title": "表兄陈安行迁右司仲兄迁大理丞余迁太府丞寄",
            "content": "东塾谈经岁月轻，外家生长复何营。王生此舅若无有，杨恽一书安得成。首寄新诗钦厚意，却思往事念平生。当时更荷外祖母，幼惠尤怜盛氏甥。",
            "comment": "：【原题】：\r\n表兄陈安行迁右司仲兄迁大理丞余迁太府丞寄诗为贺次韵 | 【注释】【原题】：表兄陈安行迁右司仲兄迁大理丞余迁太府丞寄诗为贺次韵"
        },
        {
            "title": "书葛氏诗卷",
            "content": "未年六十蚤休官，海角投闲尽自安。一纪时容奉香火，七旬遂许挂衣冠。重来深愧妨贤路，此去终期保岁寒。三上封章归未得，葛家诗卷却羞看。",
            "comment": ""
        },
        {
            "title": "次韵十绝·病起",
            "content": "老去情怀百不宜，上楼腰腰觉舒迟。适斋异禀人难及，病起精神略不衰。",
            "comment": ""
        },
        {
            "title": "送王林叔推官分韵得锦字",
            "content": "王郎天下士，中和自生禀。澹然初无营，见者辄敛衽。幕中资婉画，处事极精审。与人如恐伤，律己渊冰懔。深恐马骇舆，要使鸮食葚。一寸忧国心，几年不甘寝。此意大未酬，退静若已甚。使之行所学，庶几人奠枕。向来孰间之，未免斯立噤。川泳而云飞，赖有东阳沈。露章极推毂，分韵句裁锦。风流有如许，不复叹踔踸。如君岂蓬高，人物妙流品。不应奉香火，为养谋禄廪。与君幸瓜葛，心交今十稔。岂惟我惜别，行道情苒荏。红莲色何似，翠柏风逾凛。愿君疎药裹，一意护茵饪。弃鼎宝康瓠，浮名如拾渖。行矣无多言，临岐且剧饮。",
            "comment": ""
        },
        {
            "title": "孺人曾氏挽词",
            "content": "婉嫕应眉寿，天胡弗与龄。情深孙楚咏，泪尽女挐铭。苹藻空南涧，芝兰有谢庭。越山埋璧处，秋雨湿铭旌。",
            "comment": ""
        },
        {
            "title": "题少潜兄得闲",
            "content": "平日君多暇，如今我亦闲。人归真得地，吏隐胜居山。烟浪一千顷，茅檐三四间。天寒倚修竹，空翠湿欹鬟。",
            "comment": ""
        },
        {
            "title": "次曾子固韵",
            "content": "惊见银河空外翻，奔湍千丈有余寒。下流不用长劳望，只向悬崖顶上看。",
            "comment": ""
        },
        {
            "title": "殿上闻杜鹃",
            "content": "衰晚三年侍玉墀，高梧又擢凤凰枝。封章屡上未容去，更向殿头闻子规。",
            "comment": ""
        },
        {
            "title": "寄题江西刘氏勤有斋",
            "content": "朴斲敷菑皆用勤，况吾儒者务多闻。万书插架非关我，一卷入心方属君。为学从来无止法，立身宁只富多文。自怜习气今犹在，尚欲焚膏到夜分。",
            "comment": ""
        },
        {
            "title": "跋涂毒与惠老偈",
            "content": "我铭师塔，而不识面。一瞻顶相，烂烂岩电。横说贤说，不待饶舌。涂毒一声，百兽脑裂。",
            "comment": ""
        },
        {
            "title": "题杨子元琪所藏东坡古木",
            "content": "东坡笔端游戏，槎牙老气横秋。笑揖退廉博士，信酷似文湖州。",
            "comment": ""
        },
        {
            "title": "洛社老僧听琴",
            "content": "自言几载不闻琴，屡听清弹苦契心。少待庭柯蝉噪静，为师更作醉翁吟。",
            "comment": ""
        },
        {
            "title": "苏江阴挽词",
            "content": "伊昔初倾盖，摛文已甚工。亲闻南涧语，谓有魏公风。既往言多验，归来道更穷。诲言非教佞，后裔报宜丰。",
            "comment": ""
        },
        {
            "title": "送从子渊葬",
            "content": "晨起霜如雪，天寒水欲冰。引舟拖急濑，扶杖历危层。北阮苦多事，二疎俄丧朋。山阿埋白璧，悲恸不能胜。",
            "comment": ""
        },
        {
            "title": "刘吏部挽词",
            "content": "剸剧最云间，题舆上越山。洞庭王泽远，庾岭使星还。中道趋台治，名曹切近班。阴功多及物，阳报看循环。",
            "comment": ""
        },
        {
            "title": "端明殿学士王公挽词",
            "content": "片言寤主上亨途，几向专城佩左鱼。羊陆遐冲虽坐折，高文宿愤竟谁摅。平时屡草千言奏，垂绝犹腾八难书。汉殿履声今已矣，两州遗老倍欷歔。",
            "comment": ""
        },
        {
            "title": "跋正法眼藏",
            "content": "正法眼藏当时灭却，那得许多落落索索。问著则差，答著则错。喝也喝不住，棒也打不著。妙喜更得工夫，时与下个注脚。休休休，莫莫莫。若要拈花微笑底事，不二法门也低一著。",
            "comment": ""
        },
        {
            "title": "许待制挽词",
            "content": "吏事缘儒术，人材第一流。宦游几五纪，遗爱满诸州。叱驭无长阪，筹边有旧楼。遗安阴德在，衮衮见公侯。",
            "comment": ""
        },
        {
            "title": "樊运使挽词",
            "content": "妙龄便有老成风，孝友丹心天与通。师友渊源得西洛，文章声价冠南宫。固知夫子才难用，犹喜先生道不穷。他日凤皇山下路，几人下马拜茔中。",
            "comment": ""
        },
        {
            "title": "送一老住庐山归宗",
            "content": "啐啄同时不偶然，史君提起正当年。向来闹市难行道，今日人天听说禅。",
            "comment": ""
        },
        {
            "title": "赠相手文李道人",
            "content": "生有文在手，纵横殆天予。其閒动成字，往往传自古。舜褎梁武武，老十子贡五。季友太叔虞，仲子竟归鲁。仲弓有钩文，宰我亦握户。敏士自文雅，习道本因辅。邓渊彭神符，琐琐不足数。李郃陶士衡，三公皆定数。白帝矜奇瑞，见诮汉世祖。何为言祸福，历历如君语。自言传希夷，妙处胜貌取。见手知国封，况此细纹缕。研油燎旃檀，始见掌中虏。何如一览顷，坐谈乐与苦。老我缩袖閒，不复烦推步。子其访尘中，英杰在何许。",
            "comment": ""
        },
        {
            "title": "灵光",
            "content": "鲁邦宫殿久芜荒，惟有灵光最久长。身似灵光终变灭，岿然别有一灵光。",
            "comment": ""
        },
        {
            "title": "送赵清臣宰姚江",
            "content": "玉立君家好弟兄，蓝田风采照花城。版舆寿母人间盛，千里何曾去送迎。",
            "comment": ""
        },
        {
            "title": "送王仲方添倅海陵",
            "content": "遂初陈迹遽凄凉，击叹青箱极荐杨。谈笑於侬情易厚，典刑使我意差强。重屏旧画论中主，古殿遗文话阿章。旧事从今向谁得，尺书时许到淮乡。",
            "comment": ""
        },
        {
            "title": "永嘉试院谢曾使君送酒",
            "content": "脱身场屋几春秋，故步重寻我自羞。闭置有如三日妇，画成应遣一生愁。与钱谁是老司业，送酒更无贤郡侯。掩卷出门花下坐，真成一酌散千忧。",
            "comment": ""
        },
        {
            "title": "重阳",
            "content": "佳处逢佳节，宁辞望眼劳。有楼皆眺远，无日不登高。野栗炊新秫，寒萸泛濁醪。黄花何太晚，篱落上萧骚。",
            "comment": ""
        },
        {
            "title": "八月十四日携家泛月次韵",
            "content": "稍先一日我中秋，行遍芙蓉与菊洲。作意安排却非适，不如乘兴径行舟。",
            "comment": ""
        },
        {
            "title": "王夫人挽词",
            "content": "淑质依名士，身期百不忧。藁砧家万里，蓬首日三秋。随母传遗业，嵇孤托旧游。幽原诵诗传，无愧柏为舟。",
            "comment": ""
        },
        {
            "title": "钱殿撰挽词",
            "content": "枌社归来晚，翛然得故吾。哦诗频刻烛，点易细研朱。有泪悲连璧，无阶奠束刍。名门余庆远，丹穴看奇雏。",
            "comment": ""
        },
        {
            "title": "沿檄柯山归别张特秀",
            "content": "我昔志学年，侍亲宦西安。弟兄游庠校，见君平生欢。君才独颖出，逸驾不可攀。夜窗共檠灯，春游合杯盘。虚堂卧雪岭，杰阁横云山。烂柯上危磴，乌巨沿溪湾。是时气相高，辩论俱澜翻。一别二十年，天街见峩冠。殿庐香决科，蓝袍立清班。黄牒墨犹湿，大弨力能弯。尔来又五载，短书能几番。兹焉捧檄来，吏牍方拿烦。室迩叹人远，一朝脱笼樊。满意纵剧谈，痛饮到夜阑。十步九太行，此事亦孔艰。进哭老先生，画图惨青纶。特显顾何为，一昔成大还。回思我伯氏，人琴有余叹。感今念畴昔，相与涕泪潸。故人怅无几，恍如春梦残。有酒不得饮，有琴不成弹。复归坐冷屋，使我凋朱颜。我归不可迟，倚门梦连环。君言欲舂粮，伴我行路难。欲去不得去，僧坊话閒关。年各几半百，后会鬓亦斑。何处更有诗，此心匪石顽。群忧发孤笑，属联不当悭。气岸有如君，著身簿尉间。盐车勿长鸣，会当上天闲。掺祛不忍别，雨声为潺潺。君有门户责，殷勤愿加餐。",
            "comment": ""
        },
        {
            "title": "王原庆诉盘餐萧然走笔次韵",
            "content": "愁绝诗人太瘦生，也无北食与南烹。君看俚语亦堪笑，何日能填鼻下横。",
            "comment": ""
        },
        {
            "title": "括苍烟雨楼",
            "content": "莫为看山只凭栏，远怀犹恨两山间。坐深却得无穷趣，只看平川一半山。",
            "comment": ""
        },
        {
            "title": "王原庆新迁居南堂以古风求写恕斋二大字并石",
            "content": "三槐诸孙有奇士，才高特未遇时尔。作诗尤能备众体，短章大篇仍杂拟。解纷使掉三寸舌，随陆苏张何足比。雕鹗犹未离风尘，蛟螭尚尔蟠泥滓。平生曳裾向侯门，豪杰闻风竞瞻企。只今交游亦凋落，凛凛一身嗟独峙。槐阴满庭渺何在，久寓瀛壖成故里。濒湖小楼太孤露，何殊玉川洛城里。迩来深入作郊居，高屋好山成二美。未能技剑斩楼兰，几欲袖椎摧晋鄙。便将拂袖武陵溪，谁能著脚长安市。西门性急佩柔韦，柳子气高戕曲几。衡宇全似归柴桑，茅茨大胜居儋耳。我诗非工字尤拙，荷子爱忘刚见喜。夜来纵笔写恕斋，自笑黔驴技止此。更求古刻访少作，颇记醉中曾诺唯。旧书纷沓费搜寻，鱼钥未开尘事起。呼童卷送三数轴，仅可障风同故纸。新诗鼎来亟予和，颠字敢追张长史。不须更投苦海中，一笑以还随弃毁。径须推酒登南堂，朗咏白驹三四章。",
            "comment": "：【原题】：\r\n王原庆新迁居南堂以古风求写恕斋二大字并石刻次韵 | 【注释】【原题】：王原庆新迁居南堂以古风求写恕斋二大字并石刻次韵"
        },
        {
            "title": "虎家",
            "content": "辛勤玉柙更珠襦，或见叉牙出骨须。鸷兽一心能护法，敝帷千载尚全躯。余威凛凛空埋骨，遗像眈眈若负嵎。及见当年梅子熟，自应惊倒老妖狐。",
            "comment": ""
        },
        {
            "title": "姜钟离挽词",
            "content": "别去期三载，伻来痛一书。死生诚大矣，力量果何如。平日真知我，遗言苦问予。作铭虽不愧，回首倍欷歔。",
            "comment": ""
        },
        {
            "title": "送叔韶弟赴官钱清",
            "content": "蕞尔钱清镇，兹行正为贫。九夷犹可处，十室岂无人。官守毋卑小，城居缓卜邻。老夫平日事，所至若终身。",
            "comment": ""
        },
        {
            "title": "病后戏作",
            "content": "河鱼腹疾未全除，一饭充饥不愿余。从有珍羞难下箸，真成顿顿食黄鱼。",
            "comment": ""
        },
        {
            "title": "刘德修赴遂宁示和篇改除荆南复寄之",
            "content": "老矣思归铗屡弹，七旬望八合抛官。我将东去计安出，君欲西还事亦难。好向渚宫寻故迹，更从雄楚纵遐观。上游正倚公为重，莫向蓬谿更上滩。",
            "comment": ""
        },
        {
            "title": "王原庆诉盘餐萧然走笔次韵",
            "content": "莫嗜鳆鱼如老曹，但应菜饭学参寥。坡翁晚节更清苦，玉糁新羹手自调。",
            "comment": ""
        },
        {
            "title": "观文殿学士赵公挽词",
            "content": "千古盛周宗，皇朝实比隆。位多穷贵爵，谁见立王功。一语国先定，寸心天与通。龙飞稽事实，信史诏无穷。",
            "comment": ""
        },
        {
            "title": "送一老住庐山归宗",
            "content": "千古名山大道场，止因赋重遂荒凉。后之君子谁能弛，试向山前问老苍。",
            "comment": ""
        },
        {
            "title": "题寿居仁独说图",
            "content": "向来八万四千偈，舌端辩才若翻水。山空月落说向谁，不如出口入吾耳。当时受者亡是公，乌有先生子虚子。我却曾见语录来，只有空空数张纸。",
            "comment": ""
        },
        {
            "title": "娄忠简公挽词",
            "content": "得姓共东楼，同朝两故侯。文编叨二序，诞日颂千秋。老矣俱宜去，公乎不少留。来书墨犹湿，展读泪空流。",
            "comment": ""
        },
        {
            "title": "谢少微兄惠牡丹",
            "content": "乍观泉石分新种，想为黟山忆旧葩。病后不妨风韵在，此花之外更无花。",
            "comment": ""
        },
        {
            "title": "游隐清",
            "content": "簿领丛中偷得閒，轻舆相与出乡关。乱流先已登孤屿，采蕨还来上北山。藤绕龟身增贔屭，水涵虹影照孱颜。老农拥道迎人笑，今日使君来破悭。",
            "comment": ""
        },
        {
            "title": "送吕周辅宗丞守崇庆",
            "content": "秘甚先天学，谁传陆士龙。上方留自近，天岂不相容。契托君家厚，情惟我悲钟。殷勤训犹子，他日使追踪。",
            "comment": ""
        },
        {
            "title": "戏赠张汉卿",
            "content": "张侯理窟妙无穷，雅谑于人亦有功。渺渺江湖千万顷，未闻饿死信天公。",
            "comment": ""
        },
        {
            "title": "苏江阴挽词",
            "content": "万卷蟠胸次，千篇秀笔端。朝行期奋迅，贤路竟艰难。虽号循良守，欠为文字官。遗编幸无恙，留与后人看。",
            "comment": ""
        },
        {
            "title": "次韵十诗",
            "content": "甥舅相寻向酒边，相忘情话更怡然。人言难过双延阁，自愧叨联两大天。只觉光阴诗里过，何妨枕簟醉时眠。此中别有真消息，莫为人间醒者传。",
            "comment": ""
        },
        {
            "title": "次韵十诗·昼寝",
            "content": "才尽甘为世所捐，不如高卧了余年。时逢毁誉心无诤，间有诗文手自编。老去已知身是梦，闲来更得酒中天。帘深午寂浑无念，只与白鸥相对眠。",
            "comment": ""
        },
        {
            "title": "以太湖石响板为文季寿",
            "content": "太湖中心洞庭山，千岩万壑高孱颜。风涛舂撞自太古，漱成乐石如雕剜。玲珑中空穷变态，奇奇怪怪罗沧湾。良工巧手琢威凤，片云承足向飞翻。叩之五声八音足，疑有仙风摇佩环。月卿蜚声塞宇宙，文如九苞瑞世间。只今在治真若凤，朝阳一鸣闻九关。先从鵷阁掌帝制，径上鸾台领朝班。德既不衰石不泐，祝公遐寿如彭籛。",
            "comment": ""
        },
        {
            "title": "刘吏部挽词",
            "content": "兄长与慈恩，相亲色笑温。公方持使节，余忝代王言。共约游三径，俄悲作九原。佳城隔风浪，丹旐怆飞翻。",
            "comment": ""
        },
        {
            "title": "太令人轩氏挽词",
            "content": "缘断身先隐，年侵鬓未华。死生犹晓梦，富贵更空花。佛祖亲提印，儿孙竞起家。无因拜灵几，一奠赵州茶。",
            "comment": ""
        },
        {
            "title": "千佛阁",
            "content": "平横云栋塞空虚，倒影仍临碧玉壶。千佛威光归宝所，九霄宸藻粲河图。人天共叹未曾有，燕雀相惊不敢踰。试问南询童子看，化城曾见此楼无。",
            "comment": ""
        },
        {
            "title": "次韵东坡武昌西山诗",
            "content": "党论一兴谁可回，贤路荆棘争先栽。窜流多能擅笔墨，囚拘或可为盐梅。雪堂先生万人敌，议论磊落心崔嵬。向来罗织脱一死，至今诗话存乌台。凭高望远想宏放，眼界四海空无埃。黄冈踏遍兴未尽，绝江浪破琉璃堆。漫郎神交信如在，石为窊樽胜金罍。邓侯先曾访遗迹，铭文深刻山之隈。山荒地僻分埋没，二公前后搜莓苔。元佑一洗人间怨，天地清宁公道开。玉堂同念旧游胜，笔端万物挫欲摧。时哉难得复易失，弟兄远过崖与雷。北归天涯望阳羡，买田不及归去来。我为长歌吊此老，恸哭未抵长歌哀。",
            "comment": ""
        },
        {
            "title": "令人王氏挽词",
            "content": "宦达方资助，家肥忽悼亡。一区终异室，千载尚高冈。奉倩神犹惨，安仁鬓欲苍。黄昏愁绝处，谁伴紫微郎。",
            "comment": ""
        },
        {
            "title": "次韵十诗",
            "content": "笑它咄咄向空书，既老投闲计未疏。釜里有鱼长自足，门前无舜是吾吾。休论仙子生尘袜，莫问高轩织翠裾。百念已如灰样冷，更无骄色与人锄。",
            "comment": ""
        },
        {
            "title": "谢潘端叔惠红梅",
            "content": "旧家桃李种河阳，今日红梅自楚湘。根墢送春君意重，为移绝艳到吾乡。",
            "comment": ""
        },
        {
            "title": "陈夫人挽词",
            "content": "作配知名士，周旋内则篇。宜家兼四德，训子见三迁。就养荣方逮，归宁病忽缠。庆源流未已，佳兆得牛眠。",
            "comment": ""
        },
        {
            "title": "赠丁相士",
            "content": "相形何似且论心，眼力工夫见浅深。古怪清奇任君说，灵台一片若为寻。",
            "comment": ""
        },
        {
            "title": "以六经左氏传庄子遗伯中第有诗来谢次韵",
            "content": "书种传来直到今，读书几似孝标淫。欲君终就九经库，与子平分一片心。更向漆园穷妙旨，何殊清庙奏遗音。中郎书籍付王粲，想得知余此意深。",
            "comment": ""
        },
        {
            "title": "游隐清",
            "content": "穷冬吏鞅解纷缠，重入兹山忆少年。千里幸同丰岁乐，三生曾结郡人缘。几番山色望空外，今日水声来耳边。坐上何须听丝竹，与君啸咏和风前。",
            "comment": ""
        },
        {
            "title": "题申之寄示春郊画轴",
            "content": "郊原膴春好意足，细草凄迷芳树绿。雁鹜无数泛陂塘，羊牛相与随刍牧。几年不泛浙西船，恍如苏台俯平川。闲人忧国无他策，但愿好雨成丰年。",
            "comment": ""
        },
        {
            "title": "孙子才挽词",
            "content": "身后名何用，人亡意愈深。盖棺悲昨梦，挂剑答初心。潜德仍能发，遗言尚可寻。悼元情更切，接陇柏森森。",
            "comment": ""
        },
        {
            "title": "郑华文挽词",
            "content": "蚤擅春秋学，贤关第一流。少公清泽国，赞府著神州。试邑人交荐，还朝誉更优。如何急流退，不使上瀛洲。",
            "comment": ""
        },
        {
            "title": "枢密谢公挽词",
            "content": "千古台山秀，名流列雁行。惟公登政路，一旦破天荒。故里空华屋，佳城映夕阳。送车无路，东望泪浪浪。",
            "comment": ""
        },
        {
            "title": "题孟东野听琴图因次其韵",
            "content": "谁欤住前溪，夜深以琴鸣。天高颢气肃，月斜映疎星。橡林助萧瑟，泉声激琮琤。弹者人定佳，能使东野听。束带不立朝，遥夜甘空庭。龙眠发妙思，神交穷杳冥。不见弹琴人，画出琴外声。郊寒凛如封，作诗太瘦生。恨不从之游，抚卷空含情。",
            "comment": ""
        },
        {
            "title": "大龙湫",
            "content": "北上太行东禹穴，雁荡山中最奇绝。龙湫一派天下无，万口赞扬同一舌。行行路入两山间，踏碎苔痕屐将折。山穷路断脚力尽，始见银河落双阙。矩罗宴坐看不厌，骚人弄词困搜抉。谢公千载有遗恨，李杜复生吟不彻。我游石门称胜地，未信此湫真卓越。一来气象大不侔，石屏倚天惊鬼设。飞泉直自天际来，来处益高声益烈。从他倒泻三峡流，到此谁能定优劣。雁山佳趣得要领，一日尽游神恶亵。骊龙高卧唤不应，自媿笔端无电掣。轮囷萧索湍不怒，非雾非烟亦非雪。我闻冻雨初霁时，喷击生风散空阔。更期雨后再来看，净洗一生烦恼热。",
            "comment": ""
        },
        {
            "title": "导引",
            "content": "吾皇尽孝，宗庙务崇尊。巨典备弥文。巍巍东向开基主，七世祔神孙。追思九闰整乾坤。环宇慕洪恩。从今密迩高宗室，千载事如存。",
            "comment": ""
        },
        {
            "title": "导引",
            "content": "孝宗纯孝，前圣更何加。高蹈处重华。丹成仙去龙輴远，越岸暮山遐。波臣先为卷寒沙。来往护灵槎。九虞礼举神祗乐，万世佑皇家。",
            "comment": ""
        },
        {
            "title": "醉翁操",
            "content": "冷然。清圆。谁弹。向屋山。何言。清风至阴德之天。悠颺馀响婵娟。方昼眠。迥立八风前。八音相宣知孰贤。有时悲壮，铿若龙泉。有时幽杳，彷佛猿吟鹤怨。忽若巍巍山巅。荡荡几如流川。聊将娱暮年。听之身欲仙。弦索满人间。未有逸韵如此弦。",
            "comment": ""
        },
        {
            "title": "月夜泛舟姚江",
            "content": "秋暑不可耐，几思泛中川。晚来兴有适，溪船偶及门。凉月才上弦，平潮可黄昏。倚楫纵所知，卧看龙泉山。长虹跨空阔，过之凛生寒。坐稳兴益佳，夜气方漫漫。草虫鸣东西，飞乌相与还。仰头数明星，垂手摇碧澜。坐客惜此景，不及携清樽。无酒要不恶，徜徉足幽欢。幽欢有何好，叩舷澹无言。",
            "comment": ""
        },
        {
            "title": "醉翁操",
            "content": "茫茫。苍苍。青山绕、千顷波光。新秋露风荷吹香。悠颺心地け然，生清凉。古岸摇垂杨。时有白鹭飞来双。隐君如在，鹤与翱翔。老仙何处，尚有流风未忘。琴与君兮宫商。酒与君兮杯觞。清欢殊未央。西山忽斜阳。欲去且徜徉。更将霜鬓临沧浪。",
            "comment": ""
        },
        {
            "title": "晓雾",
            "content": "晓雾冥濛水拍堤，稜嶒乱石与云齐。扁舟不用兼程去，到得稽城日已西。",
            "comment": ""
        },
        {
            "title": "钱文季少卿以蜀中织成山谷庐山高为寿次韵",
            "content": "七十衰翁年愈高，意气销尽湖海豪。平生万事不翅足，但欲乞身归故巢。几番挂冠不容去，归梦屡涉沧浪涛。纵使不去岂能久，命如槁叶风将飘。一阳来复值初度，方念吹棘心夭夭。何期老友加记录，乃为衰朽亲挥毫。庐山高哉山谷字，蜀女织就新冰绡。安得东归抱四绝，双凫飞舄追王乔。张图痛饮信一快，更须传宝留儿曹。庆朝非远却图报，别当作颂齐崧高。",
            "comment": ""
        },
        {
            "title": "程文简公挽词",
            "content": "论著大哉尧，英声早已昭。横飞钦远业，特立仰高标。言议超千载，风猷耸四朝。惜乎经世学，不及珥金貂。",
            "comment": ""
        },
        {
            "title": "颜侍郎挽词",
            "content": "赘倅丹丘日，眼看康济泉。同朝叨奖予，侍坐得周旋。妙画多传宝，遗文合细编。典刑今已矣，西望涕潸然。",
            "comment": ""
        },
        {
            "title": "张工部挽词",
            "content": "敕局同寅旧，雌堂屡肯过。故人今有几，朝士更无多。问信书犹湿，相望鬓已皤。忽闻埋璧痛，薤露不成歌。",
            "comment": ""
        },
        {
            "title": "即事",
            "content": "壮志摧颓貌亦衰，岂知官舍傍岩隈。此身不是京尘里，饭了沿山看腊梅。",
            "comment": ""
        },
        {
            "title": "梁审计挽词",
            "content": "壮岁崭头角，夷涂试著鞭。群公争倒屣，诸老亦忘年。论议倾朝誉，功名短世缘。神伤贤伯仲，同雨夜无眠。",
            "comment": ""
        },
        {
            "title": "高端叔挽词",
            "content": "百氏极旁搜，潜心老不休。邻光时自照，箪食孰堪忧。弟子多蓝绶，先生竟白头。凄凉数间屋，知我独春秋。",
            "comment": ""
        },
        {
            "title": "送王伯奋守筠阳",
            "content": "三槐名德萃清门，七叶为州赖有君。道院无忘山谷赋，郡斋当继颍滨文。君应膝上怜文度，我向东床忆右军。振起家声差易耳，便看奏最蹑青云。",
            "comment": ""
        },
        {
            "title": "沈宪敏公挽词",
            "content": "晚出荷公知，登门未觉迟。通班依汉橐，试郡守萧规。藻翰犹频寄，宫墙不再窥。新阡何处是，西望不胜悲。",
            "comment": ""
        },
        {
            "title": "游香山次正言韵",
            "content": "四山过雨翠光流，境胜心閒自点头。野鸟叫春多格磔，晚风吹鬓故飕飕。三年几作旧山梦，一笑喜成今日游。独叹寒泉本无意，强随机械走溪沟。",
            "comment": ""
        },
        {
            "title": "何司业挽词",
            "content": "顷岁游孤屿，名门说二何。胡为终璧水，自合上銮坡。器重连城价，心澄古井波。传家衣钵在，衮衮并儒科。",
            "comment": ""
        },
        {
            "title": "送苏伯昌大卿",
            "content": "甬东曾幸拜苏天，外府官僚复备员。前辈风流真在眼，名公谈笑辱忘年。浙江相对一卮酒，婺港欲行双桨船。门键马衔难作远，西风停立但茫然。",
            "comment": ""
        },
        {
            "title": "赠龙游术士胡杲",
            "content": "方笑刘郎问大钧，从来祸福本无门。世閒生老病死苦，时至即行何足论。",
            "comment": ""
        },
        {
            "title": "梁运使挽词",
            "content": "风月诗千首，烟霞宅一区。三年著朝迹，一节偾亨途。南海瞻遗堞，西门破老巫。才高不尽用，无地寄长吁。",
            "comment": ""
        },
        {
            "title": "寄题王以道兰墅",
            "content": "百卉生深林，无人皆自芳。楚骚发妙意，惟兰乃能当。我欲效潞公，賸种坡之阳。不须强披拂，风来味愈长。君乃先为之，滋畹双雁乡。正欲生阶庭，聚书教诸郎。父子自同心，久之不闻香。老我行西归，一造君子堂。勉哉笃义方，双雁看高翔。",
            "comment": ""
        },
        {
            "title": "刘寺即事",
            "content": "不到兹山二十年，岂知重见旧山川。烟深虽不见湖水，且看长空万里天。",
            "comment": ""
        },
        {
            "title": "省宿",
            "content": "树满茅山绿正肥，昏鸦日日向南归。如今身在三茅外，却看归鸦正北飞。",
            "comment": ""
        },
        {
            "title": "宇文枢密借示范宽春山图妙绝一时以诗送还",
            "content": "范生本以宽得名，不学关仝与李成。笔端自出一机杼，理通神会真其能。横披小轴屡到眼，颇亦时能辨真赝。未见弘大如公藏，茂树乔山春烂漫。此图不是江南山，寒空青嶂疑商颜。高高下下几佳处，庄家时有茅三间。桥梁楼观各有趣，一夫驱驴何处去。安得随入杳霭间，布袜青鞋踏空雾。近山忽断见遥碧，天涯一望无中极。胸中丘壑谁测知，铁屋石人惊笔力。鹅谿六幅高堂空，终日对坐心神融。看罢为我捲还客，自此归余境梦中。",
            "comment": ""
        },
        {
            "title": "丁寺丞挽词",
            "content": "家世传经术，胶庠蔼隽声。上方思旧学，公乃擅专城。滁上功尤著，潮阳政愈明。哀哉锷流水，犹解不平鸣。",
            "comment": ""
        },
        {
            "title": "次韵十诗",
            "content": "幸堪击壤乐清时，衰病情怀百不宜。只好灌畦陪汉叟，更欣学圃慕樊迟。逢人草草须顷酒，得韵匆匆且和诗。琴意高低尤自适，高山流水久心知。",
            "comment": ""
        },
        {
            "title": "以六经左氏传庄子遗伯中第有诗来谢次韵",
            "content": "手披欲究百家编，奴婢年来识郑玄。顾我幸多千卷富，念君未有一经全。诗书心醉不容醒，父子笔耕期有年。此但古人糟粕耳，更须从此悟真筌。",
            "comment": ""
        },
        {
            "title": "次韵五诗·舅甥赓酬之乐",
            "content": "神明未觉晋公衰，老母尤欣兄弟怡。范宁王枕无许寿，牢之无忌不闻诗。秋风对酒劝酬处，夜月乘桥来往时。但要两家同此适，不须更遣外间知。",
            "comment": ""
        },
        {
            "title": "谢潘端叔惠红梅",
            "content": "不学江头玉树寒，寿阳红粉旧妆残。婵娟可是慙随俗，莫作金沙锁骨看。",
            "comment": ""
        },
        {
            "title": "赠黄真护道人游茅山",
            "content": "少年曾上三茅山，千岩万壑穷跻攀。烟霏空翠不可状，弟兄联骑欣清閒。回头五十有余载，至今梦境犹班班。初从崇禧入仙境，元符玉晨纷幢幡。草庵精舍不知数，各占山麓清溪湾。蓑衣相见黑虎谷，苍然白发犹朱颜。延之土窟款清论，桃皮酿酒无留残。达道所居更奇绝，万山开豁如重关。一山巉岩似笔格，耸秀正矗湖中间。白马真人尚生气，长史旧井藏余丹。异石若碎还复合，豢龙几处多澄澜。华阳洞门闭已久，传闻亦有游其藩。抚掌浮沤涌如沸，仙人捧石手可扳。最奇无如大茅峰，千寻直上天市坛。中峰小峰如雁行，下视堆草阜罗烟鬟。三君司命时归降，往往天风吹佩环。人言春日羽衣会，胎禽终日来飞翻。玄帝大鼎秦皇璧，丹砂六千在流泉。地无虺虎与荆棘，但有众药堪延年。洞天凡踪不易到，我欲再往良独难。有时慨想旧游处，陟冈惘惘涕为潸。江夏仙人有仙骨，卓尔拔俗甘瓢箪。摇铃真能彻帝所，挥钁自足驱神奸。曾入金华访初平，今往地肺求洞玄。游经都城道价重，拂袖忽厌拘尘烦。径登紫芝绣衣亭，咫尺众真相往还。神仙渺茫信可学，只恐涓尘天意悭。但见茅君极仙品，谁知求道越岨艰。至今丰碑载锡文，舟堕千剑如指弹。君得此居宜勇进，勿使学步讥邯郸。我欲休官未容去，归梦遇觉多愁叹。终当挂冠四明隐，扪萝采石纫芝兰。江东日暮云生处，安得羽化同霞餐。",
            "comment": ""
        },
        {
            "title": "李才翁贺除天官次韵",
            "content": "我居铨部闹簪裾，终羡寒窗只蠹鱼。每念故交今有几，况如盛德岂容疎。京尘共叹催人老，市道谁知有隐居。久苦笔端枯渴甚，楚波正欲借君余。",
            "comment": ""
        },
        {
            "title": "枕上",
            "content": "不守庚申不坐禅，老来触事总悠然。天明门外无来客，尽好萧萧听雨眠。",
            "comment": ""
        },
        {
            "title": "长女淯归夫家寄以小诗",
            "content": "胡笳未了遽成归，妇职如何敢失期。弹到佳声重入塞，伯喈未免念文姬。",
            "comment": ""
        },
        {
            "title": "戏作",
            "content": "二子为丞分越邑，女儿随婿过江南。莫言屋里成岑寂，匹似当初只住庵。",
            "comment": ""
        },
        {
            "title": "初出燕山",
            "content": "去国三千里，还家第一程。都缘人意乐，便觉马蹄轻。落日催心速，飞云逐望生。莫嫌归去晚，犹得趁清明。",
            "comment": ""
        },
        {
            "title": "观云寄简讲师",
            "content": "苍狗俄然又白衣，来从何处去何归。无心出岫还归去，莫向秋风说是非。",
            "comment": ""
        },
        {
            "title": "端明殿学士王公挽词",
            "content": "短檠铁研用功深，万卷蟠胸不辍吟。故国遁身来济岱。壮年发藻向儒林。爱民利物平生事，忧国忘家一片心。史馆顷年陪润色，挽公无路涕盈襟。",
            "comment": ""
        },
        {
            "title": "陈文懿公挽词",
            "content": "一别屡经岁，归舟已及门。方期情话悦，空讶语音存。善行传千载，芜词愧九原。伤心歌楚些，无地可招魂。",
            "comment": ""
        },
        {
            "title": "水蕉",
            "content": "猎猎水芭蕉，如将隐士招。清风来处远，袢暑坐中消。",
            "comment": ""
        },
        {
            "title": "仲舅尚书生朝",
            "content": "去年生朝燕稽山，馆舍朗朗屋百閒。红裙合乐饮彻旦，坐上众客皆酡颜。今年生朝半归路，竹舆萧萧晓冲雨。回头风景非去年，当时宾客今何处。仕已喜愠曾何分，适斋酃减楚子文。鼻閒栩栩固自若，世情物态徒纷纷。平生知足志闲退，归老乡关了无悔。但欲年年醉西风，坐阅人閒百千岁。人閒万事日不同，尚书人望方颙颙。明年举酒拜公寿，安知不在槐庭中。",
            "comment": ""
        },
        {
            "title": "钱江阴挽词",
            "content": "庾岭梅花暖，贤侯惠爱深。精神虽满腹，抚字亦劳心。九转竟难遇，二毛何遽侵。伤哉东逝水，无复大江阴。",
            "comment": ""
        },
        {
            "title": "又次郑性之悬尉韵",
            "content": "几番好雨应先占，欣见阶庭绿草纤。秋后阴晴犹未定，更看新月卧磨鎌。",
            "comment": ""
        },
        {
            "title": "莫将仕挽词",
            "content": "自叹清才久陆沉，晚从内典用工深。谛观烱烱死生际，宁复纷纷利禄心。载酒今谁问奇字，遗经古亦胜黄金。十年契阔遽如许，老泪临风自不禁。",
            "comment": ""
        },
        {
            "title": "丘文定公挽词",
            "content": "谋国规模阔，绝人才具高。三朝千载过，四海一身劳。儒将通鸳序，枢庭握豹韬。皇家资柱石，天遽夺伊皋。",
            "comment": ""
        },
        {
            "title": "它山堰",
            "content": "它山堰头足奇观，百万雷霆声不断。谁把并州快剪刀，平剪波澜成两段。四明山深水源远，众壑会谿长漫汗。滔天狂潦不少留，泻入长江势奔窜。贤哉唐家王长官，欲图永利输长算。想得惨澹经营时，下上山川应饱看。西偏千岭相属联，惟有兹山拥东岸。遂於此地筑横埭，截取众流心自断。斟酌利害不全取，高下参差仅强半。水大十分七入江，徐挹三分供溉灌。支流瀰瀰穿郡城，脉络贯通平且缓，旱时反此水亦足，坐使千年忘旱暵。无穷庙祀报元功，像设森严人敢玩。梅梁夭矫有冥助，大患于今尚能捍。前辈所作多神灵，日月真成赤心贯。后人小智或更易，费尽工夫随破散。河堙盍浚谋不集，堤断河倾流甚悍。富民缩手人受殃，仰望古人重与叹。老木号风波湛碧。画屏俯仰丹青焕。更须积雨看惊湍，濡足褰裳何足惮。去家不远时一游，短艇垂纶流可乱。八月傥有仙槎来，便欲乘之泝天汉。",
            "comment": ""
        },
        {
            "title": "寄题台州倅厅云壑",
            "content": "顷年登临赤城里，江绕城中万家市。治中寄我云壑图，快读新诗眼如洗。回思岁月如星流，念念飞空寻旧游。披图哦诗想幽致，直欲携筇上山头。闻有於菟在岑蔚，晚径寒鸦敢翔集。几年榛棘蔽鼪鼯，一朝绝境从中出。细路虽非五达康，萦回自觉阻且长。万壑风烟开绝顶，一丘曲折於中藏。老砂射日银星炯，梅峡含风襟袖冷。千岩高下各异状，如障如锋亦如领。天景须凭意匠营，山不在高仙则名。规抚已定力未暇，他时会有滕王亭。风浪隔阔天垂幕，安得叩门亲剥啄。诗成梦到故山川，睡美不知钟鼓传。",
            "comment": ""
        },
        {
            "title": "题孙谷桥墦间图",
            "content": "墦间不足又之他，犹自施施骄室家。齐国一人如许尔，宁知后日事如麻。",
            "comment": ""
        },
        {
            "title": "旱久无水王伯容分惠桃源大谿泉将以长篇水至",
            "content": "七十老翁门昼闭，终日萧然无一事。却因不雨动衰怀，拥笏黄堂与祠祀。兼旬旱涸舟不通，井泉欲竭知无计。僮奴抱瓮扣比邻，水不得清仅无滓。旧时见说横谿源，有水侧出万竹前。考之尔雅名汍泉，颇思走介分微涓。去之一驿不易到，午暑坐想空垂涎。不知何人剥啄扣我门，惠以小罂童稚惊相传。启封一勺挹清泚，烹试茗碗真增妍。况当精祷已孚应，三日檐溜倾潺湲。病中一笑成莞尔，城闉安有泉如此。吴松四桥思陆羽，白帝城西歌子美。何用中泠取扬子，已觉清甘冰人齿。前人所品殊不定，一下一高随所喜。老我住世能几年，引饮一瓢几子渊。行见甫田取十千，坐使远近俱安然。欲和大篇不觉沉吟久，击钵成章慙敏手。",
            "comment": "【注释】【原题】：旱久无水王伯容分惠桃源大谿泉将以长篇水至已雨走笔次韵"
        },
        {
            "title": "送蒋德常宰鄱阳",
            "content": "棋社颇寥落，聚舍多差参。矧如夫君贤，贵重双南金。岂可无此君，周旋相与深。一别归未久，征鞍又駸駸。老我苦多病，别酒难重斟。掺祛不可留，赠言效规箴。吾闻古番君，甚得江湖心。官无崇与庳，时无古与今。古人乃能尔，敛衽当致钦。我亦一丈夫，毋谓力难任。未暇言偃歌，肯弹宓贱琴。明恕加抚摩，细故多亲临。罔密吏易奸，赋重民弗禁。飞鸮怀桑葚，烹鱼溉釜鬵。此邦熟往来，当有慰黎黔。君能践世科，朝行伫朋簪。公余昌远业，书读松竹林。故家未见书，校雠如向歆。时时为寻访，归来共书淫。勿以三径荒，閒作庄舄吟。勉哉赴功名，莫待二毛侵。数年傥加我，寒盟尚能寻。",
            "comment": ""
        },
        {
            "title": "端明殿学士张公挽词",
            "content": "英略古无对，外庸今最良。众方期共政，人已叹云亡。不听尚书履，犹怀太守章。康庐星忽堕，丹旐袅清湘。",
            "comment": ""
        },
        {
            "title": "盛夫人挽词",
            "content": "婉嫕闺中秀，清高林下风。相夫能尽礼，教子使移忠。边郡官无旷，都城养得终。壶彜今具在，流庆复何穷。",
            "comment": ""
        },
        {
            "title": "湖上次袁起岩安抚韵",
            "content": "同年紫陌再寻春，力主斯盟赖尹京。山外斜阳湖外雪，夜来阴霭晓来晴。平波滟滟新添绿，冻木欣欣欲向荣。此日此身清洁甚，软红何苦太忙生。",
            "comment": ""
        },
        {
            "title": "王伯齐染髭",
            "content": "垂髫相见舜江滨，荏苒俄惊过五旬。顾我颓龄真似叶，讶君长鬣亦如银。万金安得神仙药，一笑重回旧日春。纵使星星还复出，不妨时作少年人。",
            "comment": ""
        },
        {
            "title": "送赵至道节推",
            "content": "君来入幕恰三年，我幸投闲识此贤。婉画时时因事见，素风凛凛信家传。易林律本君须寄，月窟天根语未圆。问讯难兄无恙否，相忘千里各瀛壖。",
            "comment": ""
        },
        {
            "title": "陆宣城挽词",
            "content": "奕世承家学，诸公荐吏能。政传花县美，心与练江澄。易箦去何远，攀辕悲不胜。伤哉嬴博葬，泪尽老延陵。",
            "comment": ""
        },
        {
            "title": "赵南仲寄王朴画猫犬戏为之赋",
            "content": "{上髟下监}鬖两狻猊，胡为到庭户。细观画手妙，模写真态度。意足谢繁笔，不待丹青汙。乱扫腹背毛，头足巧分布。尨也如愁胡，眉攒眼光注。岂惟足生氂，垂耳纷败絮。掉尾固自若，狸奴为惊瞿。侧耳实畏之，冲目犹取怒。诚知取形似，不吠亦不捕。对之辄一笑，聊用慰沈痼。",
            "comment": ""
        },
        {
            "title": "赠光孝益老",
            "content": "鴒原鸿雁行，此理悬诸天。万事可变灭，天性难推迁。显菴幼出家，洁饥同玄蝉。一钵寄西东，悠悠经几年。外慕等浮云，百念灰无烟。难兄忽相逢，触动欢喜缘。光阴信可惜，征袂何翩翩。叱胥掩簿鴒，来同妙峰禅。刺刺道家世，客泪如迸泉。玉堂与黄合，衣钵亲相传。游宦非为贫，不敢替所先。老师虽宴坐，至情岂唐捐。此会非偶尔，绝倒秋风前。手持诗卷来，谓予得无言。晓以天性语，人生要有原。嗟哉伪日薄，萁豆本同根。一旦成仇敌，釜中急相煎。宁知有佳人，芳草梦阿连。相见无几时，瞥如鱼跃渊。固知出世法，惜别讵不然。又当作大观，勿为爱网牵。千山元不隔，毋庸对床眠。",
            "comment": ""
        },
        {
            "title": "曾无逸郎中名燕居曰和三续社有诗次韵",
            "content": "通地通天只个中，千岐虽别大都同。两家偶尔流传盛，一贯临之内外融。欲境扫开心在我，浮云散尽月当空。感而通者从来话，不感须知自有通。",
            "comment": ""
        },
        {
            "title": "史清翁次前韵觅酒以金川玉友一枕瓶西安酒一",
            "content": "社中日相从，此意岂不真。其初定要约，深期往来频。今年苦多故，孤负四郊春。清和到新秋，其间足良辰。而我独抱痾，未能会嘉宾。近又得玉友，风味尤可人。思与君痛饮，欲招复逡巡。忽焉得新酒，亟遣径入脣。别有酒一斗，併使君意伸。我虽不敢尝，为洗胸中尘。",
            "comment": "【注释】【原题】：史清翁次前韵觅酒以金川玉友一枕瓶西安酒一斗送之次韵"
        },
        {
            "title": "蒋慈谿挽词",
            "content": "下笔欲生风，磨砻日有功。推敲诗益炼，骈俪语尤工。经问南雷叟，家传十八公。词人谁可继，文阵滑稽雄。",
            "comment": ""
        },
        {
            "title": "姜钟离挽词",
            "content": "门户期兴起，交朋务琢磨。反身求大学，决意取儒科。赞府声尤著，邻封惠亦多。伤心濠上路，无复听弦歌。",
            "comment": ""
        },
        {
            "title": "齐国夫人曹氏挽词",
            "content": "痛哭王孙去，南来万晨余。解衣催艇子，扶杖拥篮舆。已矣空鸾镜，谁欤得雁书。辛勤立门户，地下勿欷歔。",
            "comment": ""
        },
        {
            "title": "袁通判挽词",
            "content": "大道知如路，一心长似斋。耄期称不倦，胸次乐无涯。孝谨古难及，友薛人自怀。无瑕夜光璧，黄壤痛深埋。",
            "comment": ""
        },
        {
            "title": "王遂安挽词",
            "content": "学问自冰翁，词章耸巨公。不慙循吏传，真有古人风。扪虱书犹在，飞岛迹遽空。人琴悲人敬，三读怆深衷。",
            "comment": ""
        },
        {
            "title": "送万耕道帅琼管",
            "content": "黎山千仞摩苍穹，颛颛独在大海中。自从汉武置两郡，黎人始与南州通。历历更革不胜计，唐设五筦如容邕。皇朝声教久渐被，事体全有中华风。生黎中居不可近，熟黎百洞蟠疆封。或从徐闻向南望，一粟不见波吞空。灵神致祷如响答，征帆饱挂轻飞鸿。晓行不计几多里，彼岸往往夕阳舂。流求大食更天表，舶交海上俱朝宗。势须至此少休息，乘风径集番禺东。不然舶政不可为，两地虽远休戚同。古今事变无定论，难信捐之与扬雄。四州隅分各置守，琼台帅阃尤尊崇。高雅大纛拥方伯，鼓吹振响惊蛟龙。汉家威名两伏波，卢丁以来几宗工。卫公精爽尚如生，妙语况有玉局翁。史君吏事素高了，明若古镜摩青铜。叱驭行行不作难，平生惟仗信与忠。布宣王灵万里外，益使向化来蛮賨。第惟遐方习疎慢，政化要当率以躬。雾中能见越王石，自然心服令易从。顽犷未率宜以渐，勿示骇政先含容。平平之策用定远，下下之考书阳公。吏民生长固安土，尚当摩抚如童蒙。属僚宦游岂得已，士多失职悲途穷。名分卑尊不可紊，更念何处不相逢。官事既了与无间，可使知气俱冲融。乡闾惜别情所钟，临岐为倾琥珀浓。手遮西日念远去，欲留奈何鼓逢逢。愿君稳度三合溜，早归入侍明光宫。",
            "comment": ""
        },
        {
            "title": "送王知复宰建德",
            "content": "筮仕一何早，字民一何迟。历历三十年，中间多险巇。宦途只平进，分寸穷攀跻。最后官胃监，一蹴黄金闺。低徊能自爱，风鷁甘退飞。宁为红莲幕，往寻武陵谿。亲党多劝止，君去独不疑。治家有贤媛，应门委佳儿。安居舍大厦，列屋间歌姬。风霜登客路，单车如鸡栖。勇决有如此，端是英雄姿。有志事竟成，不后一年期。明诏趣鵷班，壮县催瓜时。赢得为君子，否泰相因依。古郡足萧洒，年来困征追。守宰俱贤明，斯民其庶几。杭苇欲走别，有足如絷维。举酒向西望，离愁渺天涯。惟君才素高，邑若不足为。谓难易将至，谓易后难支。老我百念冷，安能效良规。犹记簿领初，过庭闻旧诗。惟畏为过寡，惟勤无功亏。遗训俨如在，终身当诵之。",
            "comment": ""
        },
        {
            "title": "寄题汪端明坟庵真如轩",
            "content": "山藏佳处竹藏庐，见说离家百里余。已矣空求真学士，伤哉閒杀老尚书。后生自恨登门晚，壮岁宁忘跪履初。怅望九京那可作，此心徒切慕相如。",
            "comment": ""
        },
        {
            "title": "谢潘端叔惠红梅",
            "content": "殿后鞓红色漫穠，绛桃空自笑春风。何人击碎珊瑚树，恼得瑶姬面发红。",
            "comment": ""
        },
        {
            "title": "赵资政当山堂",
            "content": "我公仁存心，乐山心如丹。平生经行处，不厌行路难。青城及大面，万叠连百蛮。扪参仰胁息，亦尝坐长叹。功成归四明，得地数亩悭。城隅路穷际，小桥水汪湾。萧条渔家市，中有屋百间。危楼俯人世，一看山四环。堂深无他景，犹以城当山。城荒披绿莎，青青透槹閒。秀润长满门，坐对无跻攀。日夕气亦佳，鸟飞相与还。终日看不厌，徙倚十二栏。有如拥泰华，管窥见一斑。况兹绿阴成，连朝雨潺潺。浓翠真欲滴，秀色几可餐。我家但环堵，穷年困弯跧。出门得旷望，遥望罗烟鬟。有时碧云涌，半空耸商颜。须臾辄变灭，欲驻良亦艰。羡公得佳趣，容我游其藩。悠然时见之，重门勿令关。",
            "comment": ""
        },
        {
            "title": "吊王卿之丧次韵",
            "content": "去岁同登百尺楼，相期春晚更重游。舟藏大壑夜俄去，桥跨清溪花自流。五纪情亲真是梦，四山风物总成愁。一朝千古尚何及，空使文皇叹薛收。",
            "comment": ""
        },
        {
            "title": "史少师赐第赏芍药分韵得木字",
            "content": "帝城有仙山，双径森万玉。洞户入深窈，突兀见华屋。相君领众客，红药想芬馥。霜刀妙裁剪，烟脂点冰轂。枝弱不胜花，翠叶共斜矗。向来争春风，桃李愧粗俗。百卉纷何在，庭树拥新绿。此花丈人行，俨立见幽独。相君戴花笑，和气俱可掬。人言此花胜，相君意倾属。谁知心广大，何物不蒙福。岂以庭中花，而肯弃凡不。君看择胜具，所在可追逐。自言居闲时，情话会亲族。一花有可观，烂赏费银烛。此心何拣择，寓意本无欲。以此宰天下，以此镇藩服。儿童与走卒，人人歌相国。有能达此观，春风四时足。",
            "comment": ""
        },
        {
            "title": "寄题吴绍古县尉经德堂",
            "content": "问舎玉真下，读书经德中。心期知共远，臭味许谁同。吹笛夜凉月，舞雩春暮风。直须涵咏熟，毋负象山翁。",
            "comment": ""
        },
        {
            "title": "王提刑挽词",
            "content": "二广外台首，威棱著一门。志期诸郡肃，忍见匹夫冤。奋系犹鹰鸷，兴谗有兔爰。投閒了无恨，此意与谁论。",
            "comment": ""
        },
        {
            "title": "李尧卿挽词",
            "content": "里社久相从，知君阴有功。救人多药喜，持论耻雷同。素业诸郎在，浮生一梦空。凄凉宋清传，健笔愧河东。",
            "comment": ""
        },
        {
            "title": "王忠文公挽词",
            "content": "夙负敢言气，输忠不爱身。刘蕡仍遇主，绮季更忧民。治行真循吏，风稜古争臣。荐绅千载恨，不得究经纶。",
            "comment": ""
        },
        {
            "title": "隐清",
            "content": "右军访文君，遁迹入深竹。我来寻歔歈，人亡但容谷。灵龟闯澄潭，华宇对飞瀑。若人今何之，尚想旧茅屋。吾闻古君子，千载守孤独。楚些不可招，怀哉怆乔木。",
            "comment": ""
        },
        {
            "title": "巾山",
            "content": "两鳌贔屭随西行，势欲吸尽西江清。是谁缭以千丈城，欲去不去岂不灵。化为青山镇东溟，首冠窣堵双峥嵘。安舆从东喜逢迎，笑指鳌背同来登。春残雨足绿阴成，山鸟相和声咿嘤。自从半山经小亭，仰望巨石扶轩楹。千山万山拥翠屏，阴霾扫静纤云兴。翠微下有长江横，衮衮不尽千古情。广轩俯瞰万瓦平，佳处历历堪指名。雪蓬蹙云连曲肱，蜂房蚁垤栖残僧。扶栏更上三两层，一览物象无遗形。从倚未厌茗椀倾，长啸两腋清风生。亲颜甚怡轮为停，我亦色笑喜不胜。愿我双亲俱遐龄，方瞳炼颜华发星，如此两峰相对青。",
            "comment": ""
        },
        {
            "title": "杨待制挽词",
            "content": "望重威无怒，仁深勇有余。百年忧国志，满箧荐贤书。德政不胜载，才猷示尽摅。佳儿人物似，真可大门闾。",
            "comment": ""
        },
        {
            "title": "题汪季路太傅所藏龙眠阳关图",
            "content": "画出阳关古别离，萧疎柳质不胜悲。行人顾叹离人泣，柳下渔翁总不知。",
            "comment": ""
        },
        {
            "title": "仲观有诗来谢次韵",
            "content": "危机屡见剑头炊，喜及挂冠神武时。从此含藏三寸舌，算来插得几张匙。读书窗下病勤旧，攻媿庵中老住持。速办小舟频往反，及今精力未全衰。",
            "comment": ""
        },
        {
            "title": "王检正挽词",
            "content": "客授蒙倾盖，朝参喜缀班。开藩才一水，去国遂千山。晚遇名方重，言归鬓未斑。功名付诸子，含笑谢尘寰。",
            "comment": ""
        },
        {
            "title": "游惠山",
            "content": "石径萦回入翠林，廿年故步喜重寻。千山直上云扉启，万木阴中古殿深。泉水泓澄风拂拂，洞门幽杳昼沈沈。调琴瀹茗清无限，倦客忘归到夕阴。",
            "comment": ""
        },
        {
            "title": "资圣寺",
            "content": "野溪清浅度危桥，径策枯筇上紫霄。晓雾暗蒸山寺雨，松风深隐海门潮。浮杯水涨人何在，洗钵池清意已消。又上乐亭基上望，云山万里更逍遥。",
            "comment": ""
        },
        {
            "title": "题萝月上人送鸿小楼",
            "content": "雨洗春山空翠新，登楼不见送鸿人。薜萝清夜月依旧，无复新诗泣鬼神。",
            "comment": ""
        },
        {
            "title": "送刘仲起主簿",
            "content": "刘郎鸾栖海濒色，不减向来人姓习。凛然躯干即之温，语恐伤人中有立。论交虽厚笑甘体，御吏以严无束湿。公余黄卷频卷舒，艺圃工夫日加葺。永嘉素多君子僚，休沐新盟有清集。伯伦忽去谁鲸吸，欲挽不留情悒悒。君方年盛才有余，逸骥宁容在羁馽。期君速蹈功名机，塞草连云朔风急。",
            "comment": ""
        },
        {
            "title": "龙潭太室一笋穿入露满其上因赋之",
            "content": "一笋入屋照座寒，凌晨仍有清露漙。益信露珠自根起，正如真水朝泥丸。厦屋不应为汝穿，不肯屈节斜倚栏。干霄拂云已在望，且复自保青琅玕。",
            "comment": ""
        },
        {
            "title": "常禅师塔",
            "content": "当时道价极光华，鸷兽相随共一家。象去虎亡师亦老，不须百鸟更衔花。",
            "comment": ""
        },
        {
            "title": "唤仙阁",
            "content": "上到危层莫唤仙，只凭横槛挹江天。江天如许来借眼，何用征侨更偓佺。",
            "comment": ""
        },
        {
            "title": "吴待制挽词",
            "content": "御史再乘骢，史言沃帝聪。处心平似水，疾恶迅如风。遇合嗟何晚，论思信有功。惜哉辛佐治，竟不到三公。",
            "comment": ""
        },
        {
            "title": "谢潘端叔惠红梅",
            "content": "坡翁着意赋三诗，谩说穠香已透肌。若见此花应绝倒，惜君生晚不逢时。",
            "comment": ""
        },
        {
            "title": "又次丁端叔韵",
            "content": "好风凉月湛中秋，自笑何为作远游。不有诸君故人恋，未应连日贾胡留。三千银界俱呈色，十二珠帘总上钩。饮罢客归清不寐，谁知心折大刀头。",
            "comment": ""
        },
        {
            "title": "太恭人刘氏挽词",
            "content": "卫氏一儿足，他人总不如。一麾欣义檄，千骑拥潘舆。台岳伤归旐，青山满送车。佳城流庆远，旁可万家居。",
            "comment": ""
        },
        {
            "title": "潘大卿挽词",
            "content": "直上青云不作难，壮年何事挂衣冠。功名已矣乘时望，风节翘然见岁寒。鸿去冥冥矰不到，蝶飞栩栩梦惊残。伤心耆老今无有，留得遗编向后看。",
            "comment": ""
        },
        {
            "title": "谢林德久正字惠诗次韵",
            "content": "老我甘投閒，晏然十三秋。兹来何所似，反衣狐白裘。京尘素为缁，梦寐思首丘。低徊未成去，黾勉终自羞。久闻歌楚骚，欲见知无由。诗文惠盈轴，一诵消百忧。便当细论文，夜雨同春蒭。平生万事了，此去复何求。尚贪未见书，痛洗千斛愁。得此不翅足，携归老先畴。",
            "comment": ""
        },
        {
            "title": "林正惠公挽词",
            "content": "凛凛古循吏，堂堂真巨公。死生忘度外，邪正烱胸中。忧世心诚切，筹边事已空。龟潭山下水，流庆与无穷。",
            "comment": ""
        },
        {
            "title": "谢蒋行之送菊",
            "content": "秋老情怀尽自宽，眼前只欠菊花圃。分来三径双株秀，先得重阳两日看。玉软金轻无限态，风高露冷不胜寒。幽人相对成清伴，正尔落英供夕餐。",
            "comment": ""
        },
        {
            "title": "送赵清臣宰姚江",
            "content": "长江东去跨虹桥，千丈横堤捍海潮。更向烛谿图永利，坐令百里沸歌谣。",
            "comment": ""
        },
        {
            "title": "袁府君挽词",
            "content": "家学传三世，几间无二书。力行真勇猛，进取故舒徐。前辈多遗墨，先人只故庐。后来窥瓮牖，志士为欷歔。",
            "comment": ""
        },
        {
            "title": "国仲观迁居尹隩访别",
            "content": "晚年来定一枝巢，到处盖头无把茅。又欲浮家过尹隩，何殊乐道向莘郊。君今去此难招隐，老更从谁可定交。见说衡门临野水，秋深容我去推敲。",
            "comment": ""
        },
        {
            "title": "谢潘端叔惠红梅",
            "content": "自昔梅花雪作团，红梅晚出可人看。江梅不解追时好，只守冰姿度岁寒。",
            "comment": ""
        },
        {
            "title": "赵左司挽词",
            "content": "淮甸争钱币，夔城辩戍兵。诏归南郡近，公去北门轻。避宠若将浼，求闲竟不成。亦齐无适莫，一笑老于行。",
            "comment": ""
        },
        {
            "title": "孺人陈氏挽词",
            "content": "令子齐年好，相从识壶彜。萧生结绶日，孟母卜邻时。未下升堂拜，俄闻陟屺悲。天涯致刍束，泪落薤歌辞。",
            "comment": ""
        },
        {
            "title": "曾吏部寿诗集老杜句",
            "content": "刺史诸侯贵，春城海水边。层城临媚景，水合数百源。山色佳有余，云门吼瀑泉。游山忆谢公，频游任履穿。三寸如黄金，朱橘不论钱。潇洒到江心，石濑月娟娟。翠华拥吴岳，谁扶黄屋尊。御榻在嵽嵲，佳气拂周旋。多除南省郎，一麾出守还。城中贤府主，今之黄颍川。笔落惊风雨，谈论淮湖奔。君书一万卷，分明在眼前。老气横九州，黄鹄摩苍天。历职汉庭久，磊落映时贤。否臧太常议，正直朱丝弦。东下姑苏台，戮力効鹰鸇。谒帝似冯唐，明公独妙年。列宿顿辉光，馨香粉署妍。卿月升金掌，等级敢比肩。巢许山林志，虚心味道玄。此邦承平日，接近与名藩。时节立复度，水旱其数然。百谷漏波涛，狂风大放颠。江流气不平，地轴为之翻。人烟眇萧瑟，茅茨寄短椽。凋瘵满膏肓，诛求何多门。至尊方旰食，鸿雁美周宣。平生方寸心，穷年忧黎元。恐辜明主恩，筋力不辞烦。晨趋阊阖内，应对如转环。制可题未乾，御札早流传。斯人亦何幸，已闻动行轩。滞务兹一扫，烦苛法令蠲。抚养甚分明，连樯并米船。蜂蠆不敢毒，歌笑轻波澜。骄阳化为霖，江鸣夜雨悬。公镇踰岁月，人安若泰山。且如今年冬，祁寒为之暄。萧萧理体静，迥出诸侯先。何时降玺书，谁能叫帝阍。丝纶实是新，载渥照乾坤。借问今何官，蓬莱汉阁连。鸳鹭回金阙，会是正陶甄。煊赫旧家声，风流今尚存。严家聚德星，文雅见天伦。曾参与游夏，寔为亲弟昆。潘舆送喜频，堂后自生萱。国与大名新，中堂有神仙。令子各清标，芝兰叠璵璠。今朝乌鹊喜，仙鹤下人间。甘作老人星，晨霞朝可餐。但求椿寿永，何曾藉偓佺。献寿更称觞，肃肃秩初筵。烂漫倒芳樽，华烛蟠长烟。清朝燕贺人，尚为诸侯客，坐客寒无毡。未见有知音，非理谁与论。始知贤主人，见我颜色温。包蒙忻有击，豁达露心肝。窃效贡公喜，兼尽宾主欢。吹嘘人所羡，推毂期孤鶱。",
            "comment": ""
        },
        {
            "title": "午睡戏作",
            "content": "早起三朝当一工，老来贪睡不相同。偶然一次五更起，却用重眠到日中。",
            "comment": ""
        },
        {
            "title": "陈天成用东坡赵清献高斋诗韵赋适斋次韵",
            "content": "二公晚辞轩冕劳，两斋莫辨适与高。尝登云山仰清献，平地著屋山周遭。白头日过适斋下，钓游尚想随儿曹。方从家舅与俱隐，野鹤谁能鸣九臯。加我数年未纳禄，解去簪绂甘同袍。世间此事要识破，差处不可容一毫。颍川尉仙赋长句，数雨之管烦君操。欲追险韵继坡老，词锋犀锐真吹毛。舅家见诗勉续貂，长松想倚慙青蒿。我本无复望禄仕，不应招我更由敖。",
            "comment": ""
        },
        {
            "title": "送赵子直贰卿帅三山",
            "content": "一蹴登从班，人胡谓公迟。建牙帅七闽，人胡为公疑，公今第一流，志操古与期。两州有遗爱，江西憺霜威。重来长道山，批敕兼琐闱。一片忧国心，辗转中夜思。正色抗危言，传诵满绅緌。造膝有启沃，削藁知者谁。此心与天通，此意上所知。所以名愈尊，万口同一词。进用恐不速，小却成叹咨。天语自昭然，更欲试望之。况彼三山重，谋帅皆衮衣。兹行岂细事，报政不待朞。登门恨最晚，臭味忘贱微。自慙空惜别，不解留孔戣。十连终敛惠，居中乃其宜。试问行道人，但知望公归。",
            "comment": ""
        },
        {
            "title": "次仲舅韵寄拙庵",
            "content": "明月堂前玉几山，倦游双径却来还。舅甥相与成三隐，城郭山林等是闲。",
            "comment": ""
        },
        {
            "title": "王修撰挽词",
            "content": "贱子何能直一钱，夫君於我独知怜。樽罍谈笑几侵夜，琴剑周旋不计年。此去空悬徐孺榻，重来无复孝廉船。百身愿赎嗟何及，衰涕满襟如迸泉。",
            "comment": ""
        },
        {
            "title": "次韵十诗",
            "content": "懒学仙家炼大还，但欣晚节在林间。鸳行免奏三千牍，驽驾难参十二闲。短艇有时浮渌水，轻舆到处赏佳山。莫言冷淡为生活，冷淡终然无后艰。",
            "comment": ""
        },
        {
            "title": "送内弟汪耐翁随侍因赴临川推官",
            "content": "之子长才盍要津，未知此别几经春。且为湓浦过庭子，径作临川入幕宾。生长外家身已死，周旋中表意尤亲。从今家问须情实，莫事虚文学外人。",
            "comment": ""
        },
        {
            "title": "玉霄亭玩雪",
            "content": "群斋高晏雪浮空，同上山城第一重。今日无非银色界，此亭真是玉霄峰。云迷野路舞轻鹤，风急瓦沟嘘龙龙。便欲相将游汗漫，剡溪何必访遗踪。",
            "comment": ""
        },
        {
            "title": "题施武子所藏醉白堂记",
            "content": "堂名醉白尚存不，词翰辉光射两眸。天下曾除苏氏学，禁中却有太清楼。旧碑於世已难见，真迹惟君乃得收。感叹不堪衰泪落，林卢山下水空流。",
            "comment": ""
        },
        {
            "title": "李公执挽词",
            "content": "乃翁志欲卧烟霞，宅枕清江欲泛槎。心地共知容渤澥，梦魂曾不到京华。伯鱼久已闻贤训，魏子端能起外家。瀰望三江梁下水，陇西德泽信无涯。",
            "comment": ""
        },
        {
            "title": "高端叔挽词",
            "content": "铁石赋梅花，闲情白玉瑕。两公终磊落，千载敢喧哗。清节成瑰伟，浮词尚蘖芽。君看死生际，不见一毫差。",
            "comment": ""
        },
        {
            "title": "奉口遇雨",
            "content": "七月欲尽八月初，天久不雨暑未徂。下田焦卷上田槁，愁叹不止田间夫。呕哑水车日夜响，漕河扬尘成坦途。喜见此溪深且广，玄云忽起西北隅。林间槭槭水沤起，两岸人物欢欲呼。未闻霶霈润龟拆，且使万物聊沾濡。船窗飘洒疎蓬漏，客意自适凉襟裾。引身东望云气薄，未知帝城有此无。传闻今日方奏告，便有响应来斯须。人家百万苦炎熇，君王齐祷几月余。君王斋祷几月余，云师雨师其疾驱。",
            "comment": ""
        },
        {
            "title": "适斋慕香山之高续达哉行集香山诗句次韵",
            "content": "脱衣典酒曲江边，不作闲游即醉眠。大抵浮荣何足道，生理何曾得自全。朝廷顾我作闲人，髣髴缗钱二三千。一种共君官职冷，收得身来已五年。五年炎凉凡十变，老后谁能惜酒钱。尘缨世网重重缚，七十八十百病缠。千万人中无一人，自喜天教我少缘。六十三翁头雪白，贫家强健亦天怜。每愧尚书情眷眷，与君一醉一陶然。其间气味都相似，犹在病羸昏耄前。月夜徐行石桥上，累累栋宇相连延。岁种薄田一顷余，薄产处置有后先。更无俗物当人眼，游鱼鱍鱍莲田田。为君举酒歌短歌，不妨兼有散花天。",
            "comment": ""
        },
        {
            "title": "群从泛湖次叔韶弟韵",
            "content": "倚遍瀛洲十二栏，老蟾推出烂银盘。绝怜千顷波澜阔，更觉满身风露寒。境胜能令诗兴逸，夜深自喜酒肠宽。离离挂影清如许，莫惜终宵作意看。",
            "comment": ""
        },
        {
            "title": "送何道夫秘监守潼川",
            "content": "妙龄冠蜀士，名声振王畿。晚随召节来，天朝增羽仪。我昔倅丹丘，鹿侯挂冠归。群公俱祖送，见公四三诗。颇恨著鞭先，自言乞身迟。拳拳慕下风，直欲梦见之。还朝挹高致，气宇清且夷。称者不容口，往往同一词。始见荷倾倒，笑谈欲忘疲。况当秋风高，滥吹参试闱。鼎脔得一尝，豹斑容管窥。叔度真似道，庄生信忘机。私谓如此人，定应备论思。胡为归兴勇，抗章气不衰。鼓盆万晨外，抱孙更成悲。拥麾东川去，无人留孔戣。别怀不自胜，别酒听淋漓。他时念老成，追锋且复西。公能重来否，此意非吾私。",
            "comment": ""
        },
        {
            "title": "大雪赵振文寄诗言乘月泛舟清甚次韵",
            "content": "旧闻老具擅诗声，夜泛钱塘向凤城。今日清游更豪逸，雪花和月带潮生。",
            "comment": ""
        },
        {
            "title": "行香闻杜鹃",
            "content": "墙西绿树杜鹃声，老我何堪侧耳听。我自赋归归不得，不须苦语更丁宁。",
            "comment": ""
        },
        {
            "title": "登育王望海亭",
            "content": "瘦藤拄破山头云，山蹊尽处开危亭。平田万顷际大海，海无所际空冥冥。乾端坤倪悉呈露，飞帆去鸟无遗形。蓬莱去人似不远，指点水上三山青。褰裳濡足恐未免，傥有飚驭吾当乘。是中始觉宇宙大，眼力虽穷了无碍。云梦八九不足吞，回视尘寰一何隘。曾闻芥子纳须弥，漫说草庵含法界。看我振衣千仞冈，笑把豪端捲烟海。",
            "comment": ""
        },
        {
            "title": "水月园",
            "content": "具美杯残意未休，相将重上望湖楼。楼台忽已居平地，风月何曾识旧游。更挈酒樽过水月，坐增诗兴满沧洲。春风共约新桥畔，遥拜双龙万斛舟。",
            "comment": ""
        },
        {
            "title": "李删定挽词",
            "content": "积善务增厚，求名惟恐多。白圭宁有玷，古井竟无波。议法资修定，监州极抚摩。佳儿传素业，留眼看巍科。",
            "comment": ""
        },
        {
            "title": "赵资政招赏川海棠次袁和叔韵",
            "content": "少陵千古诗人杰，每见名花辄题绝。锦棠无如蜀川盛，见说千林天染缬。大篇短章合无数，忍对此花舌如结。黄鹄衔子万里来，春光颇向东南洩。槹閒老子携春归，移石郁林表高洁。崇桃炫昼不足言，绝艳烧林疑益烈。棠梨小红自退听，不待骚人定优劣。两登蜀道归海滨，一琴一龟全晚节。嘉招容我到花下，春酒新篘公自挈。攀翻乱插人共醉，十二金钗不成列。袁安参坐为长哦，同气相求磁石铁。不须高烛映红妆，佳月自能明作哲。红潮满病卧林间，风流谁敢来分别。",
            "comment": ""
        },
        {
            "title": "赠陈居靖道人",
            "content": "沩汭道人身御风，弃家求静慕仙踪。仙都有石立天半，特立要当如此峰。",
            "comment": ""
        },
        {
            "title": "元珍弟酌别赋此赠之",
            "content": "归来十暑又三霜，衰病那知谒旁傍。採菊初期老陶令，种桃应是笑刘郎。不辞白首登鳌禁，正欲青衫及雁行。今夕团栾同醉后，未知何日驾归航。",
            "comment": ""
        },
        {
            "title": "泗州道中",
            "content": "宿雪助寒色，相看汴水滨。轻车兀残梦，群马溅飞尘。行役过周地，官仪泣汉民。中原陆沈久，任责岂无人。",
            "comment": ""
        },
        {
            "title": "沈宪敏公挽词",
            "content": "持论真遗直，操心本至公。赢赀宁市宠，平寇不言功。光禄文阶峻，嘉兴色养丰。谁能死生际，犹得教之忠。",
            "comment": ""
        },
        {
            "title": "扶风马君挽词",
            "content": "豁野真连璧，一斋宁遗金。齐家平日学，忧世百年心。折券无难色，倾囷想义襟。月评何处见，名士列碑阴。",
            "comment": ""
        },
        {
            "title": "送朱叔止守南剑",
            "content": "槜李曾蜚剸剧声，贰车仍赞虎头城。朱轓小试承流手，要继桐乡循吏名。",
            "comment": ""
        },
        {
            "title": "方兴化挽词",
            "content": "庙乏著靴鬼，梦中言更明。起家尤感励，为吏极廉平。荐口声名重，朝行去就轻。奏篇真确论，何日遂施行。",
            "comment": ""
        },
        {
            "title": "别长女淯",
            "content": "老我年来百念轻，文姬助我以琴鸣。等闲相对成三弄，游戏俱弹似一声。举酒不堪千里别，登途知用几程行。郡齐自是神仙窟，会有阶庭玉树生。",
            "comment": ""
        },
        {
            "title": "久不作诗喜仲兄迁邻居因成长句",
            "content": "宦游各天涯，泉州今雁行。官居半里所，相过复相望。西邻得老屋，往来连户窗。水竹占幽胜，风雨对一床。十年短檠灯，今夜分余光。儿曹亦可乐，洛诵声洋洋。天边有白云，随风正飞扬。相期奉旨甘，莱衣戏亲傍。轩冕皆傥来，此意可暂忘。诗成喜可知，且复釂此觞。",
            "comment": ""
        },
        {
            "title": "次韵六和塔秀江亭璧閒留题",
            "content": "江外参差列万山，我家深在万山间。好山正不用钱买，但要未老身先闲。长江比愁终似少，江水能回愁不了。扁舟何日过西陵，鄮山佳处吾归老。",
            "comment": ""
        },
        {
            "title": "朱南剑挽词",
            "content": "再世文章伯，三朝侍从臣。传家推笃学，游宦肯谋身。别驾歌章水，甘棠想剑津。虚堂两遗像，谁不倍伤神。",
            "comment": ""
        },
        {
            "title": "刘吏部挽词",
            "content": "总角异群儿，庭趋蚤学诗。一鸣登桂籍，百里静潢池。所至清民瘼，平生号吏师。郎闱方进用，何乃弃明时。",
            "comment": ""
        },
        {
            "title": "谢陆伯业通判示淮西小藁",
            "content": "四海诗名老放翁，遗编俱在迹成空。忽从淮右传诗卷，近比剑南真父风。暂向壶头追马援，何当甫里访龟蒙。江山为助多佳句，莫惜南来寄断鸿。",
            "comment": ""
        },
        {
            "title": "戏题珪老借庵",
            "content": "不知当初问谁借，至今久假而不归。毕竟还了方是了，却须还我未生时。",
            "comment": ""
        },
        {
            "title": "题龙眠画骑射拖毬戏",
            "content": "绿杨几枝插平沙，柔梢袅袅随风斜。红绡去地不及尺，锦袍壮士斫鬃射。横磨箭锋满分靶，一箭正截红绡下。前骑长缨拖绣毬，后骑射中如星流。绣毬飞{左石右昆}最难射，十中三四称为优。元丰策士集英殿，金门应奉人方倦。日长因过卫士班，飞骑如云人马健。驾幸宝津知有日，穷景驰驱欣纵观。龙眠胸中空万马，骇目洞心千万变。追图大概写当时，至今想象如亲见。静中似有叱咤声，墨淡犹疑锦绣眩。闲窗抚卷三太息，五纪胡尘暗畿甸。安得士马有如此，长驱为决单于战。",
            "comment": ""
        },
        {
            "title": "又次郑性之悬尉韵",
            "content": "闵雨才宽又畏风，从朝愁到夕阳舂。谁教官到二千石，不学当年邴曼容。",
            "comment": ""
        },
        {
            "title": "王通判挽词",
            "content": "世笃青箱学，骅骝更著鞭。半山分近派，岩壑诵新篇。竹马迎双舄，棠阴忆二天。黄扉伸谠论，风节尚翘然。",
            "comment": ""
        },
        {
            "title": "次韵十绝·休官",
            "content": "人生宁问草堂资，乞得闲身且径归。慙愧舅甥俱就隐，澹然相对两忘机。",
            "comment": ""
        },
        {
            "title": "桃源图",
            "content": "桃源初传武陵谿，靖节作记人不疑。其先深避嬴政虐，嘉遯与世真相违。尚不知汉况晋魏，子孙绵远无终期。正如三韩有秦语，传为神仙愈难知。桃林洞府渔人窥，别有天地均四时。意必智者塞其蹊，不然将为世所羁。后人想像作图画，但见耋稚咸嬉嬉。人家随处成井市，畎亩颇亦分塍畦。井鬼下照坤之维，方士异人多崛奇。筠笼二版坚如铁，能刻景物穷纤微。净室给以酒盈斗，一昔图成了无亏。同寮欲求第二本，版忽震裂人已非。夷坚志怪言历历，何意今乃亲见之。未知桃源有此否，此事茫昧不可稽。初疑长房缩地脉，又似照影归摩尼。巨丽写成阿房赋，牵连貌出连昌辞。采女细数七十二，人言霓裳舞羽衣。楼阁玲珑在缥缈，其间恐有太真妃。刻画工巧世固鲜，磨公岁月或可为。彩鸾唐韵已甚捷，未见神速能如斯。尚有渔舟傍阶墀，咫尺安知前路迷。天圣已踰三甲子，何人宝藏至今兹。南丰丈人惠墨本，老眼增明失昏眵。固知凡踪不可到，一梦游仙犹庶几。秘之十袭何以报？赠子相好无衰时。",
            "comment": ""
        },
        {
            "title": "张钦州挽词",
            "content": "姻好自诸冯，东床取阿戎。平时深念我，晚岁忍铭公。书字今犹湿，心期谁与同。回头三十载，洒涕向西风。",
            "comment": ""
        },
        {
            "title": "适斋挂冠次韵",
            "content": "世事相牵无了期，平生待足是何时。抛官不作九阍梦，纳禄尚余三径资。紫绶金章宁复恋，黄冠野服自相宜。耳根赢得长清净，理乱从今不用知。",
            "comment": ""
        },
        {
            "title": "上魏丞相",
            "content": "梦庵深坐宴朝曛，只有梅花对此君。今日衣冠有巢许，向来元凯佐华勋。入山谁解访弘景，载酒时应问子云。童讽写成心未懒，可因贪佛赞论文。",
            "comment": ""
        },
        {
            "title": "史子仁碧沚",
            "content": "中川累石势嵳峩，城上遥岑耸翠螺。旧说夕阳无限好，此中最得夕阳多。",
            "comment": ""
        },
        {
            "title": "顷游龙井得一联王伯齐见儿辈因足成之",
            "content": "路入风篁上翠微，老龙蟠井四山围。水真绿净不可唾，鱼若空行无所依。胜处虽多终莫及，旧游谁在事皆非。只今匏系何由到，徒羡联镳带月归。",
            "comment": ""
        },
        {
            "title": "缪伯恭挽词",
            "content": "我实由汪出，垂髫托外门。非惟拜先德，犹及见新婚。谨厚推乡曲，恩慈笃弟昆。善人今已矣，余庆在儿孙。",
            "comment": ""
        },
        {
            "title": "大雪赵振文寄诗言乘月泛舟清甚次韵",
            "content": "雪光绝胜水银银，未觉仙家隔一尘。真境宜君著佳句，赏心乐事更良辰。",
            "comment": ""
        },
        {
            "title": "仙都独峰",
            "content": "汉家武彻求神仙，方士搤揽多夸言。蓬莱隔海不可到，属车方羊上桥山。传闻黄旁久仙去，胡为有石高巑屼。游谈不经理欲屈，谩言此地藏衣冠。缙云自是仙窟宅，万壑千岩比如栉。突然一石摩青云，造化应劳巨灵擘。仙风吹堕碧莲花，玉井半空人不识。望之不计几千尺，八柱擎天此其一。伯夷制行高且孤，万世犹能立懦夫。英魂凛凛今不死，化作此石山之隅。横斜辙迹依然在，我亦何能穷古初。",
            "comment": ""
        },
        {
            "title": "王提刑挽词",
            "content": "廉白真家法，原由金紫贤。兄辞岭南赙，弟却澧阳钱。筑屋吾将老，藏书手自编。老成俄已矣，闻者为潸然。",
            "comment": ""
        },
        {
            "title": "题赵尊道渥洼图",
            "content": "良马六十有四蹄，腾骧进止纷不齐。权奇倜傥多不羁，亦有顾影成骄嘶。或行或涉更相顾，交颈相靡若相语。画出老杜沙苑行，将军弟子早有声。中间名种鸡群鹤，无复瘦疮乌暮啄。当时玉花可媒龙，后日去尽鸟呼风。开元四十万匹马，俯仰兴亡空见画。龙眠妙手欲希韩，莫遣铁面关西看。",
            "comment": ""
        },
        {
            "title": "鲍清卿病目不赴竹院之集诗寄坐客次韵",
            "content": "鲍侯年少老文学，艺苑优游富耕穫。胸中涵养自成趣，妙处正恐儿辈觉。我慙门巷非尺五，字欲问奇谁与榷。开樽竹院望同醉，遮眼脑脂何太虐。团圞十客踏雨来，相从不负东风约。投壶雅歌了无恨，只恨车公一前却。海棠春深照眼明，风物融融悟非昨。从教雨洗烟脂淡，小摘何妨供把握。夜阑烧烛照春睡，靓妆如在结椅阁。墙头西望烂蜀锦，嫣然一笑无声乐。飞红点地绣作茵，正须席地天为幕。要知富贵出天姿，艳杏夭桃何足录。主人小筑真好事，肯学区区专一壑。洞门不锁要客来，笑君大似羊公鹤。雨余珠泪色惨悽，一顾正嫌无伯乐。忽惊新诗来叩门，妙语天然不烦琢。坐中传亲字欲漫，我竖降幡甘面缚。清明已过雨不休，云雾犹屯四山脚。揩摩病目不应迟，及此红英半零落。枝头尚有未开花，纵已离披亦何恶。知君既负西岑游，可使一春终落寞。会须来此共赋之，正要重闻诵新作。",
            "comment": ""
        },
        {
            "title": "魏监丞挽词",
            "content": "元老余风烈，优游挹美官。朝行喜银艾，邻好许金兰。医谩肱三折，生惟指一弹。难兄秋领先感，风雨旧盟寒。",
            "comment": ""
        },
        {
            "title": "题徐圣可知县所藏杨补之二画",
            "content": "梅花屡见笔如神，松竹宁知更逼真。百卉千华皆面友，岁寒只见此三人。",
            "comment": ""
        },
        {
            "title": "士颖弟作真率会次韵",
            "content": "何羡祖希情好隆，朱陈累世意交通。舅甥巾屦频相接，兄弟樽罍喜更同。参坐幸容攻愧子，主盟全赖适斋翁。日来愈得清闲趣，斗酒不妨时一中。",
            "comment": ""
        },
        {
            "title": "谢王粹中惠白鹤山麟川观斑竹杖并竹舆",
            "content": "麟川仙馆翠琅玕，荷子携来白鹤山。未效葛陂龙种化，绝胜湘浦泪痕斑。裁为拄杖一寻许，巧作轻舆四尺悭。儿子门生俱努力，病夫欲过虎谿还。",
            "comment": ""
        },
        {
            "title": "早行",
            "content": "水余枯卉尚栖苴，催促征夫趁晓鸦。细路缭山穿乱石，轻舆掠树得飞花。柔桑弥望两三里，修竹深藏四五家。径处不容行客恋，可怜一步一天涯。",
            "comment": ""
        },
        {
            "title": "寄题临江徐秘阁儒荣堂",
            "content": "沧水海豹来京畿，系裙尧舜深恶之。元佑政和能几时，女真航海来乞师。以燕伐燕夷攻夷，吾国何与潜与期。岛夷日张耶律卑，城门失火殃鱼池。督亢虽入空无赀，免夫赋及东南垂。庙谟颠倒几逆施，中原丘墟责谁尸。高皇匹马兴涣濉，南巡国步尤阽危。神旌北指虏屡隳，天虽悔祸庭未犁。两邦交聘玉节驰，廿年不见红旌旗。狂胡穷凶不自知，意欲投箠凌江湄。安知送死芜城西，倒戈势如蚁溃堤。三年拜赐无能为，再寻和议平创痍。中间纪载纷是非，颠末不备多怀私。痛定泣血作者谁，佥言乱华疑传疑。徐君忧世老不衰，会粹众作无棼丝。东观直笔多所资，蓬莱汉阁生光辉。儒荣名堂本训辞，大书流咏见丰碑。我昔假吏陪琬圭，故宫禾黍伤离离，洪河大山望而悲。壮士无数胡马肥，谓国有人何至斯。此心耿耿泪自挥，年运而往不可追。因君来觅儒荣诗，感触义概矢以词。无由纵览读书帷，愿得版行用激臣子无穷思。",
            "comment": ""
        },
        {
            "title": "约同社往来无事形迹次韵",
            "content": "家舅年益高，何止七十稀。神明曾未衰，发黄齿如儿。义概同古人，闾里咸归依。度量海深阔，仁爱佛慈悲。居然三达尊，后生愿影随。为作真率集，率以月为期。平生持谦柄，自牧何太卑。善学柳下惠，不欲慕伯夷。一乡有善士，收拾略不遗。以此娱我老，今是胜昨非。何必汗漫游，据龟食蛤蜊。但欲客长满，痛饮真吾师。乡党既恂恂，朋友亦偲偲。凡我同盟人，共当惜此时。间或造竹所，宁容掩朱扉。耆英古有约，不劝亦不辞。此意岂不美，谨当守萧规。达哉杜陵客，从它人见嗤。",
            "comment": ""
        },
        {
            "title": "残月如新月诗",
            "content": "近晦月犹在，萧骚夜向晨。已残几欲尽，忽见恍如新。老桂沈清影，余辉釦半轮。纤纤两头玉，皎皎一钩银。明似哉生际，光疑太逼真。妆楼谁起早，深拜误佳人。",
            "comment": ""
        },
        {
            "title": "戏和三绝·傀儡",
            "content": "假合阴阳有此身，使形全在气和神。王家幻戏犹坚固，线索休时尚木人。",
            "comment": ""
        },
        {
            "title": "次韵蒋德言游太白玉几两山",
            "content": "西山不到几经春，玉山犹能一再临。太白峰前成梦境，直从总角到于今。",
            "comment": ""
        },
        {
            "title": "赵资政园梅篆",
            "content": "小径回环里许长，寒梅森列间疎篁。路如古茧萦缪篆，身似轻烟缭印香。九折坂中经蜀险，八盘岭上趁朝忙。归来游戏通幽处，笑看危途九太行。",
            "comment": ""
        },
        {
            "title": "周伯范棋会以足疾不赴走笔寄坐客",
            "content": "里闾讲棋社，大要率且真。岂惟简苛礼，正欲聚首频。向来赏花约，深恐负此春。春来顾多事，殆如参与辰。今朝怡怡堂，坐上凡几宾。默计病或故，约略三数人。益知会合难，举酒勿问巡。棋枰谁胜负，清新想歌脣。僵卧一榻上，执热难屈伸。斐然申前盟，余将踵后尘。",
            "comment": ""
        },
        {
            "title": "饯李君亮著作守眉山分韵得翠字",
            "content": "天下大峨山，雄秀盘厚地。山虽不在眉，所在拥空翠。矫矫三苏公，挹此淑灵气。文章垂日星，照映盖一世。李侯起广汉，射策叩丹陛。褎然出群英，东南蔼名字。来上著作庭，行入甘泉侍。胡为把一麾，西归寻药市。吾闻此州俗，秉法更陈义。厚德坐镇之，近古翻易治。君家义概堂，活人百万计。老亲怀故山，色养谨承志。还家万里余，赴镇夕可至。不作题柱骄，岂有昼绣意。班班老莱衣，人间真乐事。忠孝无两心，出处固一致。他日上思君，命驾当不俟。此别谅非久，毋庸掺征袂。",
            "comment": ""
        },
        {
            "title": "送元积弟赴永嘉酒官",
            "content": "宦游五载住中川，似与邦人有夙缘。昔日江山知好在，旧游人物想依然。吾衰无复逢梅福，子去惟应梦阿莲。或问故侯霜鬓未，为言潘令是齐年。",
            "comment": ""
        },
        {
            "title": "双峰二偈",
            "content": "莫把资深两处寻，此心心外更无心。道人欲问资深话，自得元无古与今。",
            "comment": ""
        },
        {
            "title": "梅仙岩",
            "content": "梅山遗迹若为寻，怪石崚嶒一径深。未必当时真隐处，清风自觉袭衣襟。",
            "comment": ""
        },
        {
            "title": "鲲化为鹏诗",
            "content": "鲲大几千里，扬鬐气日增。一时俄化羽，万古记为鹏。鳞族畴能比，龙门不足登。天池将转徙，云翼快飞腾。怪矣齐谐志，壮哉庄叟称。鸢飞与鱼跃，曾不事夸矜。",
            "comment": ""
        },
        {
            "title": "次韵十诗",
            "content": "自怜鹤发奉慈亲，家舅还欣托宝邻。已向云间收倦翼，甘从波底作潜鳞。幸然松菊连三径，谁谓神仙隔一尘。野服相从成二叟，不须更现宰官身。",
            "comment": ""
        },
        {
            "title": "白醉",
            "content": "处世难独醒，时作映檐醉。年少足裘马，安知老夫味。天梳与日帽，且免供酒事。谪居幸三适，得此更慙愧。向来六逍遥，特书见清异。君家老希夷，相求谅同气。曲身成直身，朝寒俄失记。醉中知其天，不饮乃同意。书生暂奇温，难语纯绵丽。",
            "comment": ""
        },
        {
            "title": "劝农",
            "content": "一番好雨润桑麻，和气欢声十万家。太守劝农才出郭，老农含哺竞随车。土膏泽泽地宜稻，云物阴阴天养花。愿得四方无旱潦，尽教乐岁似东嘉。",
            "comment": ""
        },
        {
            "title": "陈君举既亡注文子携其所作春秋后传及送行诗",
            "content": "名盛望尤备，枝披实亦繁。无由究贤业，犹幸立斯言。书在经逾显，人亡道更尊。九京如可作，与子共南辕。",
            "comment": "【注释】【原题】：陈君举既亡注文子携其所作春秋后传及送行诗来次韵"
        },
        {
            "title": "送王正言守永嘉",
            "content": "江头潮生江月小，暝烟绿暗垂杨道。有客扁舟送史君，道傍不怕揶揄笑。向来一别三换岁，正喜情亲得倾倒。吏民引颈望旌麾，空有离愁满怀抱。史君读残万卷书，古事今事俱了了。便应珥笔侍天陛，不然代言登凤沼。瀛堧山水久寂寥，为屈朱轓来坐啸。帢帻峰高旧题咏，赤城所在经行饱。永嘉名郡太守尊，灵运后来诗绝少。天作雁荡地为藏，蜡屐穿山未曾到。改辕却向个中去，更得江山助诗好。斋铃静处定得句，不待池塘梦春草。去年海水上平地，大风驾浪从天杪。苍生濈濈生鱼头，聚落随波迹如扫。今年二麦连野秀，田家扶犁事秔稻。史君忧国眉不开，叱驭径行仍及早。哀哉千里方更生，县官租钱须户晓。纵民自恐吓上不足，诛取仍怜下无告。邦储邦本孰轻重，肯使疲民困征扰。君不见岩岩千古阳道州，政拙催科自书考。",
            "comment": ""
        },
        {
            "title": "送陈君举舍人东归",
            "content": "皇天生人物，千载非偶然。冲和兼万人，始得一英贤。夫君乃其人，人一己百千。飞黄欲追风，况复勤著鞭。文阵蚤奔放，气欲摩青天。短褐东海濒，名贯牛斗躔。闻道更独早，自言若队渊。出登龙虎榜，径上鵷鹭联。中閒几流落，清湘穷泝沿。白首始为郎，一见意已传。登瀛上麟台，授简游兔园。擢为柱下史，遂君紫微垣。去天真尺五，朝纲赖扶颠。龙楼缺问寝，万口争进言。惟君最勇决，螭头屡直前。危言破人胆，三进加勤拳。天高听亦高，归袂何翩翩。高风激颓波，同列空慙颜。君虽未必去，一去胜九迁。我欲留孔戣，有怀不得专。况我自欲去，何心挽归船。嗟我生何为，与君幸齐年。先后才九日，相与同气然。几年苦契阔，班心忽差肩。判花同代庖，君思如涌泉。上房草数制，下房时一篇。一篇辄高妙，隗始愧余先。春秋隐公传，国史建隆编。周官授大旨，所得俱未全。聚散不可料，饯别沧江边。君将处於陵，我耕绵上田。君行毋疾驱，中途恐传宣。不然遂成别，孤帆渺风烟。梦魂不可制，随君堕中川。",
            "comment": ""
        },
        {
            "title": "谢潘端叔惠红梅",
            "content": "诗老为花空自忙，想应未识此奇芳。青枝绿叶何须辨，桃杏安能如许香。",
            "comment": ""
        },
        {
            "title": "程文简公挽词",
            "content": "设卦探羲画，随山穷禹谟。仰天真见象，画地可成图。健笔凌前辈，残膏浃万夫。登门嗟最晚，犹得觇宏摹。",
            "comment": ""
        },
        {
            "title": "江西李君千能能和墨及画梅艮斋许以三奇而诗",
            "content": "游艺无小大，要皆知本原。后人率意作，终当愧前贤。老潘妙对胶，法从玉局传。或假季心名，空扫千镫烟。补之貌梅花，疎瘦仍清妍。折枝映月影，真态得之天。李君信雅尚，二者将求全。诸公竞称许，试之乃诚然。江西有诗派，皎皎俱成编。兹事未易窥，属君尚加鞭。",
            "comment": "【注释】【原题】：江西李君千能能和墨及画梅艮斋许以三奇而诗非所长也"
        },
        {
            "title": "淳谒告归省复还海陵",
            "content": "吾子远归省，重闱俱粲然。难留毛义檄，又送子真仙。西笑仍千里，东归约二年。词场期自力，收取旧青毡。",
            "comment": ""
        },
        {
            "title": "冯公岭",
            "content": "百级山田带雨耕，驱牛扶耒半空行。不如身倚市门者，饱食丰衣过一生。",
            "comment": ""
        },
        {
            "title": "次韵翁处度同游北山",
            "content": "两夫持鎌行我先，巧寻径路其智专。我扶枯藤衣短后，意气已出层峰巅。何郎鲍叔饱经历，胜处一一手自编。我携旧记访陈迹，正恐急景不得延。当年共登青云梯，今日邀我为击鲜。始观神龟闯清泚，上有石壁来飞泉。隐清遗基平可坐，下顾乱石如磨鋋。悬崖双瀑洒空雪，来自一握孤云天。却从下流泝深险，崎岖直到清潭边。朝阳射光破幽閟，断虹上下遮潺湲。传闻高山更高处，雅有行路从西偏。同行无乃深好事，杯酒自犒脚力全。诛锄荆棘穷鸟道，欲进不得意愈坚。旋呼僮仆累危石，笑採野菊聊盘旋。扪萝腾身上苔磴，往往欢呼争著鞭。侧行危步汗浃背，石角或使衣裳褰。少焉身在双瀑上，又见高派冲泓渊。自笑泉石成膏肓，爱赏不减议慕羶。巉岩数峰巧遮护，妙处二老初无传。脱迹尘埃到此地，便觉神思飘飘然。回首江南尘一聚，城郭历历眼欲穿。相期更看水流处，步履未倦夸轻翩。一上千尺穷山椒，碧涧靡迤流苍烟。寻源不能且忘返，石猊巍踞惊神鑴。退求归径惘难问，藤萝所在相萦缠。我方踟蹰风烟表，披披衣袂身欲仙。晚归招提各痛饮，读尽屋壁长短篇。截筒环山笕清驶，窍出珠穗心亦怜。棋枰相与论瓜葛，横琴不妨挥五弦。人生易老费扶掖，胜具大率须少年。伊余历聘佳山水，爱奇切慕太史迁。明年炎暑袭故步，与君共枕清流眠。",
            "comment": ""
        },
        {
            "title": "喜雨次甄云卿监簿韵",
            "content": "四郊苗槁勃然兴，顿觉欢声满郡城。行且刈云成岁事，敢因喜事记亭名。昔名鱼在釜中活，今见龙从地上行。忧国愿丰同此乐，读君佳句欲风生。",
            "comment": ""
        },
        {
            "title": "送陈表道倅岳阳",
            "content": "闻说巴陵好，楼高占古城。湖光千顷白，山色一螺明。赤壁沈沙戟，苍烟老树精。好诗收拾取，寄我尉离情。",
            "comment": ""
        },
        {
            "title": "环村踏雪",
            "content": "一冬求雪雨还晴，賸喜春朝见玉霙。不为偶同佳客到，谁通常人入乱山行。云窗雾阁知何限，玉树琼枝到处明。更唤轻舟同稳泛，小谿何似剡谿清。",
            "comment": ""
        },
        {
            "title": "子成兄年八十六史子久八十二舅氏八十一会于",
            "content": "堂中三寿喜同时，黄发相逢齿更儿。参坐共谈宣政旧，风流不许后生知。",
            "comment": "【注释】【原题】：子成兄年八十六史子久八十二舅氏八十一会于适斋次韵二绝"
        },
        {
            "title": "送林子方吏部将漕江东",
            "content": "殿庐宫烛对风帘，郎舍修篁共一檐。别日苦多良晤少，掺祛不耐雨纤纤。",
            "comment": ""
        },
        {
            "title": "朱南剑挽词",
            "content": "棋战久不对，对盟亦寖寒。方期会真率，乃尔变悲欢。岁晚本无憾，情深那忍看。佳城何处是，东望涕汍澜。",
            "comment": ""
        },
        {
            "title": "净明方丈",
            "content": "云深宿雨未忺晴，短艇还来叩晓扃。山溜拥谿侵石磴，天风吹雾晴空庭。茵铺野草滋新绿，玉立修篁洗旧青。老我时时假僧榻，梦魂直向醉中醒。",
            "comment": ""
        },
        {
            "title": "送赵仲礼守天台",
            "content": "槹閒社稷臣，卷藏经济手。功名付诸郎，秀出诸公右。大儿倅东嘉，洗印未云久。次子镇赤城，急流去何骤。二者皆为亲，欲奉乔松寿。况有戏彩堂，可继清献后。邻封尤便养，荣侍各昼绣。春风扇微和，安舆云出岫。家传吏师法，从政於何有。还归鸳鹭行，金印当系肘。向来尝佐郡，山川若僚友。南渡多北客，风味中都旧。士夫喜公来，纷然迎马首。其中多故知，愿问老夫否。",
            "comment": ""
        },
        {
            "title": "送石应之司户归剡以室迩人远为韵",
            "content": "捷径指终南，索价讥少室。穷达岂无命，踏地胡不实。之人吏海隅，所吐百未一。夷涂澹无营，君其有终吉。",
            "comment": ""
        },
        {
            "title": "观文殿学士陈公挽词",
            "content": "胡著登门久，词林辱眷深。代言称据古，议礼许同心。去国临归路，还家寄好音。病中闻赴告，老泪动盈襟。",
            "comment": ""
        },
        {
            "title": "徐府君挽词",
            "content": "孺子人如玉，功名不在身。死生齐物外，孝友笃天伦。已有传家子，曾充观国宾。他年芳五桂，伤不见灵椿。",
            "comment": ""
        },
        {
            "title": "分韵送卢国华福建提刑得华字",
            "content": "卢侯场屋声，天马腾渥洼。残膏沾后人，奇芬吐天葩。来踏九陌尘，去种河阳花。向来再去国，盛山建高牙。平生长者誉，静笃语不哗。古井绝微波，璞玉无纤瑕。使星照蜀道，惠爱流三巴。吏奸赖刮磨，民瘼烦搔爬。田里诵卢公，儿童知国华。白首尚郎潜，坐曹事如麻。翩翩拥轺车，去去向合沙。朝行惜君去，举酒相邀遮。共登狮子峰，巨石临唅呀。却来澄湖边，野梅访萌芽。老柳扫黄叶，枯荷矗寒茄。棋枰战文楸，醉帽欹乌纱。伊昔送君行，相去万里赊。荷君远寄书，得得来东嘉。一见又成别，感念成咨嗟。羡君径褰帷，往戍不待瓜。先寻上水船，何殊泛仙槎。作粥喜奉姊，上冢仍过家。此计正未疎，所恨成天涯。尚几或留行，船鼓毋庸挝。",
            "comment": ""
        },
        {
            "title": "题驾临李谪仙二像",
            "content": "斗酒浇诗动百篇，鉴湖牛渚两俱仙。早知今日犹相对，不向稽山回酒船。",
            "comment": ""
        },
        {
            "title": "游天台石桥",
            "content": "两龙争欲赴深壑，独破山骨成修梁。滔滔共出一门去，凛凛直落千丈强。初疑鞭石跨沧海，绝胜乘鹊横银潢。要须高蹑前峰过，往叩山中真宝坊。",
            "comment": ""
        },
        {
            "title": "桂花方开约客次韵",
            "content": "久疑岩桂尽迟开，留待生朝伴举杯。老去欲寻千日醉，客来同引百花醅。况临高阁枝枝秀，好判闲身日日陪。家酿尽倾君不惜，莫教瓶罄耻为罍。",
            "comment": ""
        },
        {
            "title": "百四从妹挽词",
            "content": "孝养全终始，真成乳阿姑。衾禂几年共，甘毳四时须。众子俱传业，诸孙足自娱。吾家女兄弟，似此亦几无。",
            "comment": ""
        },
        {
            "title": "跋汪季路所藏修禊序",
            "content": "永和岁癸丑，群贤会兰亭。流觞各赋诗，风流见丹青。右军莫禊序，文采粲日星。选文乃见遗，至今恨昭明。字画最能意，自言胜平生。七传到永师，袭藏过金籯。辩才尤秘重，名已彻天庭。屡诏不肯献，托言堕戎兵。妙选萧御史，微服山阴行。谲诡殆万状，径取归神京。辩才恍如失，何异敕六丁。文皇好已甚，丁宁殉昭陵。当时冯赵辈，临写赐公卿。惟此定武本，谓出欧率更。採择独称善，遂以镌瑶琼。流传迨五季，皆在御寝扃。耶律残石晋，睥睨不知名。意必希世宝，毡裹辎軿。帝{左犭右巴}既北去，弃与朽壤并。久乃遇知者，龛置太守厅。或云政宣閒，此石归绍彭。又言入内府，宣取恐违程。焚膏继短晷，拓本手不停。叠纸至三四，肥瘠遂异形。南渡愈难见，得者辄相矜。我见十数本，对之心欲酲。汪侯端明子，嗜古自弱龄。锦囊荷倾倒，快覩喜失声。带流及右天，往往字不成。而此独全好，护持如有灵。尤王号博雅，异论谁与评。硬黄极摹写，唐人苦无称。赝本满东南，琐琐不足呈。犹有婺与抚，碔砆近璜珩。右军再三作，已觉不称情。心慕且手追，安能效笔精。响搨固近似，形似神不清。不如参其意，到手随纵横。况我笔素拙，何由望群英。近迹得旧物，庶几窥典刑。此本更高胜，著语安敢轻。孤风邈难继，怅望冥鸿征。",
            "comment": ""
        },
        {
            "title": "杨待制挽词",
            "content": "事契因同荐，交情晚益亲。半生文会少，万里宦游频。别后书犹湿，归来迹遽陈。何能发潜德，空有泪霑巾。",
            "comment": ""
        },
        {
            "title": "吴少由惠诗百篇久未及谢又以委贶勉次来韵",
            "content": "江左一世称名公，首出刘惔与王-濛。自高直以天自况，何止数仞言高墉。虚声一传实何在，但知景附而风从。我朝诸公门户阔，普纳万象如虚空。群才俱入大鑪鞴，铸人端如金在鎔。又如东君一布令，白者自白红自红。岩岩千载玉局老，少年径以吾道东。首干乐全次六一，二公自是燕许宗。奏篇六论初流传，四海一日俱承风。其间杰出六君子，香薰班马尤为浓。涪翁又分江西派，作图序次田本中。哦诗作文各务实，荐鹗不愧北海融。坐令文物掩前代，主盟岂非诸老功。固知文气僵湜籍，亦许诗律沾徐洪。宛丘诸黄接前辈，宜有此甥风味同。蚤尝决胜翰墨场，笔端豪健谁争工。新篇句句多洒落，妙画字字真玲珑。惜哉生晚百余载，欧苏之门欠登龙。尚兹踸踔未阔步，吞舟之鱼沟岂容。我方投老与世隔，映窗爱景方朣胧。十年屏居可罗爵，何人来顾一秃翁。俨然衣冠见吾子，文书衔袖名自通。向来两卷余百篇，讽味抵今未能穷。更携大篇如拱璧，刻画无盐贲孤踪。人言霜蹄骋夷路，我今秋隼凌三峰。爱余过厚拟前良，此事如何著得侬。老我不入杞梓林，峄阳深隐如孤桐。平生习气扫欲尽，只有愧处著力攻。子归求之有余师，惟知叹息锦绣胸。时时杖屦许来往，庶可岁寒相始终。",
            "comment": ""
        },
        {
            "title": "相州道中",
            "content": "千古兴亡一梦惊，就中物理似持衡。茜花空染朝歌血，荒草犹祠羑里城。但见反身知自咎，谁言修政欲相倾。知音只有昌黎操，臣罪当诛主圣明。",
            "comment": ""
        },
        {
            "title": "鹿伯可郎中园池杂咏·松岭",
            "content": "翠云深处曳枯筇，插碧堂堂十八公。全似华阳隐君子，挂冠归去听松风。",
            "comment": ""
        },
        {
            "title": "端明殿学士张公挽词",
            "content": "三分已高明，乐哉贤父兄。勋名希葛亮，问学本诸程。襟满英雄泪，琴亡手足情。相从九泉下，何处觅三英。",
            "comment": ""
        },
        {
            "title": "硕人居氏挽词",
            "content": "顷侍尚书坐，曾闻阃助贤。晤言成勇退，里谒戒私专。梦断构江路，神伤薤露篇。悼亡千里泪，叠嶂想新阡。",
            "comment": ""
        },
        {
            "title": "春游遇雨",
            "content": "公子喜青春，欢迎弗厌频。久晴都不问，好雨却成嗔。桃杏红方入，禾苗绿未匀。请君停杖履，俯念耦耕人。",
            "comment": ""
        },
        {
            "title": "金峨本老领优婆塞众求写选僧堂三大字示以数",
            "content": "行者堂中选僧，众僧堂中选佛。人道是，我却不。不如莫待僧伽梨，便与竖起脊梁骨。大丈夫，休汩没。一粒爆起冷灰豆，十分钝以辽天鹘。赤脚踏透祖师关，神锥击碎精灵窟。君不见卢能只在碓坊前，解道本来无一物。",
            "comment": "【注释】【原题】：金峨本老领优婆塞众求写选僧堂三大字示以数语"
        },
        {
            "title": "谢景英送郑景元篇末见属次韵",
            "content": "张罗清似翟公门，门外都无野雀喧。可但风流追鲍谢，直教高论到羲轩。绝怜父子为知己，时把文章得细论。个里是非何足较，乍贤乍佞一王尊。",
            "comment": ""
        },
        {
            "title": "陈文懿公挽词",
            "content": "宅相惟公久，伊余忝后尘。十年追桂籍，两禁踵词臣。接武参吾舅，承颜奉老亲。幸成三学士，何意失斯人。",
            "comment": ""
        },
        {
            "title": "物色访严光诗",
            "content": "肥遯推严子，招贤仰汉光。营求思旧学，物色访君方。聘问期终得，形容尚未忘。羊裘方审识，蒲乘遂搜扬。不羡云台绘，还归钓濑傍。高风今尚在，江水与俱长。",
            "comment": ""
        },
        {
            "title": "谢潘端叔惠红梅",
            "content": "客来试与倚栏干，拂拂清香触鼻端。尽做北人浑不识，不应敢作杏花看。",
            "comment": ""
        },
        {
            "title": "王成之给事囿山堂",
            "content": "烟雨望丽阳，前山罗紫翠。照水挹南明，不与巾子对。朅来登囿山，一览万山会。莲城山固多，此地要为最。主人意轩豁，物境供旷快。山椒涌华屋，迥立风埃外。一物无遁形，所在见纤介。清霜肃天壤，佳树隔闤闠。俯仰随取舍，左右从盼睐。门墙寻故步，杖屦许从迈。恍然至绝顶，更觉宇宙大。樽酒屡劝酬，棋枰更胜败。秋高月色皎，浮云了无碍。不俟攀仙掌，徒手吸溪濑。兹堂极崇敞，意若欠深邃。先植易生木，徐待松柏兑。望远仍可喜，意满聊自晦。无使山下人，或得窥外内。但恐趣赐环，树艺或不逮。先生味斯言，一笑相领解。吾将饬园丁，随处添翳荟。他时绕扶疎，吾庐益可爱。",
            "comment": ""
        },
        {
            "title": "九月十一日杓孙得男",
            "content": "郡斋弧矢记垂门，今日衰翁更觉尊。生晚不能瞻大父，年高却幸见曾孙。从今镜镊知无用，但喜芝兰近愈繁。题汝孳孳守家法，为传衣钵到仍昆。",
            "comment": ""
        },
        {
            "title": "送周君可宰会稽",
            "content": "作邑诚匪易，况子之稽山。银茜视两赤，朝家知其难。鼎鼎数万户，赋重民生囏。山陵五云飞，办护力更殚。预买万世敝，法贪至於残。越人瘠已甚，当馈几发叹。名臣为竭力，减额宜少宽。不齐物之情。兹事终变翻。箕敛及难豚，诡户多容奸。竟未得要领，条令何其烦。通才善剸剧，南康遂通班。诚心试求之，要使后可观。古仕不出乡，习俗不出乡，习俗皆素闲。东嘉尝客授，寻乃乘朱轓。略如仕於乡，非意不得干。况昔摄邑久，疾苦知民间。故吏想犹在，疲氓知长官。宜若差易耳，未免送以言。权虽与正同，事体终两般。趣办不计久，为真事多端。遇事勿生风，三思庶能安。试登宽简堂，取我前碑看。六一真格言，坐右当铭盘。向来难奉母，版舆今似潘。外尽抚字劳，退公悦慈颜。莲峰声望重，待子兴门阑。勉哉发政誉，行矣闻天关。",
            "comment": ""
        },
        {
            "title": "丘文定公挽词",
            "content": "初拟文翁化，谁知怀远图。庙谟专制阃，世将易兵符。养虎竟遗患，断蛇灿不殊。宁同死诸葛，空恨失吞吴。",
            "comment": ""
        },
        {
            "title": "题家藏二画·二虎",
            "content": "一虎弭耳行，一虎立而顾。猛鸷乃天资，亦尔相媚妩。媚妩尚眈眈，况复逢其怒。吾闻宣城包，今古称独步。投老笔愈精，利牙爪可怖。方其欲画时，闭户张绢素。磨墨备丹彩，饮酒至斗许。解衣恣盘薄，手足平地踞。顾眄或腾拿，窥之真是虎。捉笔一挥成，神全威不露。此其真是欤，为我振蓬户。藜藿将不採，何止讋狐兔。",
            "comment": ""
        },
        {
            "title": "小酌元卫弟听雨",
            "content": "小阁临流暑气清，藕花的的照人明。移床更近栏边坐，要听棋声杂雨声。",
            "comment": ""
        },
        {
            "title": "游金焦两山以雨而辍",
            "content": "金山寺裹山，焦山山裹寺。风雨劝我归，也省两头事。",
            "comment": ""
        },
        {
            "title": "戏题胆瓶蕉",
            "content": "垂胆新瓷出汝窑，满中几荚浸云苗。瓶非貯水无由罄，叶解流根自不凋。露缀疑储陶令粟，风摇欲响许由瓢。相携同到绿天下，别是闽山一种蕉。",
            "comment": ""
        },
        {
            "title": "陈夫人挽词",
            "content": "族姓甲休阳，夫人懿范彰。奇男已南省，快婿更东床。珍锡人加叹，佳城神所藏。平生阴德在，余庆尚难量。",
            "comment": ""
        },
        {
            "title": "跋綦北海扈从书事诗",
            "content": "晋阳固自有高共，奉天岂可无宣公。当时扶日沧海东，尚想健笔驱长风。指挥诸将如奴重，中兴内相当推功。断碑毋庸诧诗工，制藁且在銮坡中。",
            "comment": ""
        },
        {
            "title": "次周益公韵",
            "content": "六一先生葛稚川，两孙俱并相君年。词场鏖战今成梦，潭府齐盟望若仙。政路三公旧同甲，洛阳四老信差肩。坊名丙午真奇事，写入诗编盍并传。",
            "comment": ""
        },
        {
            "title": "赠犁春谢耕道",
            "content": "归耕十三年，此来殊欿然。一犁正春雨，君行欲何处。我方买红船，重归寻旧廛。君来早归来，勿荒负郭田。",
            "comment": ""
        },
        {
            "title": "龙湫",
            "content": "地耸峰峦秀，天开气象宽。九霄银汉落，千古玉龙寒。壮观供尊者，幽居称冷官。何时遂肥遯，不厌白头看。",
            "comment": ""
        },
        {
            "title": "渡扬子",
            "content": "江豚吹浪雨飕飗，望断天涯人白头。一舸乘风渡扬子，数鸥导我过瓜州。",
            "comment": ""
        },
        {
            "title": "送安行表兄葬次韵",
            "content": "深沈仙洞锁神清，万壑松声不似晴。宿草它年空怅望，生刍今日寓精诚。山川气象浑如旧，剑佩风姿俨若生。犹记玉音称酷似，始知无忌乃其甥。",
            "comment": ""
        },
        {
            "title": "题从子浃娱亲",
            "content": "阿戎筑屋为娱亲，野草闲花日日新。我奉版舆来举酒，祈君亲寿似夫人。",
            "comment": ""
        },
        {
            "title": "曲竹",
            "content": "放出一头地，出墙梢更新。傍人为称屈，素志肯求伸。苦节变甘节，曲身成直身。青霄看直上，莫忘手援人。",
            "comment": ""
        },
        {
            "title": "送赵清臣宰姚江",
            "content": "才刃恢恢妙拨烦，邻封抚字尚何难。更能触事如长虑，自有甘棠向后看。",
            "comment": ""
        },
        {
            "title": "别王恭叔",
            "content": "两儿虽近隔江潮，赖有王郎慰寂寥。远侍双亲官道院，为同尽室饯西桥。脑脂遮眼最关念，客路寻仙勿惮遥。别后飞缄问安否，数来谷口访山樵。",
            "comment": ""
        },
        {
            "title": "挈从子涤归乌戍外家",
            "content": "五年不泛浙西船，今日重来倍黯然。苇席不重寒刺被，菱歌孤唱月摇川。吚哑回橹凫鸥狎，来往轻帆风雨便。点检湖山固无恙，鴒原遗恨到黄泉。",
            "comment": ""
        },
        {
            "title": "吴参议达观斋",
            "content": "君不见大鹏与{誉言换鸟}鸠，自适俱是逍遥游。又不见大椿视朝菌，一修一短终期尽。况乎秋豪为大泰山小，莫寿殇子彭为夭。漆园老子超众作，立论虽奇定非矫。凫胫从短鹤胫长，蛮触亦能成战场。誉尧非桀两置之，读书博簺俱亡羊。世人颠倒名利途，跻攀分寸争锱铢。河伯犹惊北海若，井蛙醯鸡何足诛。试同万众走城市，跃马徒行分贱贵。却登高处望尘中，但见纷纷如聚蚁。暂高犹尔况真高，神游八表非矜豪。宁能高举去人世，勿以役役随滔滔。是知达人有大观，蝶梦为周聊自玩。翛然无入不自得，处若终身仕成漫。吴侯晚到东海滨，饱谙世故无戚欣。相逢一笑成莫逆，似知我亦个中人。",
            "comment": ""
        },
        {
            "title": "王敏肃公挽词",
            "content": "□□□□□，□□□□□。□□□□□，□□□宣公。全蜀增天险，长淮折犬戎。经纶今已矣，贯日有余忠。",
            "comment": ""
        },
        {
            "title": "以兴安石阮底寄颜乐閒",
            "content": "兴安乐石响於桐，作阮犹堪继仲容。茂苑乐閒真好事，为君添起晋玲珑。",
            "comment": ""
        },
        {
            "title": "雪中简林景思刘振之",
            "content": "骤寒忽变雪花飞，抱膝长吟况可乱。襆被可能来过我，忍寒相与话新诗。",
            "comment": ""
        },
        {
            "title": "再送潘恭叔",
            "content": "我似冥鸿弋犹慕，君如放鹤去还归。秋空今日真成去，好伴闲云自在飞。",
            "comment": ""
        },
        {
            "title": "谢颜乐閒篆离骚",
            "content": "乐閒下笔素推高，攻愧耽书老更饕。顾我好看秦小篆，烦君为作楚离骚。晚年应悟成竵匾，痛饮犹堪写郁陶。喜剧但知藏十袭，琼瑶无以报投桃。",
            "comment": ""
        },
        {
            "title": "鹿伯可郎中园池杂咏·见一堂",
            "content": "灵澈清诗千载传，始闻林下有斯贤。傍人只道休官早，见一名堂已十年。",
            "comment": ""
        },
        {
            "title": "雪",
            "content": "丙午九月才入冬，晦日忽惊雪堕空。传闻都城更复早，万官入贺明光宫。自从开霁更不雨，和气直似青春浓。斗柄插子日丁卯，夜煽裂缺鞭雷公。从以震霆至三四，惊破蛰户纷昆虫。宁知玄冥全未究，翻手作云千里同。暗窗初听洒珠雹，巽二滕六方施工。一日喜见瓦沟积，忍寒待伴炯不融。二日三日遂盈尺，膏润四海恩无穷。古来诗人咏不尽，巧思横出昌黎翁。少时奋笔不肯已，老矣袖手便疎慵。儿曹作戏记昨梦，舞狻狞踞金双瞳。谁人苦欲撩诗思，更作玉山高数峰。移将刘叉两冰柱，辉映愈觉清心胸。见之跃跃忽技痒，起呵冻笔寻诗筒。开门一看天宇阔，素霓百万翻长风。琼楼玉宇满妙界，千林宝树春玲珑。恨无高台三百尺，纵观万象凌空濛。固知幻影有变灭，一时如入崑阆中。仙家俄顷阅尘劫，安知此际非神功。賸喜年来米价贱，便欲扶犁随老农。墙头濁醪走来过，相与痛饮歌年丰。",
            "comment": ""
        },
        {
            "title": "次韵赵子野石城钓月图",
            "content": "石城江头可怜月，曾照六朝清夜猎。古往今来知几何，长江衮衮萧萧叶。谪仙去后诗盟寒，王孙诗瘦清栾栾。诗情浩荡坐无奈，扁舟笑把磻溪竿。江平风轻波瑟瑟，宿霭卷空天一色。东风吹句入长安，一卷风流坐中得。初得神意清，再读胸次平。回头明月只如故，世上兴废徒纷更。想君一叶方掀舞，夜静水寒谁与语。船头有酒且孤斟，莫向金陵重怀古。",
            "comment": ""
        },
        {
            "title": "又示从子澶",
            "content": "壮县人歌第一奇，过庭为有宁馨儿。亲旁色养宜加谨，户外分豪勿预知。寓意杯觞须自节，读书松竹有余师。它时刮目相期待，连桂家风望一夔。",
            "comment": ""
        },
        {
            "title": "姜秘监挽词",
            "content": "文笔无劳巧剪裁，一时妙斲冠兰台。王杨仕宦曾相接，游夏渊源有自来。治狱心知有阴德，立朝人叹有余才。功名回施与孙子，公亦何为不豫哉。",
            "comment": ""
        },
        {
            "title": "魏郎中挽词",
            "content": "相公钟鼎蔽诗声，鲤也闻诗蚤得名。高隐碧谿心理远，今游湘浦句尤清。握兰未足酬吾志，揽辔宁知老此行。今日哭君谁归切，山房门下老门生。",
            "comment": ""
        },
        {
            "title": "端明殿学士汪公挽词",
            "content": "蚤岁声名大，婆娑始遇时。难兄屏隔坐，令子桂芳枝。人望还为用，天胡不憗遗。成蹊堪喻大，堕泪不须碑。",
            "comment": ""
        },
        {
            "title": "谢潘端叔惠红梅",
            "content": "人閒丹桂亦微黄，未见红葩解有香。惟喜此花兼众美，麝脐薰彻绛纱囊。",
            "comment": ""
        },
        {
            "title": "龙潭方丈",
            "content": "又因寒食此中来，窗户虚明绝点埃。山里春风无閒断，海棠开过地棠开。",
            "comment": ""
        },
        {
            "title": "跋惠峰询老所编类海",
            "content": "古德手段决裂，剥地破{上绝下方}地折。说道不立文字，未史横说竖说。草庵文字太多，只为老婆心切。若不作恁麽看，将谓多口饶舌。",
            "comment": ""
        },
        {
            "title": "信国夫人秦氏挽词",
            "content": "夫人富贵出怀绷，择配和鸣得仲卿。鸾诰蚤能封大国，鱼轩不及伴双旌。肥家得法晚无倦，教子登科新有声。难息南谿未成屋，凤凰山下启佳城。",
            "comment": ""
        },
        {
            "title": "又次王瑞安韵",
            "content": "云锁千峰碧，泉飞百尺湫。山蹊惊险绝，洞府足深幽。谷静摇虚箔，岩高卧老虬。贾胡还似我，到处辄迟留。",
            "comment": ""
        },
        {
            "title": "晚自拟滁亭转烟雨楼听角",
            "content": "两寺疎钟夹岸闻，荒烟无数乱前村。山衔落日云生彩，谿溜孤舟水不痕。虫羽凄凄鸣绿暗，星晖隐隐照黄昏。欲归重到层楼上，更为梅花一断魂。",
            "comment": ""
        },
        {
            "title": "代书寄内弟耐翁总干",
            "content": "我昔生外家，半世犹相依。至今连墙居，日日相闻知。诸表如群从，休戚真同之。耐翁生而秀，爱惜从儿时。文采既俊发，吏才人共推。低徊久选调，每每为叹咨。兹行佐王人，未到声已蜚。邮置屡得书，论事语益奇。使长首推荐，婉画多所资。近观会稽编，分析及毫厘。益知足心计，荐书遍诸司。正欲助才选，非敢请以私。惜君年欲侵，正以远大期。得书再三读，惘然增愕眙。非所望于子，所言何背驰。江湖两路间，弄兵分潢池。羽檄以时至，庙堂日三思。调度供军需，发兵匝四垂。吾事诚可虑，彼亦安能为。岂曰白头贼，指日当诛夷。使子任贼冲，尚望羽扇挥。如何隔千里，遽求奉檄归。长沙屹巨镇，洞庭渺无涯。鄂渚屯重兵，上游藉兵威。当思深远谋，胡为先自萎。此言及同寮，必为人所窥。归以语闺门，徒惊妾与妻。无端使禀议，在此何为辞。望子置私忧，志立官无卑。张巡起县令，力抗百万师。逆徒哽喉牙，蔽遮赖涣濉。韦宽守玉璧，臧质全盱眙。丈夫立节义，有才尤当施。杀身以成仁，致命须见危。读书不念此，万卷终何裨。但当安义命，前定无参差。勉哉尽所职，造物不汝遗。况复受国恩，当与相维持。今子仕高沙，偶然脱危机。正须加义方，岂应使同斯。向也未得禄，遑遑不自支。既入红莲幕，图进亦其宜。今日宁为民，此乃无聊词。归来事若定，又思登王畿。胸中空扰扰，祸福不在兹。倘能悟愚言，便可知昨非。著构必安寝，食淡甘如饴。老誖非强聒，鄙见不可移。少安当毋躁，通籍看金闺。",
            "comment": ""
        },
        {
            "title": "徐少卿挽词",
            "content": "所至多遗爱，丹丘最有声。奉常千载久，攀恋一城倾。已恨数离别，宁知隔死生。湖边旧门巷，一到一心惊。",
            "comment": ""
        },
        {
            "title": "三月九日从驾",
            "content": "昨日为亲寿，今朝从驾行。君亲俱有喜，家国共增荣。淑气浮黄屋，欢声动玉京。人心真易感，翻手作升平。",
            "comment": ""
        },
        {
            "title": "齐安郡夫人金氏挽词",
            "content": "避地供汤饼，当筵接缟衣。仓皇奉神版，岩险逊征騑。遇事智尤敏，相夫家寖肥。考终无可憾，蝶梦绕芳菲。",
            "comment": ""
        },
        {
            "title": "国清寺",
            "content": "夹道青松引客来，五峰双涧拥楼台。丰干饶舌留公案，随帝遗书暗古煤。最喜亲知来里社，真成春月上天台。阴云扫尽寻幽去，佳处端疑为我开。",
            "comment": ""
        },
        {
            "title": "李文授和所赠老融诗复次韵为谢",
            "content": "邺侯插架书最多，笔力雄奇天所命。万人海中深闭门，理窟搜寻到幽夐。我诗无律如山讴，形秽岂堪珠玉映。时时归梦入故山，曳杖松间记投暝。因君佳句撩秋思，便欲归寻旧三径。兼旬足痹不良行，况复炎蒸如釜甑。夜来一雨洗河汉，檐溜涓涓清入听。晨兴剥啄谁叩门，乃有同声喜相应。读之恍若濯清风，自觉昏眸怯明镜。伊余何幸点班行，结交往往多名胜。夫君平处顾清新，解道澄江如练净。从今我乃得四友，不特官梅动诗兴。推枕裁诗谢高致，扶惫摇毫心靡定。旧闻读檄愈头风，今赖长篇起衰病。",
            "comment": ""
        },
        {
            "title": "小溪道中",
            "content": "晚出城西门，循墙过南境。夏桥日沉辉，沈店月成影。纳纳川路遥，聒聒水声冷。欹枕拥衾裯，乐此寒夜永。",
            "comment": ""
        },
        {
            "title": "谢潘端叔惠红梅",
            "content": "只说梅花似雪飞，朱颜谁信暗香随。不须添上徐熙画，付与西湖别赋诗。",
            "comment": ""
        },
        {
            "title": "夜坐",
            "content": "重云烟雨日冥冥，柱礎流津意未晴。赖得谿风送云出，放开山月照人明。纷纭世态长松影，荏苒时光流水声。坐久萧然转琴轴，为君更作九臯鸣。",
            "comment": ""
        },
        {
            "title": "张夫人挽词",
            "content": "妇德天然备，肥家五十年。平生勤内则，晚岁识真诠。倒廪非徼福，翻经亦应缘。于门有孙子，佳气蔼新阡。",
            "comment": ""
        },
        {
            "title": "游大梅山护圣寺",
            "content": "寒云片日忽吹开，历井扪参得得来。行尽高山天欲半，不知平地有楼台。",
            "comment": ""
        },
        {
            "title": "朱南剑挽词",
            "content": "朔望第一客，巡寮意更亲。有诗欣和韵，不饮喜娱宾。名帖藏中古，珍茶试早春。据鞍犹矍铄，何遽迹成陈。",
            "comment": ""
        },
        {
            "title": "送孙子祥赴新昌主簿",
            "content": "高士不为簿，子严论独殊。不遭何不可，而况主簿乎。夫君岂其裔，南明筮仕初。要知官无卑，禄可代耕锄。正须勾小稽，使民能乐输。矧复兼尉曹，鼠窃随除驱。两职去民近，亨途此权舆。君诚吾里秀，贤厚素有余。埋蛇有阴德，映雪读古书。起家决儒科，乡评足名誉。妻以兄之子，相与久相娱。小别不足惜，未免掺子祛。邑境连台剡，好山环四隅。二子丞邻封，川陆通舟车。乘兴或一往，径欲造庭除。公余想续文，尤当惜居诸。会看兴公赋，掷地金声如。",
            "comment": ""
        },
        {
            "title": "送卫清叔著作提举淮东",
            "content": "汉庭早已冠群仙，阔步登瀛最少年。窃叹岂惟年叵及，人门才业总翘然。",
            "comment": ""
        },
        {
            "title": "姜总管挽词",
            "content": "富盛俄遭变，艰难却起家。田园新活计，诗礼旧生涯。仙桂应传秀，庭兰更茁芽。真归了无恨，超彻妙莲华。",
            "comment": ""
        },
        {
            "title": "次韵十绝·修养",
            "content": "闻道壶中别有天，能将俄顷比千年。千年俄顷俱成梦，只任天真却晏然。",
            "comment": ""
        },
        {
            "title": "慈溪道中",
            "content": "双橹真成鹅鹳鸣，客愁厌苦梦魂惊。须臾寖觉耳根热，一觉醒来天已明。",
            "comment": ""
        },
        {
            "title": "戌溪道中",
            "content": "寒潮高於埭，黄流濯西河。人牛力俱壮，相与冲流过。潮落势叵御，转樛依丘阿。暮霭起平楚，阴云翳寒莎。夜分潮复上，橹声相轧摩。大江渺无津，不知身在何。余生一虚舟，兀然听风波。吾亲白云下，况尔方卧痾。远游非吾事，归矣毋蹉跎。",
            "comment": ""
        },
        {
            "title": "求参议挽词",
            "content": "累世朱陈旧，宦游多向鄞。飞凫观政美，展骥愈情亲。久草归田赋，欣迎入幕宾。斯人忽千古，望断剡溪滨。",
            "comment": ""
        },
        {
            "title": "次韵十诗·晨朝懒起",
            "content": "坐见一翁双鬓皤，只赢晓梦到无何。窗凉风透真成适，日出事生还更多。足弱已难堪蜡屐，齿摇初不为邻梭。回思螭陛班心处，日日奔趋向馺娑。",
            "comment": ""
        },
        {
            "title": "同官登敕局小楼观雪",
            "content": "去年岁丰登，雨暘应时须。所欠惟一雪，祈禳遍精庐。晚亦粗飘瞥，六花舞空虚。云气不待族，风伯随驱除。浅春寒尚深，忽见云糢糊。撒盐压衡茅，晨兴粟生肤。随班上原庙，恍若登蓬壶。岧嶢宫殿深，朱扉黄金铺。百神卫灵居，半天散琼琚。又疑守护严，宝网络明珠。参差鵷鹭行，簪笏皆沾濡。退归冷局中，窗间竹扶疎。为思此绝景，往往终年无。不应惮凌寒，闭门守红炉。为君登危楼，深杯泛驼酥。崔嵬瞻吴山，莽苍望西湖。琼枝宿饥鹰，玉街走韩卢。酒兴万里远，容我歌且呼。坐欲斲五言，所媿李与苏。君与工属联，灞桥去骑驴。",
            "comment": ""
        },
        {
            "title": "次仲舅韵寄拙庵",
            "content": "公居山外我城中，不见成疏见亦空。要是归来当一见，待携藜杖访支公。",
            "comment": ""
        },
        {
            "title": "江耐翁以最首座十玄谈见示",
            "content": "十首玄谈已赘疣，劳君头上更安头。若还又有九百汉，葛藤相缠几时休。",
            "comment": ""
        },
        {
            "title": "寄管叔仪通判并同官",
            "content": "执别僧房日未斜，别离愁绪满天涯。清宵已落柔桑叶，小雨顿开荞麦花。醉里不知身是客，酒阑无奈客思家。凭谁寄语三夫子，归路还须好句夸。",
            "comment": ""
        },
        {
            "title": "杨花",
            "content": "野芳庭草是生涯，老去只宜闲在家。几日惜春留不住，小鬟为我拾杨花。",
            "comment": ""
        },
        {
            "title": "秋意次林致甫宗丞韵",
            "content": "河汉秋来净，飞星一点过。好风吹暑尽，疎雨送凉多。纨扇收团月，桃笙捲细波。自知恩到骨，欹枕梦无何。",
            "comment": ""
        },
        {
            "title": "鹿夫人挽词",
            "content": "内外言无间，初终志不移。白头供妇职，彤管著贤规。庆术珠三树，芳先桂一枝。凤岑归去路，含笑不应悲。",
            "comment": ""
        },
        {
            "title": "戏和三绝·藏擫",
            "content": "尽教逞技尽多般，毕竟甘心受面谩。解把人间等嬉戏，不妨笑与大家看。",
            "comment": ""
        },
        {
            "title": "上史太傅",
            "content": "二十里云随步生，潺湲洞里访青棂。山中要识无穷趣，看取南雷问答经。",
            "comment": ""
        },
        {
            "title": "赠成都鲁讲书",
            "content": "君家江发源，我生瀛之壖。相望万里外，中间几山川。近闻今子敬，文价惊鸾鵷。何由梦见之，失喜瞻在前。幅巾耸英标，衔袖出文编。倒屣平生欢，剧谈河汉悬。老我三入朝，广识两蜀贤。相与论诸公，与君最周旋。自言隐太城，读书三十年。城中竹谿居，肥遯远市廛。清谿拥屋后，绿树环前轩。一舟号横雪，可泝复可沿。拂衣下三峡，非为名利牵。滟澦追古作，海潮赋新篇。旧依槹閒公，来乘甬东船。顾我何所取，有怀俱尽言。老亲苦多病，尝药冀少痊。佳客不容留，欲著归骖鞭。间为恶草具，愿君少留连。报无锦绣段，赠有朱丝弦。一别无复会，掺祛意茫然。蜀山渺何许，同声惟杜鹃。",
            "comment": ""
        },
        {
            "title": "送吴参议",
            "content": "才气勇无前，人推季子贤。侯藩联剖竹，制幕晚依莲。势利从身外，风流到酒边。四明欣会遇，两载得周旋。为记题名石，仍吟达观篇。留行何及矣，执别但茫然。我已甘投老，君方欲引年。未知重见日，目断五湖船。",
            "comment": ""
        },
        {
            "title": "陈文恭公挽词",
            "content": "德量汪汪万顷陂，直将去就佩安危。干戈虽在相寻日，休沐宛如无事时。奏罢未闻宫漏转，归来俄见哲人萎。哀荣终始谁能及，百世旌忠倾德碑。",
            "comment": ""
        },
        {
            "title": "夜读王承家县丞诗编",
            "content": "向来深夜快挥犀，不听清谈又许时。净洗昏眸争呼烛，为君读尽一编诗。",
            "comment": ""
        },
        {
            "title": "题董亨道八景图",
            "content": "钱塘怒涛天下无，谁将尺纸为新图。贺家湖上如镜净，屡向烟波逢钓徒。彩虹横卧吴淞上，洞庭一螺浮具区。亦曾泛舟彭蠡湖，插立千剑名大孤。庐山高哉不得到，历历五老联香炉。上钟下钟夹湖口，半江清濁泾渭如。多景雄据金焦间，夕阳微照海门山。其余知名不知处，赤壁但歌前后赋。江汉至鄂始合流，黄鹤楼前鹦鹉洲。潇湘见说青如染，道林岳麓横清秋。我欲远游嗟暮齿，蝶梦翩翩漫千里。但欲绝江寻越山，归老故山吾已矣。",
            "comment": ""
        },
        {
            "title": "张钦州挽词",
            "content": "少诵东窗句，从君见典刑。义襟希窦十，才刃比庖丁。古镜悲鸾偶，寒原怆脊令。恂恂守家法，兰玉满阶庭。",
            "comment": ""
        },
        {
            "title": "安恭皇后挽词",
            "content": "图史怀规銮，篇章妙剪裁。承欢方秘殿，委化已泉台。幽壤湖滨秀，清笳日暮哀。未央当月望，不见翟车来。",
            "comment": ""
        },
        {
            "title": "送元积弟赴淮东总属",
            "content": "南徐来往饱经过，总饷宾寮入礼罗。子去幸陪邹湛辈，君今还是伯休那。金闺通籍时方可，铁瓮名城景最多。我有净名遗记在，试从万井访维摩。",
            "comment": ""
        },
        {
            "title": "南江酒家",
            "content": "南江舟檝饱经行，桥外人家最可人。賸种寒杉映修竹，快沽村酒趁鲜鳞。潮痕落草橹声动，日脚衔山凉意新。酷爱老樟横卧处，他时来此坐垂纶。",
            "comment": ""
        },
        {
            "title": "大雪赵振文寄诗言乘月泛舟清甚次韵",
            "content": "老我心知笔力衰，颇欣腊雪瑞清时。三茅奇观亦难遇，白玉峰头灯万枝。",
            "comment": ""
        },
        {
            "title": "次吴伯华韵",
            "content": "一身遇坎复乘流，景物当前亦自由。草浅人行因作径，水来沙聚看成洲。哦诗肯为钩棘句，适意即是逍遥游。烂醉不知门外事，夕阳日日下西头。",
            "comment": ""
        },
        {
            "title": "木蕴之国博迁居",
            "content": "寄斋今日又迁居，门巷相过五尺余。王子何妨借人屋，渊明不必造吾庐。大千眼里无非奇，三十乘中皆是书。祀灶卜邻无用尔，只今天上有锋车。",
            "comment": ""
        },
        {
            "title": "丘文定公挽词",
            "content": "同与隆兴第，嘉禾见两轓。瀛壖迂使节，蜀道送行轩。预草前须诏，惊传易箦言。不堪鸾镜舞，双旐怆丘原。",
            "comment": ""
        },
        {
            "title": "陈秘撰挽词",
            "content": "陈氏多名德，兹来慕典刑。宫端惊宿草，冷撰又泉扃。自古有遗直，只今谁独醒。苍苍何可问，耆旧日彫零。",
            "comment": ""
        },
        {
            "title": "淳发漕荐喜而成诗併勉杓",
            "content": "戊辰贡举忝余知，曾碍孙儿到省闱。欣汝今秋重预荐，喜吾即日可言归。门阑有庆人争贺，父子同登世所希。痴望十人俱上第，坐令昼锦倍光辉。",
            "comment": ""
        },
        {
            "title": "海棠",
            "content": "海棠昨日始萌芽，一夜惊雷发万葩。老眼恍然何所得，凌云庵外见桃花。",
            "comment": ""
        },
        {
            "title": "次韵十绝·见客",
            "content": "客至何妨送与迎，门前罗爵亦人情。可怜寒士犹相望，时有饥来柳絮轻。",
            "comment": ""
        },
        {
            "title": "谢雷季仲枢密惠社饼",
            "content": "宠分饼卷荷深情，割肉烹鲜不厌精。潭府始知严社祭，衰门又得诧侯鲭。洗杯用荐逡巡酒，下箸如餐谷董羹。回首枌榆未能去，欲随秋燕问归程。",
            "comment": ""
        },
        {
            "title": "送秦仲防制干",
            "content": "秦郎相家子，被服一寒士。不味膏粱珍，嗜书如嗜芰。仕途乐平进，欲上行或止。制使护瀛壖，婉画幕中试。不避痴儿讥，但欲了官事。君贤他可及，好善无与比。公余仍进学，访问无巨细。片言苟有闻，必欲穷根柢。一介有可观，穷阎必躬履。老我甘投闲，衡门人所弃。惟君异时好，时来访生死。淡交久而敬，清谈或移晷。一朝语余别，掺祛不容已。向来二三公，颇亦同臭味。去去群欲空，今君又行矣。欲归投金濑，尚眷甬东水。结交多老苍，要路有知己。青毡我家旧，勉旃收上第。先听传除书，使我喜不寐。别后未想忘，毋爱书一纸。",
            "comment": ""
        },
        {
            "title": "以玉兰赠王习父",
            "content": "一种香兰玉色新，仙家分得蘂宫春。调高韵胜谁能称，付与能言解语人。",
            "comment": ""
        },
        {
            "title": "丹桂",
            "content": "碧云步障紫金蕤，风静秋高千万枝。娇额涂黄元自好，是谁深传密烟脂。",
            "comment": ""
        },
        {
            "title": "李度支挽词",
            "content": "孰匪同升素，君於我最亲。词章传自旧，翰墨恍犹新。别去情愈笃，归来迹遽陈。无从效经纪，悲结泪沾巾。",
            "comment": ""
        },
        {
            "title": "杨圣可棋集余方归自桃源不及预次韵",
            "content": "屏处尤便野性慵，故人何幸总相逢。赋归敢慕陶彭泽，自免犹睎邴曼容。棋酒交欢情正洽，江山得助景方浓。嗟余误入桃源去，总路满城闻晚钟。",
            "comment": ""
        },
        {
            "title": "王县尉挽词",
            "content": "干蛊恢才刃，谁能货殖私。人皆竞毫发，我独破藩篱。风雨空残梦，池台怆昔时。板舆临穴处，行道亦兴悲。",
            "comment": ""
        },
        {
            "title": "送杨嗣勋校书守眉山",
            "content": "我生东南陬，不识蜀道难。观君眉宇秀，想见岷峨山。汉廷射策时，连璧照鸳班。伯氏书万言，逸驾不可攀。兹焉从君游，颇得窥一斑。仙凡隔弱水，接辞良亦艰。矧兹万里别，望望何当还。三苏骑鲸去，词章满人间。岂无后来者，遗珠有余叹。愿君效乐全，飞章达天关。报国此最急，余事付等闲。宣室行见思，朝暮当予环。别语敢言诗，属联不容悭。",
            "comment": ""
        },
        {
            "title": "半月轩",
            "content": "莫要作圆月，才圆却又亏。不如作一半，犹有向圆时。",
            "comment": ""
        },
        {
            "title": "送淳丞上虞",
            "content": "我老不复仕，行将挂衣冠。两子俱贰令，官职恰一般。剡川且书考，上虞亦之官。人言易捧檄，归奉重亲欢。我意正不尔，期汝政可观。食焉怠其事，古训戒舍镘。汝职去民亲，簿书当细看。一邑无不问，正尔良独难。江海匝三垂，长堤捍惊湍。埭高几如山，潮至不留残。宣和有遗迹，能使潮浸滩。陂湖谨蓄洩，可以救旱乾。长沟济漕运，浚治令通宽。此皆丞所职，勿惮心力殚。江头有东山，永怀谢家安。邑有李与丰，况复居二潘。尚友更从游，问学加研钻。平时固知汝，廉谨无欺谩。涉世终未深，送汝能忘言。故乡去帝乡，舟驭多往还。失己固不可，待人亦多端。罔求违道誉，善遣非意干。穷达自有时，此理真如丹。聚散不足较，岂得长团栾。闲静我所便，汝其自加餐。有时或乘兴，往来二子间。踏雨送汝行，浮家当游般。走笔如家书，谁能苦雕剜。",
            "comment": ""
        },
        {
            "title": "少及兄真率会",
            "content": "昼锦坊中作真率，群从相过无俗物。主人就树折杨梅，醉倒薰风凉拂拂。小舟傍城登雉堞，坐看白鸟苍烟没。须臾撑出洞天去，杰阁三层高突兀。樽前赋诗贵神速，十分钝似辽天鹘。从他银漏促残更，要见林閒红日出。",
            "comment": ""
        },
        {
            "title": "郑司法挽词",
            "content": "襟袍空无碍，精神老不衰。家传司业学，句逼简斋诗。荒瘠留阴德，平反有去思。功名赍志没，回施称家儿。",
            "comment": ""
        },
        {
            "title": "陈文懿公挽词",
            "content": "珍馆径归鄞，人犹望秉钧。邮传千里讣，哀动五州民。躃踊森贤嗣，攀号感路人。公乎不忘矣，衮衮看簪绅。",
            "comment": ""
        },
        {
            "title": "厅事落成老母置酒喜而成诗",
            "content": "数椽增葺苟全时，我爱吾庐喜得归。儿辈粗能勤父蛊，老夫元不费心机。年来每媿踰初望，病里尤知悟昨非。从此萧然无一事，但当日舞老莱衣。",
            "comment": ""
        },
        {
            "title": "八月十四日携家泛月次韵",
            "content": "月到平湖金作波，一城惟此占秋多。水晶宫里清无比，何用重登汉馺娑。",
            "comment": ""
        },
        {
            "title": "环村踏雪",
            "content": "笋舆冲雪过溪桥，流水方东未晚潮。白里不知梅夺色，青边尤喜麦成苗。烟深带雨参差下，空阔随风自在飘。可是忍寒诗更切，故求野路踏琼瑶。",
            "comment": ""
        },
        {
            "title": "戏题十四弦",
            "content": "十四朱弦欲动时，泛商流羽看瑶姬。弦疏不隔如花面，声急还同堕马儿。谿蟹霜余萦密网，檐蛛雨后理轻丝。曲终劝客杯无算，一吐家喉醉不知。",
            "comment": ""
        },
        {
            "title": "少潜兄再立昼锦坊伯中弟有诗次韵",
            "content": "东楼旧日史君家，盛德于今说孟嘉。昼锦门墙再兴起，乌衣巷陌倍辉华。虽无催氏联三戟，肯学杨家簇五花。尤喜桂枝香不断，藏书满屋是生涯。",
            "comment": ""
        },
        {
            "title": "风琴",
            "content": "渊明有琴本无弦，白傅偏喜听人弹。不如空中风度曲，随风往来声断续。非宫非商从君听，不中律吕无亏成。大如角韵来孤城，细似蚓窍苍蝇声。华亭夜鹤圆吭清，颤动长引寒蝉鸣。或疑凤咮叫霄汉，又恐仙佩云中行。使其似曲无别调，安得自在声泠泠。蛙喧尚谓胜鼓吹，牛鸣犹以黄钟称。丝不如竹亦漫语，赖此七窍俱珑玲。幽人院静新凉生，八风不问来纵横。短簟六尺午睡足，仿佛神来传广陵。",
            "comment": ""
        },
        {
            "title": "戏答益老寄方竹杖",
            "content": "家家竹杖只圆光，此竹如何得许方。削得团栾无可笑，蓦然夺去亦何妨。咄哉，得力处不在这个。",
            "comment": ""
        },
        {
            "title": "送黄景声秘丞提举浙西",
            "content": "江夏无双第一人，清明久矣动簪绅。心平气劲无偏党，好在皇朝作争臣。",
            "comment": ""
        },
        {
            "title": "谢文思许尚之石函广陵散谱",
            "content": "叔夜千载人，生也当晋魏。君卑巨寖强，駸駸司马氏。幽愤无所洩，舒写向桐梓。慢商与宫同，惨痛声足备。规橅既弘阔，音节分巨细。拨刺洎全扶，他曲安有是。昌黎赠颖师，必为此曲制。昵昵变轩昂，悲壮见英气。形容泛丝声，云絮无根蒂。孤凤出喧啾，或失千丈势。谓此琵琶诗，欧苏俱过矣。余生无他好，嗜此如嗜芰，良夜或无寐。向时几似之，激烈至流涕。素考韩臯言，神授托奇诡。别姊取韩相，多用聂政事。近读清真序，始知石函秘。贤哉许阿讷，自言家有此。文君昔宝藏，人亡琴亦废。荷君重然诺，写谱远相寄。按柏三十六，大同小有异。此即名止息，八拍信为赘。君远未能来，我老从此逝。何当为君弹，更穷不尽意。",
            "comment": ""
        },
        {
            "title": "次仲舅韵寄拙庵",
            "content": "莫把坐忘成坐驰，归来须是识真归。壶筹投尽无人拾，澹坐藤床风掩扉。",
            "comment": ""
        },
        {
            "title": "灵壁道中",
            "content": "古汴微流绝，余民尚孑遗。高丘祠汉祖，荒草葬虞姬。垓下空陈迹，鸿沟怆近时。膏腴满荆棘，伤甚黍离离。",
            "comment": ""
        },
        {
            "title": "送宣宗禹保宁事掌书记",
            "content": "宣之为姓世所稀，暇日试为君家推。宋之宣公舍与夷，子孙相承此为基。或云出自鲁宣伯，元和姓纂言则非。西京功臣虎与义，侯封累世皆宗枝。盛哉云阳宣巨公，光武称其胜二龚。酆为司空怀在赵，遥遥久矣无亢宗。君家本自太末来，世以儒术为家风。尚及詹识诸父行，君方髫龀成孤童。艰难历遍屹中立，五行俱下攻时习。自从一登贤上庭，贵名日起人谁及。舍选真似青铜钱，一跃龙门浪三级。吾乡惊喜破天荒，归见朋俦愈谦挹。宝婺古郡名浙东，往泛绿水依芙蓉。如君入幕假途尔，及今民事宜加工。亨途万里才发轫，掺祛勿使金樽空。从今家声当愈大，坐使宣氏崔卢同。",
            "comment": ""
        },
        {
            "title": "王给事挽词",
            "content": "自忝年家好，居慙雌甲辰。宾兴蒙异奖，客授喜同寅。别去时无几，年来意益亲。囿山觞咏地，回首重沾巾。",
            "comment": ""
        },
        {
            "title": "蒋德尚棋会展日次韵",
            "content": "棋社经年能几回，身闲深幸屡参陪。一旬又见朋簪集，三径还因听履开。休苦索居徒面壁，何如相遇且衔杯。虽由药裹宽初约，不碍重寻旧雨来。",
            "comment": ""
        },
        {
            "title": "西山仅老失牛求一言於邑数语代书",
            "content": "一介扣门，尺书在手。不是长须馈鲤，乃知中夜忘牛。拽把牵犁，能耕百亩。披毛戴角，方得五春。是何西山之饿夫，辄挽桃林之处士。拽转鼻孔，不解一鸣。剖破藩篱，已行十里。莫走沩山旧话，重修雪窦新图。解若疱丁，恐遭游刃。邬如谢大，且自暖心。见角便知，必有伶俐衲子。幪头径取，更烦明正官司。",
            "comment": ""
        },
        {
            "title": "次赠少微兄韵",
            "content": "汪楼比屋古城隅，彼此清贫不愿余。南阮诸贤今有几，东床佳婿竟谁如。归乡年亦非全老，对酒情犹未觉疏。来往两家无倦色，此身端合老犁锄。",
            "comment": ""
        },
        {
            "title": "送汪强仲还官所",
            "content": "又向丹丘去，安书易往还。固应官事了，莫放旧书闲。问讯雪巢老，寄怀巾子山。经行皆梦境，自笑日苍颜。",
            "comment": ""
        },
        {
            "title": "送淳尉海陵併寄示潚",
            "content": "二子俱从宦，重亲足自怡。汝能行幼学，吾岂恨轻离。平日自知己，真心更与谁。临文有遗忘，此是忆儿时。",
            "comment": ""
        },
        {
            "title": "丘文定公挽词",
            "content": "十载庞居士，一朝裴晋公。宣威先抗虏，决策竟和戎。宥密行谁尼，规恢事已空。灰心更霜鬓，千载泣英雄。",
            "comment": ""
        },
        {
            "title": "喜雨次韵併呈郡守吴居父",
            "content": "一旱祷而雨，此心天与通。为霖三日起，起舞万家同。破块朝方爽，翻盆夜正中。随车真响应，巫觋又何功。",
            "comment": ""
        },
        {
            "title": "游初暘谷及白岩",
            "content": "重来游仙都，止欲访独峰。宁知一峰外，佳境无终穷。何处颍川子，镜岩便相逢。约我游白岩，轻舟借溪翁。齐余寻宿诺，秋霁波溶溶。清澈见石底，鑱刻惊神工。昨登初暘谷，但见石嵌空。兹浮悬崖下，万石森巃嵸。上有胜绝地，古语留郭公。鬼神谨呵护，雷霆扫尘踪。换船到白岩，修篁掏摇清。萦回进石屋，孤竹攒沙蜂。洞府仙所閟，无由辨西东。扣舷过岩下，数仞如崇墉。石趾平如甃，奇怪遮苍穹。更寻小蓬莱，俯瞰冯夷宫。篙师进深窈，扪萝舍枯筇。游子非不多，无人解从容。我因一日留，幽寻极山中。秋旻快排盪，日暖如春融。归来独峰下，石影横空濛。急呼醽醁清，浇此磊磈胸。幸有济胜具，未能上金龙。为君挥五弦，决眦送飞鸿。",
            "comment": ""
        },
        {
            "title": "送郑惠叔司封江西提举",
            "content": "君名切斗魁，步武上霄极。蓬莱群玉府，图书照奎壁。郎官应列宿，寖觉象纬逼。胡为作吏星，炯炯向江国。仰奉鹤发亲，版舆映莱服。昔日红莲池，帅垣资婉画。方将散余润，连城被膏泽。官拥与民繇，丰俭烦振糴。小试活国手，疲甿赖休息。便归侍玉皇，拱立香案侧。富贵殊未已，行行上鸾掖。君其妙演纶，三能看齐色。",
            "comment": ""
        },
        {
            "title": "跋李少裴修禊序",
            "content": "兰亭修禊就和中，群贤高会俱雍容。右军作序亦寓耳，藁草乃致传无穷。自言疑若有神助，他日屡书终不同。历代传宝在秘府，尤其甚者唐太宗。当时搜取极心力，模本一一攽群公。惟此真迹最奇绝，萧梁开皇有遗踪。亲御奎文赐元嘉，龙蟠凤翥何其工。辩才所取秘昭陵，此本一洗凡马空。崔家兄弟列清要，诲子况复称龟龙。图书四部资校雠，当时尚有贞观风。自云此为最善本，冰御臣液题甚恭。李王深得拨镫法，笔力绝劲雄江东。右军以来皆妙笔，名胜异代如相从。病余扶惫行扫松，李君携来为发蒙。平生多看旧墨本，一见使我开心胸。摩挲叹息不自己，至宝盍入明光宫。隐居怀宝正不恶，异气或能牛斗冲。，叩门有客勿倾倒，恐有御史来乘骢。",
            "comment": ""
        },
        {
            "title": "乞出过传法闻伯齐归姚江",
            "content": "扶病还朝一秃翁，重来宁免笑何公。梦魂长是寻云北，归路何时向浙东。深愿耸身随画鷁，空劳举目送飞鸿。主人行所终须到，最忆东轩一枕风。",
            "comment": ""
        },
        {
            "title": "晚步少微阁",
            "content": "落山谢虚阁，横琴相对閒。片云将急雨，一笑失前山。",
            "comment": ""
        },
        {
            "title": "清泉洁尘襟诗",
            "content": "骚客事幽寻，清泉一派深。居然浮爽气，聊用洁尘襟。彻底明苍石，澄波漾碧岑。应添山泽趣，尽涤市朝市。洗耳何妨听。吟诗更喜临。至哉天下乐，稳坐读书林。",
            "comment": ""
        },
        {
            "title": "次韵十诗",
            "content": "大率舟行岸自移，机缄何必更深思。雨余坐见水三尺，云净喜看天四垂。荷沼已残霜后盖，桂林初绽月边枝。闲中气味深长甚，问却西风总不知。",
            "comment": ""
        },
        {
            "title": "少保李公挽词",
            "content": "戚閈疏恩厚，勋门积庆余。弓弯飞将臂，架插邺侯书。六纛秦官重，三槐汉相如。惜哉终半百，闻者为欷歔。",
            "comment": ""
        },
        {
            "title": "分韵送孙从之司业使湖南得千字",
            "content": "夫君静而敏，人十已则千。读破万卷书，操笔思涌泉。古事与今事，一一探本源。蚤蜚场屋声，作吏志益坚。朅来上清班，汉庭谁在先。雍容行秘书，史馆躬椠铅。片言寤明主，立使登谏垣。拳拳忧国心，倾倒十三篇。司成天下选，归志已浩然。赤日送妻子，襆被寻谿船。诸生慕阳城，欲挽不得专。竟持湖南节，征袂何翩翩。忆昨忝同登，于今三十年。朝行喜相会，终恨非官联。请益殊未餍，匆匆启离筵。始以长官来，今以绣衣还。书生素安分，岂问却与前。第惟公辈流，自应留日边。德星聚南楚，予环当茹连。事体有关系，临岐欲无言。",
            "comment": ""
        },
        {
            "title": "慧元画寒林七贤",
            "content": "群贤俱诗豪，世代不同处。安得寒林中，联镳睇相语。谁欤创妙意，臭味无今古。吾闻顾陆辈，寓意或如许。桃李并芙蓉，雪中蕉叶吐。元师师元融，淡墨扫风雨。作此寄攻愧，归兴渺烟渚。旧六今则七，未知果谁与。我欲从之游，讵敢厕俦侣，画我往执鞭，欣为李君御。",
            "comment": ""
        },
        {
            "title": "太湖响石",
            "content": "何处飞来一段云，太湖风急到江城。云中疑有群仙过，时听丁东环佩声。",
            "comment": ""
        },
        {
            "title": "余初除西掖适斋惠诗以二甥相继縯纶为喜安行",
            "content": "敢谓封伦据此床，幸从科级绍余芳。紫薇继直中书省，丛桂犹为同舍郎。太史书传得杨恽，渭阳情厚为秦康。外家宅相君余事，鱼目何堪比夜光。",
            "comment": "【注释】【原题】：余初除西掖适斋惠诗以二甥相继縯纶为喜安行表兄贻书喜溢于辞谨次二篇为谢末章以属安行"
        },
        {
            "title": "宜人史氏挽词",
            "content": "阀阅冠三朝，尊公两珥貂。夫贤能尽礼，家贵肯期骄。教子门风振，澄神性地超。悼亡无可憾，直笔付孙樵。",
            "comment": ""
        },
        {
            "title": "送雪窦璧老住雪峰",
            "content": "雪窦移将住雪峰，两山雪色本皆同。莫言此去人千里，明月往来含太空。",
            "comment": ""
        },
        {
            "title": "适斋示池水大篇效元白体相答",
            "content": "适斋一片心，它人难与比。少时发此念，乐施到莫齿。婚姻成者众，葬埋不知几。义气追古人，仁风动桑梓。利益及物物，方便形事事。先正有此言，源流固有自。外家有大池，清波照丛桂。来者不问谁，大小听盈器。及其旱将涸，一雨复清泚。我舅为欣然，作诗自言志。平生欲济人，往往多割己。向来俸可分，挂冠踰一纪。心勤力不逮，不得尽如意。安得有赀财，如此池中水。来求则应之，吾心斯足矣。长篇笔余力，亹亹遂满纸。病足正僵卧，三诵为之起。韵险不容次，愚言不能止。公曰汝答我，只用元白体。公心与天通，言合孟轲氏。菽粟如水火，此意岂不美。黄金土同价，但恐无此理。求水易足用，近止及邻里。上不过饮食，下亦止濯洗。求财则无厌，来不问远迩。应者力已竭，求者殊未已。有如一富翁，独处百家市。始焉逐什一，贫富本相济。余波被四邻，人情皆可喜。久之责望重，急讼随谤毁。不言理曲直，但谓富者鄙。尧舜有至仁，犹病在博施。所以汉刘德，其言有深旨。富者民之怨，百万辄散弃。贫富各有分，取予尤不易。生长在舅侧，义事熟於耳。颇亦知为人，缓急力不计。舅言出於仁，甥言裁以义。二者若不同，同归於一揆。爱苟无差等，兼爱几墨子。岂惟道非中，安有力及此。仁民与爱物，要自亲亲始。",
            "comment": ""
        },
        {
            "title": "送朱季公守封川",
            "content": "韶阳生长十余年，城郭重经固宛然。叹息紫微仙去久，尚余遗墨照山川。",
            "comment": ""
        },
        {
            "title": "次韵十诗",
            "content": "秋宵坐到玉绳低，历历明蟾数桂枝。重露半翻蕉叶径，好风时颭豆花篱。不妨起舞弄清影，何用撞钟夸小诗。濁酒困人垂欲睡，更揩病眼一扬眉。",
            "comment": ""
        },
        {
            "title": "长生草",
            "content": "玻璃擢叶玉蟠根，千里提携寄海滨。雨泽不霑仍自润，土膏无著自长春。岁寒秀色镇依旧，日暖素英能一新。我欲饵之求久视，恐君灵已不灵人。",
            "comment": ""
        },
        {
            "title": "王提刑挽词",
            "content": "籍甚青箱学，醇乎赤子心。片言皆可复，一伪不容侵。处事几游刃，论交欲断金。诸郎传素业，桂子看成林。",
            "comment": ""
        },
        {
            "title": "小雨",
            "content": "好风先雨到危栏，却送残云过别山。不用开襟强披拂，自然凉意满人间。",
            "comment": ""
        },
        {
            "title": "送朱叔止守南剑",
            "content": "名画法书知几编，俸余宁复计求田。麻沙賸买新文字，归满米家书画船。",
            "comment": ""
        },
        {
            "title": "钱殿撰挽词",
            "content": "隽誉蜚庠校，孤忠动冕旒。捄荒心欲折，忧国鬓先秋。惠满长江水，风清八咏楼。禁途交一臂，人物等闲休。",
            "comment": ""
        },
        {
            "title": "谢太守送雪次韵",
            "content": "一冬只见晓霜寒，未得飞霙万里看。多谢黄堂赠圭璧，欲从乳窦倚栏干。檐高安有冰成柱，坐久空余水在盘。岁晚愿呈三白瑞，要观积玉满林端。",
            "comment": ""
        },
        {
            "title": "伍主簿挽词",
            "content": "由来风谊独穹然，坐享家肥不计年。堕帻何妨各百万，指囷宁复问三千。灵椿老去仁宜寿，玉树种成身已仙。衮衮公侯殊未已，正应含笑入重泉。",
            "comment": ""
        },
        {
            "title": "送内弟汪作德赴建德主簿",
            "content": "今日望春下，送春还送行。簿书须著意，家世有余清。潇洒桐庐郡，文章陆士衡。公余定多暇，无废读书声。",
            "comment": ""
        },
        {
            "title": "绣川道中",
            "content": "伏波莫作贾胡留，雨意垂垂未肯休。不惮征衫有微湿，只愁平地又横流。行人自厌冲泥苦，野老方当得意秋。倦仆如何致千里，登天徒笑传鸣鸠。",
            "comment": ""
        },
        {
            "title": "六月十六夜观月翌早纪所见成长谣",
            "content": "海云涌立双铁出，明月正在山中间。初疑渼陂蓝田出水面，又似长风吹度玉门关。须臾云过月愈上，太虚点缀从飞翻。白衣苍狗不足究，千变万态俱可观。忽焉横卧如苍龙，骊珠颔下光团团。山河清影见历历，桂枝扶疎若可攀。夜深醉倒鸡鸣起，光景不类居尘寰。长庚晔然朝曦发，望舒犹挂西林端。我欲呼吸晶华驻朱颜，左有金丹右玉丹。昔闻两曜在天如磨蚁，日行日止一度悭。太阴行速朔必会，金饼旋复成弓弯。八卦万物尽关系，历古不已真跳丸。急景戃恍难控抟，但见霞彩生斓斑。老我已复卦气阑，学道无成空自叹，不如安坐委天顺，一听运化更循环。",
            "comment": ""
        },
        {
            "title": "自柯山归再过苍岭",
            "content": "雨后过苍岭，平生行路难。危层惊步滑，绝涧觉心寒。就岭山逾险，趋平谷更盘。年来轻世故，不作险涂看。",
            "comment": ""
        },
        {
            "title": "病告",
            "content": "闭户垂帘尽自如，兀然终日拥红炉。得归足可优游老，此地何堪养病躯。",
            "comment": ""
        },
        {
            "title": "太硕人潘氏挽词",
            "content": "玉映清心著壶彜，闺房宾敬到齐眉。岂惟山水协高趣，更为国家生好儿。万口共推诸福备，八旬犹负一年期。伯仁冬日应肠断，不见堂前举酒时。",
            "comment": ""
        },
        {
            "title": "王敏肃公挽词",
            "content": "贱子慙生晚，龙门莫部津。词场沾賸腹，政地仰洪钧。古栝杏坛旧，东嘉棠荫新。九京无馥作，知己更何人。",
            "comment": ""
        },
        {
            "title": "寄题汪端明坟庵真如轩",
            "content": "万个筼簹一草庐，伤心埋璧十年余。革声谁听尚书履，金榜空悬少保书。无复遗音追正始，尚传新作过黄初。真成一代风流尽，欢息浮生信六如。",
            "comment": ""
        },
        {
            "title": "赵司户挽词",
            "content": "奕奕佳公子，词场早策勋。愿为新进士，终屈病参军。旧事成清梦，高标想断云。伤心桑落酒，无复到孤坟。",
            "comment": ""
        },
        {
            "title": "约访王卿已而中辍次韵",
            "content": "归来亲戚话通情，准拟流花得再行。已荷适斋容接武，敢从酌古遽渝盟。乌衣门巷我非远，绿野樽罍计未成。官已得闲身未暇，因仍恐或过清明。",
            "comment": ""
        },
        {
            "title": "鹿伯可郎中园池杂咏·柑隅",
            "content": "霜著芳苞翠作围，数椽潇洒映斜晖。木奴何必须千树，乞得閒身径且归。",
            "comment": ""
        },
        {
            "title": "送汪庄仲赴江东仓幕强仲荆门签判",
            "content": "见说荆门地，如门蔽楚荆。旧时为内郡，今日号边城。但守平平策，毋求赫赫名。勉哉关决际，从此振家声。",
            "comment": ""
        },
        {
            "title": "八月十四日携家泛月次韵",
            "content": "九秋风月正分平，盛满金晶分外明。老子此行端不恶，夜夜几得圣之清。",
            "comment": ""
        },
        {
            "title": "送春",
            "content": "花披催蝶舞，柳暗受莺迁。过眼忽新梦，回头谁少年。溪云随笋供，山雨近梅天。诗思正无赖，一声来杜鹃。",
            "comment": ""
        },
        {
            "title": "孺人林氏挽词",
            "content": "家世甘泉旧，幽闺有令名。贤明教陶侃，勤苦佐渊明。苹涧今保处，鸠桑空复情。谁知悼亡意，挥涕望佳城。",
            "comment": ""
        },
        {
            "title": "酒边戏作",
            "content": "未年六十已言归，七十重来自觉痴。未报君恩归未许，樽前羞听摸鱼儿。",
            "comment": ""
        },
        {
            "title": "陈文恭公挽词",
            "content": "致主唐虞上，东山志不渝。衮衣重入觐，胡骑敢长驱。梦已商楹奠，朝犹汉殿趋。哀荣极终始，何止渡江无。",
            "comment": ""
        },
        {
            "title": "戏和淳诗卷",
            "content": "山色蓝初染，湖光镜始磨。竹梢轻坠雨，花片乱随波。麈尾挥东晋，龙舟吊汨罗。莫愁春易老，畅饮一春多。",
            "comment": ""
        },
        {
            "title": "史敷文挽词",
            "content": "八行诸孙盛，三公嗣子贤。连收四鹗荐，只欠一青毡。郎省刑章肃，侯邦政誉传。平生忧国意，齎志入重泉。",
            "comment": ""
        },
        {
            "title": "永嘉天庆观",
            "content": "斗口横安华盖山，茂林修竹路湾环。琳宫迥出沧瀛表，羽士如游崑阆间。东挹江山穷望眼，西临闤闠笑尘寰。自知去此无多日，著意来寻一饷閒。",
            "comment": ""
        },
        {
            "title": "鹿伯可郎中园池杂咏·月沼",
            "content": "玉洁冰清一壑专，箨龙何处引涓涓。深知月满还亏缺，只学蟾光一半圆。",
            "comment": ""
        },
        {
            "title": "题林宗鲁校书所藏宣和御画",
            "content": "周公多艺孔多能，徽庙才高更倍增。除却万机都不会，至今遗老话昭陵。",
            "comment": ""
        },
        {
            "title": "过苍岭",
            "content": "崇朝辛苦上孱颜，泥径初平意暂閒。苍岭东头移野步，眼前便得处州山。",
            "comment": ""
        },
        {
            "title": "三月七日上赐牡丹并蔷薇露劝酒",
            "content": "几见牡丹东海涯，暮年敢谓到京华。休论千品洛中谱，惊看百枝天上花。况有八珍来禁苑，更加双榼赐流霞。阖门饱暖聊同醉，稽首将何报宅家。",
            "comment": ""
        },
        {
            "title": "送倪正父尚书守南徐",
            "content": "君如春柳我如松，晚岁重逢意愈通。日日公余搜理窟，时时史暇乐谈丛。友朋罕有心相照，兄弟惟应姓不同。此别未知何日见，掺祛无语对西风。",
            "comment": ""
        },
        {
            "title": "木蕴之国博迁居",
            "content": "名大人称屈，心閒我自余。言诗今子贡，作赋古玄虚。凤沼定平进，鸥盟殊未疎。潭潭府中去，只作寄斋居。",
            "comment": ""
        },
        {
            "title": "雪中迎驾",
            "content": "都人久不望威颜，惊喜鸣鞘风雪间。万井欢声迎晓仗，九天和气下人寰。龙楼笑启瑶池宴，鵷序欣趋玉笋班。道上峰头皆见日，绝胜衔烛照崑山。",
            "comment": ""
        },
        {
            "title": "陆提刑挽词",
            "content": "早岁擅词场，夷途列雁行。一麾分楚甸，双节照江乡。莲社容寒晚，葭莩接老苍。八旬俱已矣，回首倍凄凉。",
            "comment": ""
        },
        {
            "title": "枢密府雪后作故韩氏子舍也",
            "content": "平生好流水，雅欲临流赋。涧谿或过之，眷眷不能去。青山国故乡，不肯入城府。宁知开八袠，重为寻故步。势家遗故居，传舍偶成寓。轩楹立奇石，巉岩高丈许。三面立屏障，曲沼水空貯。荏苒将半载，未见有时雨。新春积雪余，檐声夜如注。晓起推閒窗，石穴水喷吐。下穿玲珑余，数尺成瀑布。髣髴小龙湫，虽微体略具。退公辄对之，相逢叹迟暮。有客与同赏，酌酒更告语。虽云京尘深，燕坐得幽趣。悬崖挂长藤，绝顶列佳树。微风一披拂，坠点纷无数。吾方谋乞身，信美难久驻。未能写成图。聊用赋长句。",
            "comment": ""
        },
        {
            "title": "秋雨兀坐王原庆携孙吉父菊花倡和见过有分遗",
            "content": "五载杜门居海角，无复翻阶赋红药。自怜荒径菊犹存，夕餐空待秋英落。眼明喜见绿丛丛，始也抽苗今满握。扶筇著意养孤芳，荆棘旁连细开斫。天香入骨徐吐芬，中有秋风非外铄。传闻南堂有佳种，愿过屠门思大嚼。颇亦有意欲见之，此意未容儿辈觉。乃知便许移芳根，不止园官供小摘。要令寿客来骈肩，何用潭水求延年。有时採之东篱边，不觉南山在眼前。渊明千载幸同调，老我此际方悠然。西风吹花日夜急，散金坐看开田田。两诗先到衡门下，思向平台寻戏马。从君九日去行乐，莫为登高泪盈把。",
            "comment": "【注释】【原题】：秋雨兀坐王原庆携孙吉父菊花倡和见过有分遗之意次韵"
        },
        {
            "title": "次韵十绝·读书",
            "content": "佚老无如水在磐，聊将遮眼度三余。有时忠义忽相激，间遇包糈与子胥。",
            "comment": ""
        },
        {
            "title": "殿上侍立寒甚",
            "content": "小雪似来霜气清，今朝寒色倍严凝。榻前侍立无遮障，吹得半身真是冰。",
            "comment": ""
        },
        {
            "title": "王大卿挽词",
            "content": "少壮节先著，年侵气不衰。忠虽由父教，清亦畏人知。处世无求合，安时竟数奇。甘泉人物会，一老汉空遗。",
            "comment": ""
        },
        {
            "title": "即事",
            "content": "行尽穷边岁亦殚，倚门应是念衣单。宁知今日幕南地，不似去年江上寒。乘马惟欣日可爱，逢人长说雪初乾。三衾四襖半无用，何必重歌行路难。",
            "comment": ""
        },
        {
            "title": "山行",
            "content": "行入春山紫翠中，入山深处更桃红。一百五日麦秋冷，二十四番花信风。千顷摇青几蔽地，四山耸翠欲浮空。野桥横跨溪如练，待买轻舟下钓筒。",
            "comment": ""
        },
        {
            "title": "送虞仲房赴潼川漕",
            "content": "我来丹丘乘贰车，送客往往万里余。盛山使君别寖久，汉中郡丞新寄书。公指四明喜邻境，典午何知成画饼。扬旌忽作梓潼行，去路六千抑何迥。余杭名家多俊奇，君於辈行尤白眉。雍容晋韶足夷旷，百家到手无停披。向来郎曹天咫尺，引身闽山接商舶。贾胡叹仰清节高，雾中亲见越王石。此行叱驭不作难，手遮西日又长安。长安日近公应住，未放使星临蜀山。不然一行亦不恶，潼川应如锦城乐。邓侯功名凛如在，拾遗风采今犹昨。流马木牛诸葛公，飞輓正欲修前功。蜀民险远日凋瘵，摩抚要令畿甸同。况公五绝追鼻祖，隶古真有两汉风。归来富贵固未晚，为传此学川西东。",
            "comment": ""
        },
        {
            "title": "商侍郎挽词",
            "content": "所至仁声著，甘棠几去思。敬姜嗟哭子，伯道痛无儿。郎省伤连璧，文闱见刻辞。边民纷堕泪，忍读岘山碑。",
            "comment": ""
        },
        {
            "title": "观文殿学士赵公挽词",
            "content": "殄瘁人俱骇，伊余独永叹。十年交义重，五日旧盟寒。求去重维絷，欲归无羽翰。佳城何处是，东盼涕汍澜。",
            "comment": ""
        },
        {
            "title": "登蕺山",
            "content": "晚步蕺山上，休辞脚力穷。八松不碍眼，万里欲乘风。逸兴浮沧海，高歌彻太空。羲之不可见，犹得想胸中。",
            "comment": ""
        },
        {
            "title": "再题行看子",
            "content": "先引护栏毬子骢，九马近远俱相从。黑驹騧黄骓素骝，亦有笏面仍银鬃。夏国一种青於蓝，五明错靴皆如龙。或骖或引恣驰骤，坐觉隐耳声珑珑。人间安得有此辈，一一必自天闲中。不惟骨相异凡马，圉人贵介多雍容。三花翦鬣自官样，空鞍更以香罗幪。中间二者盖天马，齿虽已老气尚雄。不知几出横门道，双立柳下青阴浓。抬韁捽颔刷背膂，旋梳鬃尾摇清风。人人生意马欲动，态度曲尽各不同。韩生去我几百年，藻色尚湿青与红。不知何时堕鸡林，万里远在东海东。贾人携来得寓目，一见绝叹丹青工。千金可买真不惜，忽复携去何匆匆。亟令临写得形似，如此神骏那得逢。开元内外马盈亿，色别为群从登封。韩生所貌定杰出，七尺为騋八尺駴。向来莺边系金狨，归乘款段头已童。伏枥宁能志千里，却笑区区据鞍矍铄翁。",
            "comment": ""
        },
        {
            "title": "送杨晦叔提举浙西并寄陈表道",
            "content": "两两郎星映使星，老人星彩对晶明。褰帷共喜行畿甸，洗印仍欣就帝城。五马况当恩始拜，三吴从此政尤清。便看瑞庆来称寿，同听嵩呼万岁声。",
            "comment": ""
        },
        {
            "title": "送汪庄仲赴江东仓幕强仲荆门签判",
            "content": "不见适斋老，于今三四秋。弟兄登宦路，亲党驻行舟。老病无诗思，衰怀重别愁。外家门户盛，勉力绍箕裘。",
            "comment": ""
        },
        {
            "title": "虎丘",
            "content": "望望古招提，兹游恨已迟。池深惊地裂，野旷觉天垂。听法人千数，谈空松一枝。从谁访遗迹，惟有石头知。",
            "comment": ""
        },
        {
            "title": "颜侍郎挽词",
            "content": "宴坐勿庵上，睎颜亦是颜。平心真似水，立说信如山。屡拥皇华节，盍登清禁班。始终无玷阙，风裁许谁攀。",
            "comment": ""
        },
        {
            "title": "陆参议挽词",
            "content": "饰吏先儒雅，低徊五十霜。萑蒲扫韶石，桑柘满黄冈。知己平津老，传家删定郎。八龙无半在，风雨夜侵床。",
            "comment": ""
        },
        {
            "title": "送赵南仲丞溧水",
            "content": "不用匆匆恨别离，版舆春昼彩衣随。往题斯立蓝田壁，更访清真溧上诗。公事毋庸卉牙角，邻封真是和埙篪。日哦新句频相寄，明月清风慰所思。",
            "comment": ""
        },
        {
            "title": "陈秘撰挽词",
            "content": "跬步不忘孝，掇皮皆是真。移忠思致主，务实见临民。三谏言犹炳，平生迹遽陈。清风凛衰俗，自足盪秋旻。",
            "comment": ""
        },
        {
            "title": "又送从子淮",
            "content": "二孙吾所爱，别去殊关情。阿剡将赏延，伴子性亦灵。烦子善诱之，他日使有成。公余松竹林，共勉洛诵声。",
            "comment": ""
        },
        {
            "title": "送季舅汪江州",
            "content": "清直如公天自知，晚年百顺了无亏。九成台下方还旆，五老峰前又拥麾。题坐喜逢陈仲举，据床好继庾元规。太平散吏无由到，倚听中和乐职诗。",
            "comment": ""
        },
        {
            "title": "送潚丞剡川",
            "content": "工部丞崑丘，我生丁巳年。比吾既逾冠，再转丞金囦。年龄过半百，奏子哦松轩。亲见勤小物，如彼少壮然。受输导行费，略不取一钱。飞糠至眯目，犹恐劳弗宣。汝方壮有室，行行贰剡川。地近既便亲，俸外有圭田。惟当念尔谊，奉职罔不虔。邑无不当问，事亦不得专。退无为避事，进勿至侵权。庄生才不才，其间要求旃。去年苦旱歉，谷熟殊颇偏。未知催科时，何取何当蠲。二十七乡民，户口富人烟。去天曾不远，美恶易以传。大宁九十余，父母俱华颠。况子勤干蛊，岂不深爱怜。食禄须尽瘁，毋叹我独贤。不应频往来，恃有檄可沿。时时寄安书，何殊在目前。秋赋已复近，公余更加鞭。金罍喜接境，一水通乡船。他时傥少病，尚能催击鲜。",
            "comment": ""
        },
        {
            "title": "戴迪功挽词",
            "content": "犹记天街会，同为乳窦游。姻家频会聚，亲意愈绸缪。吉德宜多寿，奇痾竟不瘳。无由见安道，汎雪怅回舟。",
            "comment": ""
        },
        {
            "title": "题家藏二画·二龙",
            "content": "老龙卧海沙，觉来未欠伸。珠光发海底，闯然目有神。画龙不画全，必杂烟与云。此龙未尝动，具见爪与鳞。一龙望见之，争心生怒嗔。奋迅勇欲前，便尔云满身。不知出谁笔，定非尘中人。若非亲见之，何由写其真。云涛方汹涌，恍若渺无津。为霖会有时，正尔良苦辛。乃知青云高，不如寂寞滨。深虞或飞去，十袭聊自珍。",
            "comment": ""
        },
        {
            "title": "送颜希圣尚书守泉南",
            "content": "圣朝宝运开虞唐，太平天子垂衣裳。恢张治具崇儒良，孰不愿依日月光。用之则行舍则藏，孔门贤德遥相望。朝望方隆位文昌，跬步可到中书堂。问公拥麾何太忙，公独三请志益刚。俞音一下冥鸿翔，行李径出临涛江。争留孔戣动朝行，公更伛俯不敢当。老成全德真圭璋，温如春风严如霜。柏台峩豸肃朝纲，贤关向风士气扬。大天小天称公方，五年吏奸盖而彰。金华劝讲言加详，明主倾听谈皇一。盍膺枋除任赞襄，名遂身退天所臧。明哲保身身更康，高风可仰不可量。泉山壤土接临漳，健牙千里开封疆。老龙负图宠煌煌，何殊衣锦还故乡。贱子薄宦接王杨，曾陪御史临文场。风帘官烛夜未央，剧谈犹记声琅琅。兹来误忝尚书郎，始寻故步依门墙。西风津头望归艎，挽公不留远予将。两宫念公未讵忘，公虽远去如在旁。庶几重来上钱塘，夹辅大业恢中邦，傥有重事须平章。",
            "comment": ""
        },
        {
            "title": "送杓孙随侍上虞",
            "content": "阿斗生来十五年，未曾一日去翁前。闻诗勿废家庭问，习吏仍求城旦篇。婚宦有涯真是幸，巾箱所蓄要相传。荣罍虽小性非鲁，口授诗书加爱怜。",
            "comment": ""
        },
        {
            "title": "客目中次韵",
            "content": "花若开时定自开，芳心深靓不容催。主人又有新诗出，佳客应寻旧雨来。楼上已闻香扑鼻，堂前尽放酒盈杯。高烧银烛照花睡，更到更深亦愿陪。",
            "comment": ""
        },
        {
            "title": "送王恭父仓部知洋州",
            "content": "天清无云秋气明，好风丛桂传芳馨。乃於此时送君行，江空目短难为情。蚤从两川驰大名，眉宇莹彻春壶冰。语辄倾倒心地平，大篇小篇韶钧鸣。寿皇一见喜不胜，璧水道山照群英。潼川题舆远有声，痛洗盐筴疲民醒。天子呼来再登瀛，典领著作承明庭。绝域往陪苏子卿，马上谈笑胡人惊。归来期君侍西清，胡为西去谋专城。士友重叹君不譍，视此进退秋毫轻。洋川风物天下称，文翁流咏人载赓。当时犹待郡政成，君今未到意已倾。岢峩大艑秋江澄，图史万卷鸥与盟。残编断轴恐飘零，数辈装潢手不停。我亦重来预彯缨，三日不见鄙吝生。况此掺祛将长征，欲挽不留鸿冥冥。赐环勿惮万里程，江山多助笔纵横，黼藻王度扶中兴。",
            "comment": ""
        },
        {
            "title": "次许深甫寄陈颐刚韵",
            "content": "前朝折戟尚沙沈，志志私忧意向深。谋国未须先问陈，平戎要且务攻心。衣冠旧老知谁在，禾黍遗官尚可寻。骑省再新人有望，一言坐复故疆侵。",
            "comment": ""
        },
        {
            "title": "娄忠简公挽词",
            "content": "共政三年久，蜚英四海尊。色词无假借，风裁靡嚣喧。但欲持公道，宁容启幸门。经纶终未究，犹有典刑存。",
            "comment": ""
        },
        {
            "title": "李公执挽词",
            "content": "未甘辛苦去朝天，故作逍遥陆地仙。老子平生万事足，人间五福一身全。厌看日月同奔骥，摆脱尘烦等蜕蝉。重到江头人不见，晓风吹泪忽潸然。",
            "comment": ""
        },
        {
            "title": "临海县治琴堂",
            "content": "子贱弹琴真是琴，我今无弦知琴心。使我不得琴中趣，弦以修绠谁知音。才术高低不自由，单父二子心则侔。后人不得弹琴暇，勿以戴星为可羞。",
            "comment": ""
        },
        {
            "title": "次韵十绝·出谒",
            "content": "杜门却扫寖多时，间傍人门亦漫为。茶灶笔床烟浪去，自疑身是老天随。",
            "comment": ""
        },
        {
            "title": "次韵四绝·初得曾孙女",
            "content": "外子惟知愧可攻，羡公八十未衰癃。曾孙喜见亲文褓，尚想当年掷镜翁。",
            "comment": ""
        },
        {
            "title": "新昌石佛",
            "content": "费尽三生心与力，造成石像一百尺。相好端严具足尊，五彩黄金妙装饰。道不是佛却不得，若道便是也不得。上尽层楼却下来，何曾见得真弥勒。",
            "comment": ""
        },
        {
            "title": "巾山曲肱斋",
            "content": "山立青冥外，人行紫翠间。小窗开木末，孤塔映江湾。平楚一何远，白云相与閒。我来不暇寝，冷坐对前山。",
            "comment": ""
        },
        {
            "title": "老来",
            "content": "老来何以度光阴，只有围棋与鼓琴。棋为心劳疏对局，琴因臂弱倦调音。曲肱时复同尼父，面壁何妨学少林。气习未除只自笑，又还弄笔动微吟。",
            "comment": ""
        },
        {
            "title": "送元积弟赴淮东总属",
            "content": "十人兄弟五人存，心事方欣得细论。可但衰迟怜远别，只因喜惧有慈尊。倚门何止期吾子，发策还知望好孙。从此三年风雨夜，寂寥棋局与清樽。",
            "comment": ""
        },
        {
            "title": "太上皇帝圣体清康老母进封信安郡太夫人适斋",
            "content": "清朝孝治古无伦，通籍推恩总及亲。八秩升班惟二老，九龄拜命更何人。春初庆席欢犹在，岁晚宸纶喜共新。须信长年多富贵，只因同见会昌春。",
            "comment": "【注释】【原题】：太上皇帝圣体清康老母进封信安郡太夫人适斋除敷文阁学士有诗为贺次韵"
        },
        {
            "title": "同年郑贵温寺丞直华文阁致仕次韵为贺",
            "content": "先生久矣爱吾庐，绝胜扬雄宅一区。賸有珠宫来海石，不妨茅屋绕畦蔬。来书已许寻前诺，同社方将约并驱。更欲相邀预真率，车公岂可坐间无。倦游归骑自吴门，寻上封章叩帝阍。俞旨肆颁旌素节，华文进直示优恩。渊明妙句群贤和，疏传佳名万古存。加我数年祈谢事，此心难与俗人论。",
            "comment": ""
        },
        {
            "title": "陈顺之灵壁石砚山",
            "content": "名画法书环四壁，中有米家真宝石。群峰森耸外涧流，他物虽奇敢争席。旧属半山老仙人，佛印乞之如乞邻。阿章有力负之走，一时攘取成纷纶。此石天然非琢磨，是时有水生岩阿。至今研池尚余润，岁月既久惜不多。几年徒见士夫说，一旦喜看形偃月。傍连玉立两於菟，主人照映冰壶澈。陈侯之富可敌国，会有宝光惊四塞。呼童吸尽研中水，更为轻翻玩奇刻。不堪回首江南李，空唱多愁似春水。不如此石千载传，玉砌雕新装等糠秕。宝晋得之真不易，身后宁知亦轻弃。只今传玩知几人，当日琐窗空自秘。端歙争名南北部，勿向雷门扬布鼓。相台渴瓦更不须，只合觚稜荫风雨。",
            "comment": ""
        },
        {
            "title": "送胡巨济宰湘潭",
            "content": "君向潇湘忽语离，江城离思乱云飞。传闻楚俗尤凋瘵，勿以秦人视瘠肥。宰县要寻行志处，监州空有负丞讥。此行得句须频寄，直到衡阳有雁归。",
            "comment": ""
        },
        {
            "title": "谢袁起岩侍郎送盆栀奉老母",
            "content": "翠绡飞盖拥生香，冰雪精神试晚妆。鹤发慈亲俄一笑，玉人何事晚升堂。",
            "comment": ""
        },
        {
            "title": "刘望之图录惠示文卷次韵为谢",
            "content": "吾闻三峡江，湍流下无底。吾闻岷峨山，耸秀且千里。坤维气淑灵，所产多名士。高文既铿然，特立亦卓尔。久慕黄中刘，近有贡公喜。亟从蜀士问，人物定谁比。少年负奇节，论事如翻水。万里见张胡，义激非气使。贤关遂为寮，八尺见英伟。诸君皆敛避，相与推德齿。惠我舂容篇，句法参子美。再诵平生言，徐者真近似。战国信徒劳，秦贪不知止。汉唐取与守，反覆皆造理。藩镇论加详，河朔纷鼎峙。词源既渊深，浩博渺无涘。从今使诸生，教育均蒙被。论议归正平，辞章扫浮靡。古人去已远，时毋分彼此。君其挽之回，续弦须凤髓。",
            "comment": ""
        },
        {
            "title": "林正惠公挽词",
            "content": "百辟素归重，三朝俱受知。风稜振台省，名字落戎夷。召节叨同命，几廷踵旧规。隧铭书不尽，归泣岘山碑。",
            "comment": ""
        },
        {
            "title": "过西兴",
            "content": "几载京尘涴客裘，江村乍入倍清幽。柔桑穉麦寒犹在，流水落花春又休。苍狗浮空惊易失，白驹过隙若为留。细思谁似垂纶者，寘酒烹鱼百不忧。",
            "comment": ""
        },
        {
            "title": "唤仙阁",
            "content": "犯暑来登览，松风为洒然。龙泉澄古井，虹影卧中川。万簇寒林秀，四山秋色鲜。诗翁不可见，况敢唤飞仙。",
            "comment": ""
        },
        {
            "title": "婺女极目亭",
            "content": "危楼雄据郡城东，扫尽秋云快碧空。目力不容山隔断，诗情长与酒无穷。先分楼下双溪水，高挹人间万里风。兴逸不知真近远，五弦声里送归鸿。",
            "comment": ""
        },
        {
            "title": "送林宗丞浙东议幕",
            "content": "先生风骨天与清，孤松野鹤何瘦生。胸中落落笥五经，大篇短章笔纵横。壮年文场诸老惊，俯仰世故双鬓星。万事不理诗自鸣，笑视轩冕秋豪轻。市者争利朝争名，著脚往往遭讥评。先生四五官神京，又复归去鸿冥冥。台家急贤理不应，况复寮旧离觞倾。先生自喜得此行，禄粟可已啼号声。秦望之山高且平，卧龙横亘环州城。镜湖千顷波不兴，晋宋遗迹多豪英。议幕了无尘务萦，抚物吊古皆关情。我亦久矣怀沧溟，旦夕欲乘缇油屏。相望纵复三数程，诗筒尚得寻前盟。",
            "comment": ""
        },
        {
            "title": "送范文叔礼部守彭州",
            "content": "忧国鬓先雪，爱君心似丹。旌麾虽自适，怀抱未全宽。直道任三黜，故人怜一寒。濛阳毋久驻，旋复簉鵷鸾。",
            "comment": ""
        },
        {
            "title": "唐舍人挽词",
            "content": "夷路方驰辔，甘泉喜问津。庙廊平日志，露电百年身。搯掌虽多恨，为箕自有人。发棠阴德在，阳报质苍旻。",
            "comment": ""
        },
        {
            "title": "伍主簿挽词",
            "content": "晚年朋旧益彫零，叹绝斯人奠两楹。不忍衔悲读佳传，可堪回首念平生。交情君独全终始，人物谁能继老成。清些楚魂招不得，朔风凄切泪纵横。",
            "comment": ""
        },
        {
            "title": "新闢门径或谓太窄",
            "content": "门外顿空旷，双眸豁太虚。谁欤列佳树，正尔对吾庐。蚤岁曾修业，衰年得定居。买邻贤伯仲，衣锦旧门闾。未办三閒屋，先栽数席蔬。欢娱戏莱服，晨夕奉潘舆。驷马容虽狭，斋郎住有余。床金知已尽，瓶粟岂无储。细草沿阶嫩，新篁得雨初。窃希仁者静，未觉故人疎。昼永翻名画，更长理旧书。何妨抱琴醉，尽好带经鉏。耋穉同甘苦，儿孙共卷舒。眼花多掩卷，鬓雪不堪梳。少饮毋求醉，徐行可当车。此生千万足，只愿老樵渔。",
            "comment": ""
        },
        {
            "title": "寄题张法曹瞻云轩",
            "content": "张侯名轩意可知，如登太行看云移。我虽未得登轩墀，不鄙要我巴人词。尔时膝下遨以嬉，欲斵数语语不随。娱侍东嘉乐无涯，官舍偪仄亲不怡。安舆相将甬水湄，日日东望劳支颐。秋风得檄欣星驰，归拜亲下聊信眉。官事有程不得违，欲去故国行迟迟。重来橘柚黄金垂，霜著新蟹双螯肥。海鱼甘鲜一尺围，欲奉色养春为期。瞻云之思今同之，慨然落笔成新诗。人閒至乐在庭闱，何用自缚微官为。君方欲解左顾龟，我亦日思投檄归。相望百里俱莱衣，从他天外闲云飞。",
            "comment": ""
        },
        {
            "title": "代魏丞相为钱参政寿",
            "content": "天台杰立沧海东，古今名士长相从。神游八极司马子，掷金作赋孙兴公。松窗先生千载士，文价道骨相与同。芙蓉为裳兰为佩，一笑坐断千山峰。向来羽扇挥群雄，貔貅给使如奴僮。淮南草木识姓字，烽燧一扫边庭空。勋名巍峨谢不有，天子神圣非臣功。黄扉安坐断国论，精神自折千里冲。东山之志意不改，归来碧落称仙翁。调元老手自燮理，鬖鬖绿发双方瞳。苍生颙望谢公起，中兴事业须宗工。新冬五日记谷旦，霜余和气回春风。门墙老生系郡绂，欲借寿斚斟吴松。祝公寿考与家世，山河带砺俱无穷。",
            "comment": ""
        },
        {
            "title": "送陈表道宰南丰",
            "content": "与客出西郊，送子之南旴。子为名父子，才器真璠璵。乃翁老从臣，循吏追两都。益公工拟人，谓比王仲舒。积善必余庆，于公大门闾。子能传家学，何止读父书。执丧真有闻，孺慕久不渝。弹琴不成声，西上何徐徐。文场尝得隽，一跌重叹吁。通籍金闺中，夷庚因少迂。邑中有三曾，声名照堪舆。士夫秀而文，比屋多为儒。万里此发轫，胸中有全模。将别更求言，老马从问途。乃翁同汪出，亲谊崇终初。以规不以颂，不自知其愚。民社非细事，况此壮大区。不饮第一策，精神长有余。以此奉尘刹，以此当万殊。何官不可为，祸福皆在吾。剧邑最为难，谨畏可无虞。试看悔吝者，实惟予之辜。民力久已困，未免索税租。欲如古什一，攻瑟难吹竽。古意行今法，自应知乐输。有弊勿遽革，有奸毋亟锄。责己重以周，检束到锱铢。两脚踏实地，处事随精粗。顽不在斯民，猾不在吏胥。苟以明恕行，久之定交孚。为善无近名，实著名与俱。饮啄信前定，富贵不容图。三年报政成，明时其舍诸。老我世无用，情亲肯自疎。尽此一杯酒，惘然掺子祛。相依忽成别，加餐意何如。",
            "comment": ""
        },
        {
            "title": "王侍御寿诗",
            "content": "史君威名闻四方，南床凛凛凝秋霜。史君和气到瓯越，幕府初开夜飞雪。颇闻此雪仍岁无，定知来随御史车。黄堂洗印未多日，庆朝况此当悬弧。明年丰登日可数，父老儿童争起舞。迟明驾版拥谯门，试拾欢摇作诗语。史君风度神仙人，相门出相宁非真。妙龄两科谈笑得，晚趋严召依风云。台端敢言奸听耸，至今谠论时传诵。踏遍巫山十二峰，却寻春草池塘梦。人传史君威稜稜，我知威爱元兼行。苍髯如戟面如铁，惠养自有循良称。高牙入境纷进谒，宾属庭趋公磬折。民生共喜爱日温，吏行独畏春冰裂。向来夔州妙筹边，夷蛮落胆皇灵宣。还朝奏课居第一，夜半帝席为之前。东嘉今为股肱郡，小试望之三辅近。会循故事入三公，致君要使登尧舜。东风未动春先回，梅花照明眼筵开。吏民合词颂难老，一笑千里传银杯。佳儿恂恂授衣钵，玉树芝兰俱秀发。江南世胄比长淮，更看云来萃簪笏。平生知己今上天，敢复坐叹寒无毡。巴言未足赞公寿，载诵峻极崧高篇。",
            "comment": ""
        },
        {
            "title": "李抚州挽词",
            "content": "李下真无径，门前可设罗。诗如翰林逸，书似邺侯多。奇字今谁问，遗编尚不磨。从来好哀挽，薤露忍兴歌。",
            "comment": ""
        },
        {
            "title": "次周益公韵",
            "content": "别驾归来自赣川，相迎方叹别经年。为言相国珠玑语，寄问祠庭山泽仙。妙句耸观亲盥手，满城争玩日骈肩。退怜母子方偕隐，却恐虚名似此传。",
            "comment": ""
        },
        {
            "title": "太淑人叶氏挽词",
            "content": "为国生贤子，三迁备母慈。版舆崇色养，从櫜勉论思。戏舞老莱子，平反隽不疑。孝心天罔极，肠断蓼莪诗。",
            "comment": ""
        },
        {
            "title": "旌表门闾安人陈氏挽词",
            "content": "妇德高千古，乡评彻九重。柏舟终自誓，石窌启新封。孙子传清白，闺门慕肃雍。死生无憾处，了不愧三从。",
            "comment": ""
        },
        {
            "title": "朱婺州挽词",
            "content": "治行古循吏，风稜真谏官。锄奸清远徼，持重息群讙。久弄赵尧印，重弹贡禹冠。去天才尺五，惜不见长安。",
            "comment": ""
        },
        {
            "title": "李抚州挽词",
            "content": "蚤岁文声振，长沙见贾生。积薪看晚辈，推毂致名卿。子舍真连璧，生涯付短檠。风流今李汉，极口赞冰清。",
            "comment": ""
        },
        {
            "title": "贺雪八盘岭上作",
            "content": "平时卧雪似袁安，谁肯凌晨犯苦寒。百辟班中因族贺，八盘岭上得遥看。层层观阙琼楼耸，纳纳乾坤玉宇宽。怅望仙山何处是，欲从此地径骖鸾。",
            "comment": ""
        },
        {
            "title": "写照叶处士求僧",
            "content": "几年依样画葫芦，自作葫芦学佛徒。一笔从今勾断了，一瓶一钵任江湖。",
            "comment": ""
        },
        {
            "title": "俞通判挽词",
            "content": "强仕赋归去，频年亦漫行。宦情虽淡泊，官事极精明。赞画王公幕，监州亚父城。佳儿守遗训，清白胜金籯。",
            "comment": ""
        }
    ]
}