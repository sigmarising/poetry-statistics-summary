{
    "dynasty": "宋",
    "author": "欧阳光祖",
    "poems": [
        {
            "title": "和朱元晦九曲櫂歌",
            "content": "仙掌峰边仙浴堂，泉声戛戛漱琳琅。流从六曲滩头去，犹带落花风里香。",
            "comment": ""
        },
        {
            "title": "和朱元晦九曲櫂歌",
            "content": "七曲溪边古寺基，石塘春水绿漪漪。澄波不见招提影，只有山光似旧时。",
            "comment": ""
        },
        {
            "title": "赠篆书吴全仲古风",
            "content": "黄帝史仓初作书，依类象形书亦疏。兽蹄鸟迹颇奇怪，乾端坤倪微发舒。周籀大篆十五篇，体制渐与苍史殊。秦兼七国有天下，混一土字同书车。赵高采历竞新作，胡母博学夸宏橅。是时小篆方挺出，苍籀字画勤芟除。云阳系囚变隶体，世喜简便争奔趋。人文日巧伪日胜，古意自此皆荒芜。峄山野火惟焦苏，苦县光和碑亦无。宣王石鼓后来出，真赝莫订徒嗟吁。阳冰凛凛及前辈，字骨瘦硬中敷腴。潮乎下笔亦清切，杜陵谓与李蔡俱。寂寥恍已隔千载，游心艺苑惟长驱。我朝巨笔惟章徐，武夷近数延陵吴。吴君心近觑天巧，瘦不露骨肥不粗。小字银钩铁画如，大字龙蛇相郁纡。上穷羲黄下秦汉，掎摭彝鼎并盘盂。知音惜无浣花老，侯门欲曳邹阳裾。劝君行矣勿留滞，识真四海多通儒。莫学妇人写阴符，莫作奇字索酒沽。",
            "comment": ""
        },
        {
            "title": "句",
            "content": "白发駸駸吾老矣，名场从此欲投簪。",
            "comment": ""
        },
        {
            "title": "和朱元晦九曲櫂歌",
            "content": "听取渔歌说武夷，武夷九曲水涟漪。放舟理櫂从头去，三十六峰天下奇。",
            "comment": ""
        },
        {
            "title": "满江红",
            "content": "恰则元宵，灿万灯、星球如昼。春乍暖、化工未放，十分花柳。和气并随灯夕至，一时锺作人间秀。问烟霄、直上舌含香，文摛绣。命世杰，调元手。荆楚地，淹留久。看日边追诏，印垂金斗。翠竹苍松身逾健，蛾儿雪竹人如旧。愿湘江、卷入玉壶中，为公寿。",
            "comment": ""
        },
        {
            "title": "和朱元晦九曲櫂歌",
            "content": "一曲回看天鉴池，一边草木与云齐。金龙玉简无寻处，花自春风鸟自啼。",
            "comment": ""
        },
        {
            "title": "瑞鹤仙",
            "content": "得毛韩经学。振祖风，挺挺凌烟勋业。文章世为甲。果妙龄秀发，荐膺衡鹗。名登雁塔。访梅仙，种河阳桃李，从兹两绾铜符，多少吏民欢洽。庆惬。归来整顿，松竹笑傲，武夷溪壑。韶光恰匝。清明过了旬浃。喜当初度日。称觞春酒，一饮红生双颊。愿儿孙，世袭簪缨，代常不乏。",
            "comment": ""
        },
        {
            "title": "和朱元晦九曲櫂歌",
            "content": "五曲溪回屋数椽，上依翠壁下流泉。幽居不用立名字，大隐一峰高插天。",
            "comment": ""
        },
        {
            "title": "和朱元晦九曲櫂歌",
            "content": "玉女峰临二曲流，刳心学道几春秋。东风不信心如铁，却放石楠花满头。",
            "comment": ""
        },
        {
            "title": "和朱元晦九曲櫂歌",
            "content": "游遍丹山与翠崖，新村渡口日西颓。神仙有无不可问，欸乃数声归去来。",
            "comment": ""
        },
        {
            "title": "和朱元晦九曲櫂歌",
            "content": "日日金鸡啁哳鸣，仙机岩前冬复春。系舟四曲看题石，诗与人存今几人。",
            "comment": ""
        },
        {
            "title": "和朱元晦九曲櫂歌",
            "content": "仙人驾船朝上真，三曲溪流日浅清。读书岩前闻鹤唳，恐是旧时弦诵声。",
            "comment": ""
        },
        {
            "title": "和朱元晦九曲櫂歌",
            "content": "神仙蜕骨鼓楼山，一去丹霄更不还。停舟八曲访遗迹，风雨萧萧生暮寒。",
            "comment": ""
        }
    ]
}