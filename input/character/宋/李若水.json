{
    "dynasty": "宋",
    "author": "李若水",
    "poems": [
        {
            "title": "次韵李子建苦热",
            "content": "金鎔日影活，絮擘云态痴。石肤然欲碎，禾末焦自萎。丝脆蛛停网，花枯蜜守脾。竹粉欠新润，溪毛收故滋。瓠尊资酒酽，蕲席便躯肥。土膏龟坼裂，雨势泪涟洏。革履委弗御，葛巾欹不持。松阴良可就，逭暑旋题诗。",
            "comment": ""
        },
        {
            "title": "句",
            "content": "功名今晚矣。",
            "comment": ""
        },
        {
            "title": "农夫叹",
            "content": "伤哉野老村下居，瘠田几亩聊自鉏。卒岁辛勤输税外，倒囷试量无斗储。牵衣索饭儿啼苦，妇姑相将挑叶煮。携家趁食奔四方，拚却饿死官路旁。",
            "comment": ""
        },
        {
            "title": "别向德深",
            "content": "岁晚霜风劲，束装千里行。别离交义重，老大宦情轻。歧路共人远，关山空月明。旗亭有濁酒，挥泪与君倾。",
            "comment": ""
        },
        {
            "title": "秋怀",
            "content": "风高天宇寒，朝来几鸿过。长铗诉新怀，短檠续旧课。霜梧触阶棱，铿然警痴坐。吾发半已白，功名况么麽。",
            "comment": ""
        },
        {
            "title": "铁冠道士寄书",
            "content": "金甲将军传好梦，铁冠道士寄新书。我与云长隔异代，翻疑此事太荒虚。",
            "comment": ""
        },
        {
            "title": "迎亲途中",
            "content": "久伫白云下，兹晨慰所思。一鞭游宦处，三釜及亲时。宿雨开蔬甲，薰风卧麦旗。马头浮喜色，已被鹊先知。",
            "comment": ""
        },
        {
            "title": "谢人惠鱼兔蟹",
            "content": "昔时藜苋田陇头，近时虀盐学舍里。腹不成瘿肠有雷，何郎万钱其敢企。当年守株披褐衣，亦尝临渊羡赬尾。余力种黍延霜螯，计拙谋粗何足纪。罢官三月突无烟，两亲白头欠甘旨。此身分为饥所驱，旋秣羸骖诉知己。蓬莱高人爱诗客，邀坐绿斋尝玉蚁。敢嫌雨禄消息迟，数品珍羞供一喜。秦丞相追上蔡游，张步兵对秋风起。盗邻吏部手持杯，三子风流未当鄙。还家扫甑洗刀砧，大饫老饕沾婢使。迩来送米邻无僧，长是覆羹穷有鬼。区区一饱岂易得，何时槟榔澡吾耻。君不见鲁公从人乞鹿脯，留得银钩照千祀。犹胜金马避世人，九尺长身饥欲死。",
            "comment": ""
        },
        {
            "title": "句",
            "content": "半轩开万象，一水断双峰。",
            "comment": ""
        },
        {
            "title": "次韵张济川雪",
            "content": "云将剪水戏微茫，草木非春也自芳。坐上落来千片急，鬓间添得数丝长。气凌诗骨笺毫健，味借茶瓯齿颊香。久客天涯衣缝断，梦魂合眼到亲旁。",
            "comment": ""
        },
        {
            "title": "次韵唐彦英留题学舍",
            "content": "篆壁蜗涎细，织檐蛛网圆。小轩幽梦破，竹露湿茶因。",
            "comment": ""
        },
        {
            "title": "中秋不见月二首",
            "content": "明月自不老，古今同一时。寻常赏心薄，万里清光施。兹夕反云翳，庭乌亦长悲。人生得意处，每每乖所期。神仙不可学，富贵不可规。此心恐未了，付与秋风吹。",
            "comment": ""
        },
        {
            "title": "西游",
            "content": "绿暗红疏春事休，此身孑孑又西游。不堪回首斜阳外，一片黄云万古愁。",
            "comment": ""
        },
        {
            "title": "次韵雍节夫留别",
            "content": "东风政摇荡，百鸟争春鸣。长亭杨柳弱，广陌芳草平。游子动行色，辛勤奔皇京。利名悲末路，合散笑浮生。望望陟前陂，陨涕空含情。勉哉振长策，扶摇云翼轻。",
            "comment": ""
        },
        {
            "title": "春日郊外",
            "content": "毵毵官柳绿藏鸦，傍郭人烟三五家。见说今年寒食好，踏青归路看梨花。",
            "comment": ""
        },
        {
            "title": "句",
            "content": "东风无迹秀芳草，野鸟不言衔落花。",
            "comment": ""
        },
        {
            "title": "次韵李元量见赠",
            "content": "先生学业自无双，当代闻人共叹降。文采羡君高楚梦，诗声笑我类吴江。槐花过雨金堆砌，山色经秋碧满窗。一幅珠玑照尘眼，龙文端信笔能扛。",
            "comment": ""
        },
        {
            "title": "书怀",
            "content": "客里百无营，一室等方丈。行藏沙漠边，志节烟霄上，归思入新吟，闲愁付佳酿。何当把瘦藤，江山乐清放。",
            "comment": ""
        },
        {
            "title": "句",
            "content": "远雁入空碧，孤舟浮浅清。",
            "comment": ""
        },
        {
            "title": "夜坐",
            "content": "暮凉浮座暑光微，竹底风来暗举衣。假寐不知清夜久，挂檐星斗向人稀。",
            "comment": ""
        },
        {
            "title": "秋日书斋",
            "content": "书闲人静睡相寻，幽鸟时时荐好音。唤起新秋一襟恨，南窗摇膝费孤吟。",
            "comment": ""
        },
        {
            "title": "震山岩",
            "content": "翠石黏云湿，寒岩带藓深。树函怀古意，水印读书心。经济神犹在，幽栖迳可寻。青毡吾旧物，税驾卧山阴。",
            "comment": ""
        },
        {
            "title": "御笔免房钱一旬",
            "content": "风摇庭树云拍天，雪花乱抛如翦绵。举头三日不见日，屋檐已欹街已填。富儿围炉笑浮颊，坐绕笙歌飞酒船。儒生屈膝冻欲死，犹呵秃笔书长笺。诗成吟哦不知了，儿饥索饭厨无烟。太平君子万民父，身居天上心民边。重怀长安桂玉费，急飞宸翰蠲屋钱。门前卖报走如水，家家顶祝神霄仙。小人犹有负暄见，轻繇薄税今当先。楚人得弓未为人，愿将此施均八埏。",
            "comment": ""
        },
        {
            "title": "寄宋周臣",
            "content": "盍簪当日话殷勤，便著金兰较此心。相去不堪千里远，别来何况一年深。江山有路通幽梦，鱼雁无情断好音。管鲍贫交君记否，少陵曾为发悲吟。",
            "comment": ""
        },
        {
            "title": "次韵高子文秋尽怀归",
            "content": "把酒送秋去，此怀难具陈。十年江海梦，一几簿书尘。自叹栖栖者，谁怜落落人。渊明归思切，篱菊带霜新。",
            "comment": ""
        },
        {
            "title": "次韵宋周臣留别",
            "content": "行旌此去隔关山，顿觉幽斋笑语阑。后夜月明空似水，孤桐横膝向谁弹。",
            "comment": ""
        },
        {
            "title": "赠张墨卿",
            "content": "张侯自是风骚将，画月裁云三百编。玉堂未许代王綍，聊作漫尉黄河边。绿林豪客玩国宪，探丸境上如鹰鸇。遣奴识天得秘策，一旦就戮逃无缘。霞旌霜刃鼓雷发，凯旋夹路人骈肩。元老闻之喜折屐，径入奏章丹扆前。伫□黄纸飞敕来，金印如斗官九迁。莫笑书生太疲软，时来亦许参凌烟。",
            "comment": ""
        },
        {
            "title": "寄敦夫弟",
            "content": "秋风秀庭槐，举子勤朝课。丹诏日边下，收揽不赀货。小陆富才藻，振笔追楚些。朱丝有知音，白雪定寡和。锐气压同流，龙泉不容剉。芥视青紫荣，未语手先唾。我昔游词场，一飞脱轗轲。咫尺看青霄，三年困巡逻。虚名损富贵，此生分寒饿。输他阿买辈，官高金印大。造物端戏人，益知吾道左。愿尔早著勋，替我云山卧。",
            "comment": ""
        },
        {
            "title": "夜坐瓶忽成韵作诗记之",
            "content": "虚堂夜坐灯微明，家无婢子谁学笙。徐而有之笑绝倒，数杴炉火围短罂。君势炎炎方得计，缘底不平为此鸣。诗人耳冷教坊乐，虫歌蛙吹聊娱情。天公有意慰酸冷，勺水便成鸾凤声。抽牵狂绪挽不断，呼儿漉酒飞银觥。须臾火尽竟何有，枕书酣卧衰颜頳。尚疑魂梦带余想，齁齁鼻息旁人惊。",
            "comment": ""
        },
        {
            "title": "种荔枝核有感",
            "content": "荔子欲传种，他年养老饕。试将千颗植，已喜寸萌高。岂耐雪霜苦，空惭浇灌劳。何殊茂陵客，藏核种蟠桃。",
            "comment": ""
        },
        {
            "title": "秋怀",
            "content": "西风响窗扉，炎火烦一扫。天清露华滋，妍碧谢庭草。旅怀良独难。缺月窥檐间。呼儿漉新酒，强俗朱衰颜。",
            "comment": ""
        },
        {
            "title": "何德休设冰茶",
            "content": "火云扑不灭，余炽欲烧天。江山散白日，草木含苍烟。瑠璃八尺净，邀我北窗眠。但问风雌雄，姑谢酒圣贤。明冰沃新茗，妙饮夸四筵。休论水第一，凛然香味全。凉飚生两腋，坐上径欲仙。尘襟快洗涤，诗情拍天渊。凭君杯勺许，置我崑阆前。搜搅玉雪肠，醖酿云锦篇。",
            "comment": ""
        },
        {
            "title": "次韵高子文留别",
            "content": "之子欲西笑，我怀难具陈。从来妙风雅，此去脱埃尘。拟倩杯中物，暂留灯下人。可堪分手处，月色半林新。",
            "comment": ""
        },
        {
            "title": "中秋不见月二首",
            "content": "明月如君子，隐见自有时。顽云巧障之，光耀不得施。赏心无复乐，对酒翻成悲。树头号秋风，日夜无停期。胡不驱顽云，放出玉一规。而乃窗几间，空将乱帙吹。",
            "comment": ""
        },
        {
            "title": "太行道中",
            "content": "千山倚奇峭，十日寄登临。宇宙蜂房小，功名虎穴深。诗多马上得，家只梦中寻。头白双亲健，飘零寸草心。",
            "comment": ""
        },
        {
            "title": "送李志全还乡",
            "content": "半竿晓日明柳梢，飞沙眯眼东风豪。之子北归颜色好，黄纸写敕蓝染袍。只轮轧轧鸣长路，回首高风隔烟雾。自怜不及路旁草，却解送君君到处。",
            "comment": ""
        },
        {
            "title": "次韵倪巨济诗换怪石",
            "content": "纷纷儿辈只轻肥，不爱笼烟小黛眉。唯有幽人负高韵，为怜奇物直新诗。尘埃不染溪山梦，冠盖政妨麋鹿姿。何日茅檐列千嶂，倚藜细看碧参差。",
            "comment": ""
        },
        {
            "title": "次韵舒伯源雪晴偶书四首",
            "content": "银涛万顷涨烟村，寂历茅檐上晓暾。春傲余寒邀不住，夜来偷入杏花园。",
            "comment": ""
        },
        {
            "title": "题赵进夫胜轩诗",
            "content": "山色堆蓝重，水光拖练寒。主人看不足，终日凭栏干。",
            "comment": ""
        },
        {
            "title": "百井寨次高子文留题原韵",
            "content": "破篱残屋是谁家，一片斜阳万点鸦。驻马冈头无处问，漙漙清露湿黄花。",
            "comment": ""
        },
        {
            "title": "杂诗六首",
            "content": "御戎如御寇，爱民如爱子。岂不有公卿，脆弱非所倚。吾君傥择贤，何病不可理。",
            "comment": ""
        },
        {
            "title": "赠桑山老匠",
            "content": "山公七十头如雪，胸中泰华巧盘折。平生两手展不尽，临老更欲矜奇绝。吾家有堂面危壁，衮衮黄埃眼界窄。呼来抟沙浅拂黛，倏惊突出千峰碧。倚藜矫首一长吟，萧然径与人寰隔。何当讳姓吴门去，踏遍东南万山春。",
            "comment": ""
        },
        {
            "title": "归家",
            "content": "半载长安客意寒，一鞭归兴旧家山。妻孥问我成何事，买得虚名满世间。",
            "comment": ""
        },
        {
            "title": "与诸公游葆真宫",
            "content": "晏坐芸堂情太幽，仙家有地供闲游。冷官经月未尝醉，好景向人那得愁。宫殿风清鹤翅冷，池塘水白荷花秋。尊前不乐定痴煞，明日簿书堆案头。",
            "comment": ""
        },
        {
            "title": "绿漪轩遇雨与任才仲定韵赋",
            "content": "才到绿漪轩，逸兴小寰宇。岸斜水自环，树缺山为补。眼界万象入，佳处难悉数。天公厌人闲，恼以催诗雨。凉飙拍窗户，残炽敢予侮。云脚漏夕阳，反学新月吐。麈尾散银毫，茶面喷雪乳。兹游神所靳，而我已多取。何时理扁舟，归作云山主。",
            "comment": ""
        },
        {
            "title": "秋风",
            "content": "疏风舞天际，坐觉秋容开。新凉万金直，竟从何许来。修梧脱老叶，槭槭投空阶。故人渺云水，音徽谅难谐。政恐岁华晚，便与人意乖。脱巾漉初熟，聊以洗此怀。",
            "comment": ""
        },
        {
            "title": "捕盗偶成",
            "content": "去年宋江起山东，白昼横戈犯城郭。杀人纷纷翦草如，九重闻之惨不乐。大书黄纸飞敕来，三十六人同拜爵。狞卒肥骖意气骄，士女骈观犹骇愕。今年杨江起河北，战阵规绳视前作。嗷嗷赤子阴有言，又愿官家早招却。我闻官职要与贤，辄啗此曹无乃错。招降况亦非上策，政诱潜凶嗣为虐。不如下诏省科繇，彼自归来守条约。小臣无路扪高天，安得狂词裨庙路。",
            "comment": ""
        },
        {
            "title": "题画",
            "content": "羃羃护云衣，巉巉露山骨。老木依苍岩，密布荫清樾。乞我片席地，脱巾露华发。横竹呼秋风，修藤步明月。兹焉甘终老，梦断帝京阙。何必学王郎，昂首但拄笏。",
            "comment": ""
        },
        {
            "title": "途中",
            "content": "马足疲长路，林端霁色开。客程经十驿，村酒只三杯。病叶迎秋落，疏云送雨回。何当旋故里，趁日坐墙隈。",
            "comment": ""
        },
        {
            "title": "杂诗六首",
            "content": "相如贫立壁，渊明老经邱。文字照千祀，何人与之俦。我生造休间，一萍寄洪流。收心短檠底，要陪古人游。",
            "comment": ""
        },
        {
            "title": "睡觉",
            "content": "布衾纸帐饯残冬，老眼俄惊晓日红。好梦追寻忘首尾，但闻窗外竹摇风。",
            "comment": ""
        },
        {
            "title": "题画扇",
            "content": "坡头霜木秋半老，沙际水禽时一双。乞我短篷归去好，醉听夜雨卧荒江。",
            "comment": ""
        },
        {
            "title": "秋怀",
            "content": "风细云动鳞，雨余山弄姿。渊明短篱下，渐觉秋芳萎。岁华任自老，酒杯亦须持。种种愧古人，此段差可期。",
            "comment": ""
        },
        {
            "title": "次韵马循道春怀",
            "content": "何郎风味梅花瘦，楚客孤高蕙草芳。二子寥寥去人远，一编青竹姓名香。",
            "comment": ""
        },
        {
            "title": "谒束先生庙",
            "content": "吊古怀骚人，接辔黄榆路。疏风吹广原，马首飞埃度。荒祠止道旁，古人寒鸦聚。入门烟素横，虚壁丹青污。再拜休庑下，追诵补亡句。兴余归袖翻，低云挂秋暮。",
            "comment": ""
        },
        {
            "title": "次韵张济川二首",
            "content": "涧底战骸霜雪枯，笼烟万瓦半荒墟。流离赤子马前位，争问九重知也无。",
            "comment": ""
        },
        {
            "title": "与沈信翁对饮忆雍节夫高子文",
            "content": "北门昔日吾三友，今日樽前得一人。雍老滑稽垂白首，高郎文雅最青春。一飞小篆追秦相，两吐新诗近楚臣。落落星辰各千里，请君休说恐伤神。",
            "comment": ""
        },
        {
            "title": "开德天王台诗",
            "content": "还家十日坐井底，北风吹我上高台。亭亭寒日光彩薄，幕空云影低徘徊。半折老木卧崖腹，衔枯野鹊时到来。沙飞客眼展不尽，雉楼向我争崔嵬。故人天涯云水隔，童背酒壶聊自开。胸中叠厅浇不下，旁人已潮红满腮。西湖百步水作界，北城万瓦烟成堆。十年黄土涴双足，把筇今日踏霜苔。登高能赋我辈事，莫惜淡墨留墙隈。后日重来拂石坐，山阴陈迹空自哀。",
            "comment": ""
        },
        {
            "title": "次韵舒伯源雪晴偶书四首",
            "content": "雪意融融旋作泥，故山应是费攀跻。而今把笏谢樵子，马踏御街闻晓鸡。",
            "comment": ""
        },
        {
            "title": "次韵高子文村居",
            "content": "幽人厌城市，结屋近松萝。一笛秋风急，千岩晚照多。竹根邻叟醉，牛背牧儿歌。笑杀青云友，朝绅换短蓑。",
            "comment": ""
        },
        {
            "title": "村家引",
            "content": "村翁七十倚柴扉，手障夕阳望牧儿。牧儿归来问牛饱，屋东几亩田未犁。邻老相邀趁秋社，神巫箫鼓欢连夜。明年还似今年熟，更拚醉倒篱根下。",
            "comment": ""
        },
        {
            "title": "奉命太原途中呈王坦翁副使",
            "content": "旧持汉节愧前人，闻许传来若不真。五鼓促回千里梦，一官妨尽百年身。关山吐月和和远，诗景含秋句句新。孤馆可能忘客情，脱巾聊进一杯春。",
            "comment": ""
        },
        {
            "title": "春日途中",
            "content": "诗书学郎风骚客，奚奴控马黄尘陌。颓阳半岭促归鸦，断云无意横山碧。树头白塔孤城小，东风几度行人老。夹路桃花春雨余，落红万点无人扫。",
            "comment": ""
        },
        {
            "title": "赠陈承务",
            "content": "白马津北千里疆，郡县交错旗布方。广平僻峙黄流旁，蓄兵万指红满仓。守将恃才政弗臧，公掊私取贪如狼。扼兵之喉夺其粮，掊克帑藏资晏荒。群凶叫呶计则狂，敢以寸草骄太阳。送拥鸷猛为主张，遂严统押分队行。遂排武库择刃芒，绛巾绣裳马龙骧。縻执守将如驱羊，面疏隐恶众踣伤。传呼戒关戍城隍，枚计豪户恣劫攘。金珠之余重弗将，老稚践蹂纷惊惶。潜挂巨索投壕墙，小斯流血大仆僵。或坐暗室遮屏床，或走曲巷杂病尪。九重闻之骇非常，急诏将士趋衡漳。鲸奔虎吼未就韁，择肉而食谁敢当。陈侯半世耽文章，再随计吏观国光。才则有余命不傥，时吐愤气干穹苍。古人一言靖猾强，笺简万世名飞扬。谁能幽窗勘铅黄，俯与群蚁争毫芒。乃袖空手赴贼场，吾有寸舌充剑枪。剖析祸福声琅琅，傥昏不从死亦昌。辇钱五万倡厥乡，少顷倚叠平山冈。徽长钩大饵鲜香，彼其喁喁果争尝。戢牙伏爪威弭藏，再拜称谢君策良。径取渠帅众共戕，氛霾卷剥清风颺。万室相贺欢声长，微斯人兮吾俱亡。姓名进夕奏未央，帝虫太守乏惠康。几使赤子罹祸殃，予嘉汝节敌秋霜。锡之京秩厉勤王，图厥后效吾所望。忠义之风久微茫，君今与古争煌煌。我作此诗备遗忘，会有史笔流芬芳。",
            "comment": ""
        },
        {
            "title": "徐大宰生日",
            "content": "潭潭相府开日边，瑞光错落胜非烟。珊鞭皂帽千骑联，袖中各有崧高篇。惟公妙年少比肩，笔底词藻争春妍。千佛经上名高悬，层霄未许孤鸿鶱。牛刀稍奏惊九天，召对紫殿席为前。舌本治道如涌泉，重瞳屡瞩眷予偏。駸駸台省难淹延，径跻政府持论坚。彼奸不容外蕃宣，寺人炎炎国柄专。力尝抗之甘下迁，吾道不行乃命邅。岂能俯首学阿谝，青云斜飞二十年。皇家累圣宝籙传，太平推在商周先。金人穹帐邻幽燕，觇我弛备纷振鞭。长驱近甸罗戈鋋，赤子枕藉吁可怜。肉食者鄙议拘挛，金帛宝玩平山巅。併割三镇充垂涎，县官聪明新位乾。搜举真相穷八埏，公镇北门惠化沿。左右国人皆曰贤，赐环归来胡不遄。父老泣把衣裙牵，白麻疏诏光台躔。挈提宇宙归陶甄，西北两路尚控弦。虽有盟好数弃捐，民贫到骨瘼未痊。宿弊如毛费除蠲，仁祖良规人所便。熙丰法误今判然，斡旋鸿钧须至权。规规小手徒自缠，昔欲裕民反招愆。兹其时矣盍勉旃，无使治行专颍川。上天有意扶危颠，俾公之寿自绵绵，不须辟谷学神仙。",
            "comment": ""
        },
        {
            "title": "博士举陈东秀才雪诗云已成堆积势应费扫除功",
            "content": "寒意连朝进，祥霙万里通。洁身原的道，润物又成功。余霭犹吞日，狂飙漫走空。田公钩膝语，贫里幸年丰。",
            "comment": "【注释】【原题】：博士举陈东秀才雪诗云已成堆积势应费扫除功句甚佳惜不见其全数日雪作无事辄用其韵"
        },
        {
            "title": "次颜博士游紫罗洞五首",
            "content": "金印如斗封王侯，何如烂漫江南游。山能不老阅今古，云自无心忘去留。我似孤松蟠涧底，斤斧之余流落此。轻便却羡无根蓬，随风直上青霄里。壶中变态何所无，色色略同朝与晡。千里飞蝇政缘骥，百兽畏虎元非狐。置是休论且行乐，明月张灯天展幕。更持北斗{左奭右斗}酒泉，浇我胸中万邱壑。",
            "comment": ""
        },
        {
            "title": "蓬莱行",
            "content": "君是神仙人，应识蓬莱路。愿将尘土客，共向蓬莱去。蓬莱高高东海东，烟波渺渺鞭飞龙。窗间棋罢一笑许，扶桑倒影千度红。刀圭绛雪从君得，天风泠泠吹两腋。窃桃小儿意安在，乘骏天人何处觅。尚闻金母呼众灵，瑶池夜晏千云軿。金檛玉斧散光景，凤歌鸾舞流芳馨。低头再拜谢君力，谢君洗我尘土腥。千岁还家作鹤语，朝市不知人姓丁。",
            "comment": ""
        },
        {
            "title": "偶成",
            "content": "自怜畴昔抱痴顽，不惯黄埃日跨鞍。荒径露霑旗尾润，幽窗尘锁笔头乾。半林残照人烟晚，一笛秋风雁影寒。还有田园得归去，谁能俯首缚微官。",
            "comment": ""
        },
        {
            "title": "次韵马循道游长安东池诗",
            "content": "诗老逢人细细夸，一溪春色定能佳。东风无意秀芳草，野鸟不言衔落花。拍拍浓愁浑似酒，悠悠短梦不禁茶。接罗倒著归来晚，千古风流继习家。",
            "comment": ""
        },
        {
            "title": "句",
            "content": "一庭鸟迹天书怪，八尺簟纹人字寒。",
            "comment": ""
        },
        {
            "title": "次友人韵题墨梅",
            "content": "南枝春色弄微温，记得清香扑酒樽。今日相逢隔烟雾，扬州残梦足销魂。",
            "comment": ""
        },
        {
            "title": "从赵彦特求茶",
            "content": "饭余日影转修廊，欹枕桐花堕小窗。为觅春风洗残梦，要令诗思敌澄江。",
            "comment": ""
        },
        {
            "title": "次韵舒伯源雪晴偶书四首",
            "content": "朝阳飞影战余寒，楼上高人久屈蟠。想见倚栏三盏后，醉横诗眼与天宽。",
            "comment": ""
        },
        {
            "title": "次韵李子建春雨",
            "content": "玄云驾雨来，垂垂势未已。双袖貯疏凉，六幕净余滓。锦飘风撼花，玉逗水循轨。窗峰碧巑巑，陇麦青靡靡。诗人笔欲髠，行子步难跬。虀盐老青衫，文字乱乌几。咄咄怪书空，呜呜热浮耳。不肯卧南阳，刚学蛰龙起。",
            "comment": ""
        },
        {
            "title": "谢刘德谦惠叠翠峰诗",
            "content": "我闻刘纲古仙子，此郎无乃渠耳孙。平生丘壑有真趣，脱口误与儿辈论。杖藜乘兴绕山腹，拨碎松影寻云根。一拳疏翠万峦足，见之惊喜双颊温。挈来珍护等完璧，浸以清泚供金盆。窗前细看坐忘食，冷碧尚带烟岚痕。斗量明珠问君买，刮我十年尘眼昏。莫学卫公作痴计，苛戒直欲传后昆。高怀脱落万事细，一笑付余无吝言。手扪心玩挽归兴，夜来清梦惊哀猿。",
            "comment": ""
        },
        {
            "title": "送李无陂还乡",
            "content": "休辞十驿犯埃尘，花柳无边政可人。我坐宦囚归未得，仗君说与古溪春。",
            "comment": ""
        },
        {
            "title": "偶书",
            "content": "太原城角小军营，兀坐何人肯见临。半阴半晴天气杂，一去一住客思深。功名未信终相负，岁月无端早见侵。好在床头满壶酒，劝君休约十分斟。",
            "comment": ""
        },
        {
            "title": "次韵高子文",
            "content": "归计茫然殊未涯，倦游日久似无家。十年灯火有何效，赢得眼前生眩花。",
            "comment": ""
        },
        {
            "title": "送何文植趋京",
            "content": "问君何日赴神京，明日扬鞭数去程。风雪一天行客恨，关山千里故人情。铜台曾见三都赋，金阙行传二陆名。自许孤高谢凡客，从今有酒对谁倾。",
            "comment": ""
        },
        {
            "title": "诸刹紧水激磑磨殊可观为赋此诗",
            "content": "叠石壅寒派，满流泻回溪。谁将方便智，成此圆妙机。轮辐互高下，波涛郁翻飞。磨牙递旋斡，磑杵纷昂低。玉粒已粲粲，琼花亦霏霏。术存机械巧，利泽成博施。试语汉阴老，使知浑沌非。惟当善用心，功与天地齐。",
            "comment": ""
        },
        {
            "title": "次韵王深之二首",
            "content": "事纵未涯心已老，山虽许远梦能归。团蒲稳坐亦不恶，扪虱工夫趁早晖。",
            "comment": ""
        },
        {
            "title": "狱平堂",
            "content": "掌狱贵持平，万议不能破。夫子乃名堂，无愧横案坐。皇家美化醲，小人亦寡过。朱墨傥余暇，不妨歌楚些。",
            "comment": ""
        },
        {
            "title": "秦会之题绝尘亭",
            "content": "脱迹尘嚣外，悠然寄北亭。池平一鉴净。山远数螺青。身世惊残梦，行藏忌独醒。惟闲即近道，不必玩丹经。",
            "comment": ""
        },
        {
            "title": "红梅",
            "content": "东风一戏剧，会使红绿争。粲粲墙角花，朝霞翦芳英。自怜冰雪志，猥与桃杏并。未应素节改，但觉羞颜頳。孤标翳尘土，疏香掩蓬荆。游蜂颇知己，飞绕千回轻。其奈逐臭夫，对之白眼横。主人情不薄，爱君成瘦生。今来摄从事，吏课殊少程。何时把杯酒，一洗千枯荣。",
            "comment": ""
        },
        {
            "title": "次韵王深之二首",
            "content": "酒薄仅能浮颊赤，灯寒故意学山青。新来鼻观无遮碍，觉得功名一味腥。",
            "comment": ""
        },
        {
            "title": "次韵高子文途中见寄",
            "content": "人生半在客途中，休著狂踪比断蓬。别后梦烦庄叟蝶，迩来书误子卿鸿。月同千里水云隔，天各一涯谈笑空。趁取重阳复诗杜，要看红叶醉西风。",
            "comment": ""
        },
        {
            "title": "江行值暴风雨",
            "content": "风狂雨暗舟人惧，自委神明志不邪。投得苇湾波浪息，岸头烟火近人家。",
            "comment": ""
        },
        {
            "title": "次韵张济川夜雪二首",
            "content": "天公应恐点琼葩，先遣飞廉卷恶沙。才短谬将身许国，岁寒还是客成家。故乡亲友驰清梦，老境文书眩碧花。须信玉妃仪卫肃，砌蛩庭鹊静无哗。",
            "comment": ""
        },
        {
            "title": "闻卞氏旧有怪石藏宅中问其遗孙指一废井云尽",
            "content": "昔人游宦久江湖，怪石嵌空骇里闾。一井深藏缘底事，百年不出待潜夫。弃捐泥土性仍在，睥睨林亭气渐苏。微物废兴犹有定，此生穷达漫长呈。",
            "comment": "【注释】【原题】：闻卞氏旧有怪石藏宅中问其遗孙指一废井云尽在是矣井在室中床下不可得见乃赋此诗"
        },
        {
            "title": "竹宫长句",
            "content": "断云托月天南东，梦魂初下蓬莱峰。绕街敲金戒天晓，乌帽遡凉奔竹宫。神明之囿严且邃，踵门已觉尘凡空。温温妙友隔窗语，徐徐好日常庭红。案头书帙万卷富，门外帘影三秋风。东家所慎盖先此，小人曷敢不精衷。绯衣赞者趣行事，升降拜起庄微躬。丁东环佩众泉咽，荧煌星斗千炬烘。瘦羊端笑古人细，肥马暂逐儿曹雄。指日欃枪落天外，告庙还看礼更丰。",
            "comment": ""
        },
        {
            "title": "夜坐与高子文分韵得月字",
            "content": "笑问空中云，乞我今夕月。我是方外人，得此清兴发。翩然驾黄鹄，飞入白银阙。",
            "comment": ""
        },
        {
            "title": "杂诗六首",
            "content": "一饱百念休，挈席坐朝阳。陶然四肢春，兴与饮酒长。梦蝶鼻声小，扪虱衣缝光。虽非北窗下，亦足傲羲皇。",
            "comment": ""
        },
        {
            "title": "平川道中",
            "content": "客子结征衣，伺明鞭瘦马。时平路无虞，年丰村有社。归雁嘶层云，饥乌啄平野。墙花初压枝，桥柳已盈把。春岸坐渔人，晓陇来耕者。风埃政无聊，怀抱何由写。",
            "comment": ""
        },
        {
            "title": "次韵张济川二首",
            "content": "父老霑襟讼不平，千岩鬼哭乱泉声。乌鸢误饱忠义肉，点检战功谁眼明。",
            "comment": ""
        },
        {
            "title": "次颜博士游紫罗洞五首",
            "content": "自怜无骨可封侯，漫来学省陪英游。逸兴未忘河朔饮，羁踪已分周南留。久负云山竟缘底，百指饥寒良坐此。鬓毛苍苍已难拣，何时却到云山里。休问归囊金有无，采芝酌水延朝晡。未要学仙跨威凤，况有作诗嘲训狐。藜杖芒鞋乐复乐，老藤悬花当罗幕。月明须上最高峰，横竹一声秋万壑。",
            "comment": ""
        },
        {
            "title": "句",
            "content": "蛩声千里暮，雁影一天秋。",
            "comment": ""
        },
        {
            "title": "次颜博士游紫罗洞五首",
            "content": "休著青衫谒五侯，径觅拄杖山中游。故山别来鬓毛秃，一饱累人成久留。碧嶂巉巉云影底，傥得破茅甘老此。孤猿野鹤旧时声，却到主人清梦里。囊中试检一钱无，但吟秀句忘朝晡。子夜沈沈瓮无蚁，秋风策策裘非狐。得遂清闲贫亦乐，矫首飞鸿度天幕。隔溪应复有幽人，踏月相从啸林壑。",
            "comment": ""
        },
        {
            "title": "送行",
            "content": "去意浮长汴，离怀咏晓灯。明时非不遇。幽黜坐无能。岁月惊双鬓，林泉许曲肱。从今藏羽翼，敢复觊飞腾。",
            "comment": ""
        },
        {
            "title": "秋怀",
            "content": "楚客赋秋风，表表千载师。衙官生恶谤，此语将谁欺。我欲践逸轨，每苦抽思迟。譬彼款段足，焉能驰险巇。",
            "comment": ""
        },
        {
            "title": "次韵倪巨济春怀",
            "content": "青衫一领缚闲身，饱识官街肥马尘。昨日友生双鲤至，怪人不忆故溪春。",
            "comment": ""
        },
        {
            "title": "秋怀",
            "content": "鸥鸟恋江湖，麋鹿恋林薮。十年异乡客，临风一搔首。田园幸好在，三径荒稂莠。何当惬归兴，短鉏还入手。",
            "comment": ""
        },
        {
            "title": "用张济川所举诗韵漫作",
            "content": "经霜落叶金堆地，遇雨奇峰碧满门。要识丰年在何处，牧儿横笛下烟村。",
            "comment": ""
        },
        {
            "title": "奉命太原途中呈王坦翁副使",
            "content": "中山忠义定何人，数月相从笑语真。未信功名孤壮志，不妨诗酒寄闲身。此来饱看千岩秀，归去遥知两鬓新。就使牧羊吾不恨，汉旄零落落花春。",
            "comment": ""
        },
        {
            "title": "次韵舒伯源雪晴偶书四首",
            "content": "化工错玉满京都，尚有痴云似积酥。马上官人冻颜赤，拥炉还羡老生无。",
            "comment": ""
        },
        {
            "title": "村落",
            "content": "一笛秋风急，千岸晚照多。竹根邻叟醉，牛背牧儿歌。",
            "comment": ""
        },
        {
            "title": "赠捉杀官马谨",
            "content": "伏波将种材无敌，高谈指日期凌烟。团花战袍随万乘，胡为落此荒塞边。宪台郎中忠报国，径奏姓名丹扆前。闻道偷儿敢恣睢，怒髯森森张两肩。三石强弓如屈肘，丈五长戈如弄鞭。指挥健儿誓死战，酒酣一呼声动天。霸陵醉尉苦短弱，大似燕雀逐鹰鸇。何当遇贼拭尘眼，看尔跃马残贼咽。",
            "comment": ""
        },
        {
            "title": "上巳",
            "content": "小桃脱萼柳梢柔，春色无边破客愁。好与永和修故事，一时人物尽风流。",
            "comment": ""
        },
        {
            "title": "秋怀",
            "content": "破扇委高壁，病骨苏微凉。罗阶竹千挺，秀质颀而长。呼奴约疏箔，窗几延翠光。欠伸睡稍足，夕影上东墙。",
            "comment": ""
        },
        {
            "title": "次友人韵题墨梅",
            "content": "长爱孤标似君子，不禁横竹巧挤排。短幅离离乃遗像，至今寒蝶误飞来。",
            "comment": ""
        },
        {
            "title": "杂诗六首",
            "content": "风流李东山，磊落孔北海。身逐烟云飞，名与日月在。彼哉世上见，平生抱惭悔。虽云官爵高，当以羊豕待。",
            "comment": ""
        },
        {
            "title": "杂诗六首",
            "content": "明月如幽人，邈有出世姿。吾欲从之游，开门曳藤枝。得酒袖自举，赏此一段奇。人生要行乐，戚戚竟何为。君看李太白，高风谢尘羁。",
            "comment": ""
        },
        {
            "title": "春日郊外",
            "content": "谁家临水亚朱扉，楼外风闲柳线垂。昨夜濛濛春雨小，杏花开到背阴枝。",
            "comment": ""
        },
        {
            "title": "书怀",
            "content": "戎马南来久不归，山河残破一身微。功名误我等云过，岁月惊人还云飞。每事恐贻千古笑，此生甘与众人违。艰难重击君亲念，血泪斑斑满客衣。",
            "comment": ""
        },
        {
            "title": "春日途中",
            "content": "一川晴日破春容，柳絮桃红赴望中。莫喜芳辰又来到，少年能耐几东风。",
            "comment": ""
        },
        {
            "title": "次韵公实兄途中",
            "content": "断云横碧暗平野，落照曳红明远村。回首半天云破处，一眉新月报黄昏。",
            "comment": ""
        },
        {
            "title": "又次韵司空彦修送行",
            "content": "仆夫已饭车已巾，再拜别君愁始新。一事未成双鬓秃，百年能几半生贫。云山不断駸駸暮，花柳无边在在春。它日还家稍安稳，杖藜相过莫嫌频。",
            "comment": ""
        },
        {
            "title": "次韵倪巨济春怀",
            "content": "近郭一廛殊未涯，不堪眼底又春华。宦游趁食负惭色，大似田头拾粒鸦。",
            "comment": ""
        },
        {
            "title": "归家",
            "content": "陇头一片白云飞，仆手束装吾欲归。故人故人莫强挽，箧中流尘昏彩衣。彩衣虽昏尚堪著，庭前儿戏慈颜乐。官高如天印如斗，问君此乐应还有。",
            "comment": ""
        },
        {
            "title": "村妇谣",
            "content": "村妇相将入城去，呵之不止问其故。我闻官中新糶米，比似民间较钱数。常平常平法甚良，先帝惠泽隆陶唐。愿尔官吏且勤守，无使斯民流异方。",
            "comment": ""
        },
        {
            "title": "送公实兄赴省试",
            "content": "吾君迈周王，於今盛文化。学郎纷万辈，战艺双阙下。公乎笔如椽，风雨供飞洒。燕楚何足吞，此行定应霸。三世守墨庄，一朝腾纸价。况值求贤秋，宣室政延贾。轻云飞陇头，车轮去如马。快哉上林春，杯酒须勤把。",
            "comment": ""
        },
        {
            "title": "次颜博士游紫罗洞五首",
            "content": "长藤呵路多公侯，我辈不应来宦游。平生游涎向云水，此心已往形独留。黄沙霏霏乌帽底，三载长安饱尝此。何如闲把一茎丝，坐钓澄江月明里。採芝仙人今岂无，踏遍山腰日已晡。白云可衣兰可佩，御寒不必思丰狐。人生此段差可乐，风御径须游六幕。夜深何处凤箫声，留得余音传万壑。",
            "comment": ""
        },
        {
            "title": "送宋周臣赴殿诗",
            "content": "近侍传呼到集英，参差宫殿晓霞明。丹墀日对三千字，云翼风高九万程。天子临轩应动色，诸生阁笔总销声。胪传指日承新渥，千佛名经第姓名。",
            "comment": ""
        },
        {
            "title": "醉中偶题",
            "content": "小人拙直颇近真，放论动取儿曹嗔。何似饮醇浇舌本，醉来卧唱江南春。",
            "comment": ""
        },
        {
            "title": "离家",
            "content": "曙风入修檐，宿霭度遥岭。游子恋庭闱，延此须臾景。临行懒加衣，上马晨烟冷。歧路白日忙，气候清夜永。前途寡亲友，所晤唯瘦影。长风傥或借，逸翰当少骋。不然早旋归，柴门保孤静。",
            "comment": ""
        },
        {
            "title": "杂诗六首",
            "content": "门前谁剥啄，云有故人至。殷勤具鸡黍，莫辞今日醉。人生若飙驰，世事等鳞次。区区百无益，杯酒差可贵。故人首肯之，爱吾言有味。",
            "comment": ""
        },
        {
            "title": "雪后二首",
            "content": "玉霙著砌晓斑斑，天惜丰年特地悭。爽气一屏山倚碧，冷光千叠水回环。",
            "comment": ""
        },
        {
            "title": "喜雪",
            "content": "皇家有道岁不恶，雪花如絮千里飞。老农夸杀麦本绿，一杯汤饼令汝肥。",
            "comment": ""
        },
        {
            "title": "句",
            "content": "夜静竹藏风。",
            "comment": ""
        },
        {
            "title": "秋怀",
            "content": "疏筠易秋威，冉冉受风雨。芙蕖抱枯香，頳颜羞不遇。草木自衰荣，岁月谁寒暑。老人岸乌纱，清坐阅今古。",
            "comment": ""
        },
        {
            "title": "伐桑叹",
            "content": "村家爱桑如爱儿，问尔伐此将何为。几年年荒欠官债，卖薪输赋免鞭笞。来春叶子应不恶，邻家宜蚕有衣著。我独冻坐还歔欷，长官打人血流地。",
            "comment": ""
        },
        {
            "title": "送唐彦英",
            "content": "一鞭行色黄榆路，望断遥天垂地处。呜呜流水如有情，泻我离愁向东去。",
            "comment": ""
        },
        {
            "title": "秋怀",
            "content": "今古等朝暮，宇宙同咫尺。安得坐忘人，相从游八极。神仙六鳌背，富贵一蝉翼。君其傥悟此，在在获所适。",
            "comment": ""
        },
        {
            "title": "秋怀",
            "content": "满眼羇愁不可裁，西风楼阁独持杯。一檠短梦寻家去，万瓦新霜逐雁来。富贵未涯身半老，云山何处首空回。呼儿涤砚酬佳句，试我胸中隐隐雷。",
            "comment": ""
        },
        {
            "title": "雪后二首",
            "content": "黄沙苦染鬓毛斑，乞得琼瑰一寸悭。径欲南楼试鹤氅，拍天清气月如环。",
            "comment": ""
        },
        {
            "title": "次颜博士游紫罗洞五首",
            "content": "爱君秀句轻封侯，恨不捧杖从君游。高人岂合世间著，紫罗洞边能少留。我今痴坐数椽底，饱阅炎凉只如此。何当一叶弄云涛，鸥鸟请盟波影里。颜郎才思天下无，亦与我辈同朝晡。故乡萧疏不堪说，秋风落日号群狐。百年駸駸行且乐，不必华堂围绣幕。烂醉出门霜月孤，荷锸休随任填壑。",
            "comment": ""
        },
        {
            "title": "次韵和友人竹石",
            "content": "厚德镇嚣浮，才高谢羁束。所赋虽不均，而皆堪比玉。此君非俗姿，终朝看不足。客至亦忘归，袅袅茶烟绿。",
            "comment": ""
        },
        {
            "title": "次韵李子建怀归",
            "content": "寸心已老自宜休，误别云山岁几周。疏远骤依双凤阙，清贫仅剩一貂裘。与人不偶缘方凿，於世无求类直钩。何日张帆旋故国，坐呼明月醉江头。",
            "comment": ""
        },
        {
            "title": "言志",
            "content": "我拙畏吏事，观书度晨夕。过眼辄成诵，掩卷不再历。荒怪探禹穴，幽邈窥孔壁。俯首滞铜印，朋侪屡贻责。皇朝采疏逖，庞洪流庆泽。英俊蔼云趋，参隶金门籍。而我老红尘，弃置谁复惜。径欲赋归欤，吴门晦声迹。",
            "comment": ""
        },
        {
            "title": "受誓戒",
            "content": "秋月净如璧，影著乌帽寒。残梦未辞睫，疲驽兀难安。龙津桥下路。灯火半斓斑。中台门已敞，风细帘幕乾。有司谨苛礼，高人窘微官。",
            "comment": ""
        },
        {
            "title": "登敛翠亭",
            "content": "伫立危亭醉眼宽，无边秋色夕阳间。牧儿腰笛挽牛去，却放半川云水闲。",
            "comment": ""
        },
        {
            "title": "次韵张济川夜雪二首",
            "content": "雪彩鳞鳞照夜徂，化工游戏翦轻酥。竹声摇破梦千里，蓬迹转来天一隅。寒压短檠花自落，风惊别浦雁相呼。平明携杖前溪去，误入仙人白玉壶。",
            "comment": ""
        },
        {
            "title": "题观城驿壁",
            "content": "半篙寒碧秋垂钓，一笛疏风夜倚楼。多少巫山旧家事，老来分付与东流。",
            "comment": ""
        },
        {
            "title": "次韵李嗣表夜坐",
            "content": "霜梧一叶落，尘鬓几茎秋。夜久灯仍暗，人閒室自幽。文书遮眼具，仕宦活身谋。此话有谁领，寸心横百忧。",
            "comment": ""
        },
        {
            "title": "寄题艾惠夫容膝轩诗",
            "content": "乡人极口夸吾友，夸道新来葺妙居。东晋风流千载后，南窗潇洒数椽余。无肠可著犹贪酒，有眼能看肯废书。记取鲁人学柳下，不须辞米赋归欤。",
            "comment": ""
        }
    ]
}