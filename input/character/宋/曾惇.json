{
    "dynasty": "宋",
    "author": "曾惇",
    "poems": [
        {
            "title": "栖霞偶作",
            "content": "蔬饭已忘肉，清心已是僧。春华空婉婉，衰病苦侵凌。风扬孤舟急，江明远浦澄。邵楼来远念，实怯醉时登。",
            "comment": ""
        },
        {
            "title": "次洪景伯韵",
            "content": "午夜崩腾玉马飞，春前腊后未为迟。正怜灞上诗无继，似与山阴客有期。摇荡江花迷远渚，埋藏海峤失多岐。谁能作句催端水，清绝合州别驾诗。",
            "comment": ""
        },
        {
            "title": "龙溪新亭",
            "content": "怀玉知名寺，诸峰翠插天。凌云飞略彴，照水舞蜿蜒。午日孤穿履，新凉定著鞭。更须烦惠远，小立虎溪边。",
            "comment": ""
        },
        {
            "title": "书事十绝",
            "content": "连营貔虎气如云，听诏人人愿立勋。沔鄂蕲黄一千里，更无人说岳家军。",
            "comment": ""
        },
        {
            "title": "次韵李举之玉霄亭",
            "content": "新亭崛起最高峰，无数遥岑翠埽空。恐有谢公留屐齿，为开摩诘画屏风。倚江杨柳正高下，照水杏花能白红。正欠渭川千亩竹，清阴分借懒邻翁。",
            "comment": ""
        },
        {
            "title": "书事十绝",
            "content": "淮上州州尽灭烽，今年方喜得知戎。问谁整顿乾坤了，学语儿童道相公。",
            "comment": ""
        },
        {
            "title": "后园观梅简洪景伯",
            "content": "扶藜点检后园梅，小雨沾滋第一回。宾客正愁花有语，拾遗只恐老相催。关心故国赏心处，爱酒暮年疏酒杯。待得山宫千树白，与君骑马入青苔。",
            "comment": ""
        },
        {
            "title": "点绛唇",
            "content": "九月传杯，要携佳客栖霞去。满城风雨。记得潘郎句。紫菊红萸，何意留侬住。愁如许。暮烟一缕。正在归时路。",
            "comment": ""
        },
        {
            "title": "再用前韵",
            "content": "危观干霄百尺开，海山罗列似东莱。鸟飞千里暮天碧，云断半弦新月来。报答风光伤晼晚，扶持欢事小徘徊。一春准拟留君醉，翡翠罗衫窄窄裁。",
            "comment": ""
        },
        {
            "title": "洪景伯饮诸丈分绣阁以诗戏之",
            "content": "新营小阁面潺颜，领客开樽紫翠閒。千里画图供徙倚，一时名胜喜跻攀。好风已破晚来暑，小雨不遮湖上山。老子个中殊不浅，尚堪同醉看弓弯。",
            "comment": ""
        },
        {
            "title": "浣溪沙",
            "content": "无数春山展画屏。无穷烟柳照溪明。花枝缺处小舟横。紫禁正须红药句，清江莫与白鸥盟。主人元自是仙卿。",
            "comment": ""
        },
        {
            "title": "书事十绝",
            "content": "淮畔风尘自此清，斯人还喜见升平。田家尽说今年好，要雨雨来晴便晴。",
            "comment": ""
        },
        {
            "title": "朝中措",
            "content": "幽芳独秀在山林。不怕晓寒侵。应笑钱塘苏小，语娇终带吴音。乘槎归去，云涛万顷，谁是知心。写向生绡屏上，萧然伴我寒衾。",
            "comment": ""
        },
        {
            "title": "东湖怀贺子忱",
            "content": "不负春风烂漫晴，聊驱小队出效坰。一百五日可无酒，二十四弦须细听，溶溶漾漾沙鸟白，短短长长溪柳青。贺监扁舟在何许，惜地妙墨记兰亭。",
            "comment": ""
        },
        {
            "title": "水龙吟",
            "content": "去年看月诗成，援毫曾寄鄞江守。流传乐府，惭非宾客，竹枝杨柳。今岁江楼，载勤歌扇，青蛾应奏。况铃斋初驻，凉生燕寝，有香雾凝清昼。遥想十洲三岛，对冰轮、寒光依旧。主人来自，清都碧落，天香满袖。寄语嫦娥，剩留清照，时为公寿。恐明光诏下，翩然归去，试为霖手。",
            "comment": ""
        },
        {
            "title": "句",
            "content": "浅沙细与鸥盟。南城南丰万家邑，异人间出俱屹立。",
            "comment": ""
        },
        {
            "title": "念奴娇",
            "content": "绣衣直指，问凌风一笑，翩然何许。诏出层霄持汉节，千里秋风淮浦。鉴远江山，竹西歌吹，曾被腥膻污。须君椽笔，为渠一洗尘土。休厌共倒金荷，翠眉重为唱，渭城朝雨。看即扬鞭归骑稳，还指郁葱深处。宝带兼金，华鞯新绣，直上云霄去。回头莫忘，玉霄今夜风露。",
            "comment": ""
        },
        {
            "title": "次韵李举之玉霄亭",
            "content": "亭据城央一径开，仍标兰芷出蒿莱。诸峰合沓云边出，大舶岢峨海上来。已办酒池供倒载，可无舞袖看低回。风烟正赖君弹压，时遣诗然为剸裁。",
            "comment": ""
        },
        {
            "title": "次洪景伯韵",
            "content": "半刺风流雅好贤，幽导同举蔡经鞭。江梅满树为谁好，官柳著行还自妍。笔阵如君难索敌，诗锋顾我敢争先。一春剩唤忘忧子，要看长鲸吸百川。",
            "comment": ""
        },
        {
            "title": "和何麒子应雪堂",
            "content": "坐想诛茅日，山川走百灵。重来寻旧宅，几至泣新亭。何意投天禄，犹传是岁星。花砖知底物，只老合沉溟。",
            "comment": ""
        },
        {
            "title": "栖霞会饮诸僚",
            "content": "月近中秋好，风因小雨清。山眉烟处远，江练夜深横。我病自不饮，君诗俱有声。放歌能取醉，不必唤嘉荣。",
            "comment": ""
        },
        {
            "title": "诉衷情",
            "content": "鄞江云气近蓬莱。花柳满城隈。风流谢守相遇，应覆故人杯。烟浪暖，锦帆回。莫徘徊。玉霄亭下，芍药荼，都望归来。",
            "comment": ""
        },
        {
            "title": "清閟堂",
            "content": "洪郎雅吴语，不减贺季真。开轩风烟上，爽气朝朝新。手栽渭川竹，坐对北海尊。平生耐久朋，岁晚独此君。此君不可疏，亦复未易亲。纷纷桃李行，岂容托清尘。退食静隐几，微风冷衣巾。乃知王子猷，真是我辈人。",
            "comment": ""
        },
        {
            "title": "书事十绝",
            "content": "江头柳木已参天，柳色花光日日妍。惊怪田家频得醉，今年斗米不论钱。",
            "comment": ""
        },
        {
            "title": "丹后诸先辈被荐书赴试南宫郡守曾惇既大合乐",
            "content": "夜窗几岁聚寒萤，一日秋闱较艺精。不但春秋明古义，雅知月旦著乡评。毫端剩埽三千牍，云路方期九万程。三郡看魁天下士，丹丘应未坠家声。",
            "comment": "【注释】【原题】：丹后诸先辈被荐书赴试南宫郡守曾惇既大合乐祖其行复成小诗歌以送之"
        },
        {
            "title": "再用前韵",
            "content": "举觞东望玉霄峰，万顷云涛雪塞空。拥鼻自应多好句，褰裳便欲御长风。际天江草如许碧，隔水山桃无限红。李侯长句有家法，惊倒江楼一秃翁。",
            "comment": ""
        },
        {
            "title": "次韵朱知裁少卿见贻二首",
            "content": "少陵卧穷巷，作诗叹秋雨。坐令马群空，真欲洗万古。乃知笔有神，宁复惭思阻。此翁已仙去，上界足官府。下视五浊世，正自一尘聚。后学如秋蝉，聒耳了无取。月卿折鉴后，传家有仪矩。织成锦绣段，宫商寄鸣杼。追怀正始音，雅颂继皇武。即今风骚将，仅可一二数。岂伊尘滓人，得此百世士。心源忽湛然，对面识诸祖。何待登妙高，历险叹踽踽。便可咤善才，室中闻密语。",
            "comment": ""
        },
        {
            "title": "句",
            "content": "坐对潜山万髻鬟，一峰孤秀独搀天。近城殊未发，君与探山宫。",
            "comment": ""
        },
        {
            "title": "题谢景思少卿药寮二首",
            "content": "先生数亩园，种药一何盛。子知医国手，元自谙药性。愚溪植仙毗，服食每自信。伏波收薏苡，初不避谗柄。牛溲马渤辈，并蓄用必慎。我知若人心，欲了世閒病。君非山中相，疑即句漏令。问讯紫金丹，刀圭宜有赠。",
            "comment": ""
        },
        {
            "title": "次洪景伯韵",
            "content": "新诗清如玉壶冰，一读为破旅愁凝。正怀狂客贺祠监，忽见高人王右丞。坐忘仙去境尚在，广文骨冷呼不应。其谁洗涤怀古恨，别乘博物如何曾。",
            "comment": ""
        },
        {
            "title": "书事十绝",
            "content": "百丈岢峨贾客船，张帆打鼓下长川。路人指点几重泪，江道无来十六年。",
            "comment": ""
        },
        {
            "title": "和谢景思",
            "content": "康乐东山迹已东，续衣传钵不无人。往时绛阙清都上，几岁荒山野水滨。红药高吟须小谢，白莲胜社得遗民。不嫌不邑来车辙，同试龙园第一春。",
            "comment": ""
        },
        {
            "title": "江南野步简贺子忱蔡瞻明",
            "content": "步屧溪南探野梅，冲寒仍与故人来。竹边嫩蕊为谁好，雪后恶云今日开。照夜剩呼修月户，惜花须筑避风台。中郎华发殊堪酒，更挽稽山贺监回。",
            "comment": ""
        },
        {
            "title": "题东湖",
            "content": "三年领客醉东湖，欲去犹携竹裹厨。谁解挽留狂太守，风荷十顷翠相扶。",
            "comment": ""
        },
        {
            "title": "次韵景伯宠示劝农新什",
            "content": "奉诏东郊宣主恩，如云和气蔼生春。仙舟偶共元礼载，宫舍仍依王翰邻。忽有清诗惊老眼，惭无惠化及斯人。半生不分微官缚，早晚故溪归钓纶。",
            "comment": ""
        },
        {
            "title": "次韵朱知裁少卿见贻二首",
            "content": "丹丘山水窟，中有如斗城。地迥鸟中喧，一叶动亦惊。閒门有胜士，学道师广成。翛然卧环堵，六印一缕轻。脱非玄真子，疑即坐忘生。姓名存丹台，宁问月旦评。小拭未轩翥，补被辞汉廷。肯令莲社流，坐叹草堂灵。要当酌家酿，酒色粲碧瑛。",
            "comment": ""
        },
        {
            "title": "东湖怀洪景伯",
            "content": "东湖径昃半苍苔，问讯红蕖几许开。渺渺波光侵坐席，霏霏荷气著尊罍。片云正为诗情起，好雨更将凉意来。别乘朝来知健否，颇思剧饮拗莲台。",
            "comment": ""
        },
        {
            "title": "题一相庵",
            "content": "满山松竹翠成林，仿佛前身旧所临，不分双旌杀风景，他年蜡屐再幽寻。",
            "comment": ""
        },
        {
            "title": "书事十绝",
            "content": "和戎诏下破群疑，无复旄头彗紫微。屈已销兵宜有报，先看长乐版舆归。",
            "comment": ""
        },
        {
            "title": "书事十绝",
            "content": "田父今年作社频，边头闻见一番新。官军不斫人家树，各自持钱去买薪。",
            "comment": ""
        },
        {
            "title": "题桐柏石道士院妙声堂",
            "content": "门外千峰翠作堆，道人名籍在丹台。是非荣辱俱休问，只放泉声入耳来。",
            "comment": ""
        },
        {
            "title": "题谢景思少卿药寮二首",
            "content": "维摩示清赢，宴坐丈堂中。静观世上人，百邪所交攻。我有一丸药，得之无是公。人人各安乐，淡然心地空。脱复未办此，济物存阴功。南山千岁苓，托根万丈松。下有青青草，其名为救穷。愿君时举手，采取置药笼。",
            "comment": ""
        },
        {
            "title": "分绣阁",
            "content": "治中妙言语，洪涛泻词源。向来群玉府，垂上紫微垣。佐郡汾海傍，凭轩望朝暾。便欲乘轻车，长啸登昆仑。兹楼何缥缈，千岩霭云屯。空庭百吏散，博山炷微薰。重寻羡门辈，仙事渺无垠。何知对妙高，举手招德云。",
            "comment": ""
        },
        {
            "title": "次谢景思韵",
            "content": "埋没双岩已百年，班班胜事漫流传。幸陪佳客挥犀尘，实欠倾城舞绣筵。故老风流寒似铁，月卿英妙笔如椽。拂衣便欲故山去，复恐眼中无此贤。",
            "comment": ""
        },
        {
            "title": "书事十绝",
            "content": "村村准拟十分禾，老稚扶携笑且歌。租税况今黄纸放，阳城元自拙催科。",
            "comment": ""
        },
        {
            "title": "书事十绝",
            "content": "黄泥坂下雪犹深，赤壁矶头江欲平。驿吏西来闻好语，蕃人已出蔡州城。",
            "comment": ""
        },
        {
            "title": "书事十绝",
            "content": "吾君见事若通神，兵柄收还号令新。裴度只今真圣相，勒碑十丈可无人。",
            "comment": ""
        },
        {
            "title": "句",
            "content": "家贫只旧醅，不办樽中醁。但煮官焙香，炊饭脍鱼腹。",
            "comment": ""
        },
        {
            "title": "朝中措",
            "content": "绿华居处渺云深。不受一尘侵。细看宜州新句，平生才是知音。凌波一去，平山梦断，谁是关心。惟有青天碧海，知渠夜夜孤衾。",
            "comment": ""
        }
    ]
}