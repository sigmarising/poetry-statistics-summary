{
    "dynasty": "宋",
    "author": "苏氏",
    "poems": [
        {
            "title": "临江仙",
            "content": "一夜东风穿绣户，融融暖应佳时。春来何处最先知。平明堤上柳。染遍郁金枝。姊妹嬉游时节近，今朝应怨来迟。凭谁说与到家期。玉钗头上胜，留待远人归。",
            "comment": ""
        },
        {
            "title": "鹊桥仙",
            "content": "星移斗转，玉蟾西下，渐觉东郊向晓。马嘶人语隔霜林，望千里、长安古道。珠宫姊妹，相逢方信，别後十分瘦了。上林归去正花时，争奈向、花前又老。",
            "comment": ""
        },
        {
            "title": "长寿乐",
            "content": "微寒应候。望日远六远，阶蓂初秀。爱景欲挂扶桑，漏残银箭，杓回瑶斗。庆高闳此际，掌上一颗明珠剖。有令容淑德，归逢佳偶。到如今，昼锦满堂贵胄。荣耀，久步禁，一一金章绿绶。更值棠棣连阴，虎符熊轼，夹河分守。况青云咫尺，朝暮入承明後*看彩衣争献，兰盈玉酎。祝千龄，共指松椿比寿。",
            "comment": ""
        },
        {
            "title": "踏莎行",
            "content": "孤馆深沈，晓寒天气。解鞍独自阑干倚。暗香浮动月黄昏，落梅风送沾衣袂。待写红笺，凭谁与寄。先教觅取嬉游地。到家正是早春时，小桃花下拼沈醉。",
            "comment": ""
        },
        {
            "title": "更漏子",
            "content": "小阑干，深院宇。依旧当时别处。朱户锁，玉楼空。一帘霜日红。弄珠江，何处是，望断碧云无际。凝泪眼，出重城。隔溪羌笛声。",
            "comment": ""
        },
        {
            "title": "万年欢",
            "content": "日暖霜红，画戟门开，锦筵歌振梁尘。正是慈闱熙熙，庆诞佳辰。象服鱼轩灿烂，喜高年、福禄长新。承颜处，朱紫相将，更兼华胄诜诜。家声未论王谢，有禁中颇牧，江左机云。雁字鸳行，雍容高步金门。况有子孙侍列，拥阶庭、玉洁兰薰。持芳醑，满酌瑶觞，竞祝遐寿千春。",
            "comment": ""
        }
    ]
}