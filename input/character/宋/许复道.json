{
    "dynasty": "宋",
    "author": "许复道",
    "poems": [
        {
            "title": "赵金氏墓",
            "content": "进骨青山足古今，北邙深锁暮云平。夜台长寄千秋烈，子燕何须吊王京。",
            "comment": ""
        },
        {
            "title": "涵碧亭",
            "content": "绕竹沿崖一径垂，穿山飞玉落芳池。林深坐觉尘埃远，岩润长含雨露滋。双鲤对浮波面石，一纶难掷掌中丝。月明归路烟霞外，更与山公再订期。",
            "comment": ""
        },
        {
            "title": "涵碧亭",
            "content": "飞泉当面玉虹垂，收拾惊涛貯小池。□□倚岩山骨秀，激湍成雨涧毛滋。壁閒遗墨凄尘□，服底新篇□色丝。却忆谢公山更好，梦中时不负心期。",
            "comment": ""
        },
        {
            "title": "涵碧亭",
            "content": "沿途听潺湲，蒙茸冒沙石。谁知此山下，千里在咫尺。潭潭光明宫，皎皎心印宅。石细泉自香，水净林逾碧。太清无潜鳞，至弱而能力。玉龙出苍峡，威勇壮莫敌。风雨填空来，万夫助推激。座中起波涛，足下殷霹雳。我来从雄观，神意耻莫逆。心镜净表裹，坐久万籁息。悠然到平淡，涣若春冰释。栖迟罗书记，想像刘宾客。胜缘地山閒，每至忽有得。何以谢山灵，作诗慰岑寂。",
            "comment": ""
        }
    ]
}