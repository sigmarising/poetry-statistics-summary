{
    "dynasty": "宋",
    "author": "梅询",
    "poems": [
        {
            "title": "武林山十咏·灵隐寺",
            "content": "千峰凌紫烟，中有梵宫阙。灵眄极幽栖，尘心自超越。松篁发春霭，桂实坠秋月。争得谢世人，兹焉老华发。",
            "comment": ""
        },
        {
            "title": "武林山十咏·莲花峰",
            "content": "巨石如芙蕖，天然匪雕饰。盘礴峰顶边，婵娟秋江侧。涉川试谁探，作砺当自惜。坐与荣落同，正心未尝易。",
            "comment": ""
        },
        {
            "title": "华亭道中",
            "content": "晴云唳鹤几千里，隔水野梅三四株。欲问陆机当日宅，而今何处不荒芜。",
            "comment": ""
        },
        {
            "title": "真庙挽辞",
            "content": "愁烟暗鼎湖，龙驭入清都。陟降红云陛，陪歆赤帝云。亮阴真圣嗣，遗诏尽嘉谟。尚见孤臣泣，蒙知直殿庐。",
            "comment": ""
        },
        {
            "title": "武林山十咏·翻经台",
            "content": "灵运曾此台，冥心住幽寂。重绎叶上书，深藏林中迹。遗文传竹素，野蔓侵苔壁。登览殊未休，苍山日将夕。",
            "comment": ""
        },
        {
            "title": "句",
            "content": "我有集仙经始在，劳君一到为重脩。",
            "comment": ""
        },
        {
            "title": "吴江太湖笠泽虹桥",
            "content": "岸傍高士陆龟蒙，羌雁曾徵恋钓筒。船户平居两山下，图经分载几州中。",
            "comment": ""
        },
        {
            "title": "吴兴道中",
            "content": "野阔多桑柘，湖平溉沃田。采莲花样女，载酒叶儿船。黄犊青山下，垂杨古道边。行行频北望，恋阙意悬悬。",
            "comment": ""
        },
        {
            "title": "句",
            "content": "鹤楼试望晴霞断，鹦渚行吟绿蕙春。",
            "comment": ""
        },
        {
            "title": "句",
            "content": "茶煮鸦山雪满瓯。",
            "comment": ""
        },
        {
            "title": "诗一首",
            "content": "楚之襄王问宋玉，玉时对以郢中歌，歌为白雪阳春曲。始唱千人和，再唱百人逐。至此和者才数人，乃知高调难随俗。",
            "comment": ""
        },
        {
            "title": "武林山十咏·呼猿洞",
            "content": "古涧飞白猿，寂历不知处。风激石上泉，僧疑月中树。微茫认松雪，仿佛横樵路。写望增尔思，苍苍奈烟雾。",
            "comment": ""
        },
        {
            "title": "虎丘",
            "content": "凤池初下陟孱颜，虎寺重游启旧关。金钺传呼投钓渚，宝天辉映读书山。卧龙昔日曾三顾，辽鹤千年始一还。应为苍生须再起，草堂萝幄讵容闲。",
            "comment": ""
        },
        {
            "title": "送蒙寺丞赴郡",
            "content": "郢国当时唱，犹传白雪真。问今非昔日，和者几何人。",
            "comment": ""
        },
        {
            "title": "武林山十咏·炼丹井",
            "content": "仙翁道未成，栖神在岩石。酌彼山下泉，穷年炼金液。洞阴春始绿，苔甃秋涵碧。细慕不可期，凭栏望岛舄。",
            "comment": ""
        },
        {
            "title": "江楼晚眺",
            "content": "潮落蚌耕洲，霞天雨尽收。月来山寺候，云驻海间秋。野鹜驯舟绕，红鱼逐饵游。欣然乘此兴，呼酒醉高楼。",
            "comment": ""
        },
        {
            "title": "武林山十咏·龙泓洞",
            "content": "矫矫渊下龙，潜神在灵府。云卧虽有时，泥沙可长处。阴崖寒气腥，峭壁烟痕古。",
            "comment": ""
        },
        {
            "title": "叠嶂楼",
            "content": "谢公城上谢公楼，百尺阑干挂斗牛。碧瓦万家烟树密，苍崖一槛瀑泉流。波光滟滟前溪满，刹影亭亭古寺幽。此地近除新太守，绿窗明月为君留。",
            "comment": ""
        },
        {
            "title": "题竹山寺",
            "content": "乱山幽蔼隔招提，祇许相邀入剡迷。山树风泉为谁响，春城一夜到鸣鸡。",
            "comment": ""
        },
        {
            "title": "武林山十咏·冷泉亭",
            "content": "古窦鸣幽泉，苍崖结虚宇。六月期客游，披襟苦徂暑，开窗弄清浅，吹鬓疑风雨。不见白使君，烟萝为谁语。",
            "comment": ""
        },
        {
            "title": "送夏子乔招讨西夏",
            "content": "丹墀曾独绎丝纶，御札亲题第一人。莺喜上迁张笔力，马谙西讨仗威灵。亚夫金鼓从天降，韩信旌旗背水陈。耆致尔功还奏阙，图形仍许上麒麟。",
            "comment": ""
        },
        {
            "title": "吴王墓",
            "content": "昔见虎眈眈，今为佛子岩。云寒不出寺，剑净求离潭。幽步萝随径，高禅雪闭庵。吴都十万户，烟瓦亘东南。",
            "comment": ""
        },
        {
            "title": "武林山十咏·飞来峰",
            "content": "竺慧指此峰，飞来自灵鹫。猿鸟曾未知，烟岚尚依旧。兴亡谩千古，天地岂关纽。祇恐舟壑移，他年却西走。",
            "comment": ""
        },
        {
            "title": "桃源",
            "content": "武陵风景都然改，谷口桃花镇长在。自从改赐鼎州名，转觉桃源仙气灵。",
            "comment": ""
        },
        {
            "title": "阴陵",
            "content": "龙虎相驱逐，干戈事战争。千重汉围合，一夜楚歌声。凄凉七十战，散漫八千兵。失道欺田父，穷途遇灌婴。天亡终不悟，览古亦伤情。",
            "comment": ""
        },
        {
            "title": "寄吕许公",
            "content": "十五年前忝一麾，公余尝得预言诗。玉阶步武为霖早，云路风波得志迟。浴凤池深春荡荡，观鱼台古草离离。重来故老休相问，请揭纱笼看旧碑。",
            "comment": ""
        },
        {
            "title": "送杨可及第还乡",
            "content": "君恩兼喜拜维桑，路入家山道更光。春色殿前初脱白，秋风陇上见焚黄。偏留名纸呼先辈，喜著蓝袍到故乡。科第孝思俱已遂，却经剑栈莫凄凉。",
            "comment": ""
        },
        {
            "title": "濠州四望亭閒眺",
            "content": "南北舟行互掷梭，长淮混混接天河。石梁景绝虹垂渚，桐柏春深雪作波。四望空明无俗翳，数声欸乃有渔歌。谁言此地殊幽僻，自我今来风味多。",
            "comment": ""
        },
        {
            "title": "武林山十咏·水台盘",
            "content": "鹤发山中人，疏泉凿幽石。如凭青玉案，分递白云液。泠泠溅雕俎，瑟瑟穿吟席。醉坐三伏中，烦襟自消释。",
            "comment": ""
        },
        {
            "title": "游齐山寺",
            "content": "凤刹岧峣挂断霓，凫云渚洳暗窗扉。江风晓定钓人出，山月夜高禅客归。墙外蔓藤移过密，院中杉子落来稀。老僧独坐蒲团稳，自枉晴簷补衲衣。",
            "comment": ""
        },
        {
            "title": "武林山十咏·高峰塔",
            "content": "高塔列远岑，亭亭几百载。铃声答夜风，轮影落沧海。闲云伴危级，曙日平烟彩。欲下生暮愁，千山闭轻霭。",
            "comment": ""
        },
        {
            "title": "句",
            "content": "先帝遗弓剑，排云上紫清。同时受顾托，今日见升平。",
            "comment": ""
        }
    ]
}