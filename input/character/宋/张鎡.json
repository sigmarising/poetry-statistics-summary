{
    "dynasty": "宋",
    "author": "张鎡",
    "poems": [
        {
            "title": "贺新郎",
            "content": "邂逅非专约。记当年、林堂对竹，艳歌春酌。一笑乘鸾明月影，馀事丹青麟阁。待宇宙、长绳穿却。念我中原空有梦，渺风尘、万里迷长乐。愁易老，欠灵药。别来几度霜天鹗。压纷纷、吞腥啄腐，狗偷乌攫。东晋风流兼慷慨，公自阳春有脚。妙悟处、不存毫发。何日相从云水去，看精神峭紧芝田鹤。书壮语，遍岩壑。",
            "comment": ""
        },
        {
            "title": "霜天晓角",
            "content": "荷花闲拨。撑破玻璃滑。拂拂香风微度，吹雪乱、数根发。弄泉罗盖匝。万颗真珠撒。唱我莲歌归去，凌波步、水仙袜。",
            "comment": ""
        },
        {
            "title": "梦游仙/戚氏",
            "content": "晴昼永，闲步小园中。羽帔云轻苍佩响，宝冠星莹绀纱笼。波秀浅蛾峰。琳洞窈，人静理丝桐。泛指馀音摇桂影，过墙高韵入松风。月上翠楼东。",
            "comment": ""
        },
        {
            "title": "柳梢青",
            "content": "一望清溪。两堤翠阴，半纸新诗。凉满衣裳，香生笔砚，风动窗扉。月明撑过船儿。载龙玉、双娥对吹。竹外山亭，花边水槛，不醉休归。",
            "comment": ""
        },
        {
            "title": "念奴娇",
            "content": "东吴名胜，有高楼直在，浮云齐处。十二阑干邀远望，历历斜阳烟树。香径人稀，屧廊山绕，往事今何许。一天和气，为谁吹散疏雨。知是兰省星郎，朱轮森戟，与风光为主。暇日登携多雅致，容我追随临赋。小宴重开，晚寒初劲，还下危梯去。烛花红坠，瑞堂犹按歌舞。",
            "comment": ""
        },
        {
            "title": "宴山亭/燕山亭",
            "content": "幽梦初回，重阴未开，晓色吹成疏雨。竹槛气寒，蕙畹声摇，新绿暗通南浦。未有人行，才半启、回廊朱户。无绪。空望极霓旌，锦书难据。苔径追忆曾游，念谁伴、秋千采绳芳柱。犀奁黛卷，凤枕云孤，应也几番凝伫。怎得伊来，花雾绕、小堂深处。留住。直到老、不教归去。",
            "comment": ""
        },
        {
            "title": "水调歌头",
            "content": "孤棹溯霜月，远过阖闾城。系船杨柳桥畔，吹袖晚寒轻。百尺层台重上，万事红尘一梦，回首几周星。风调信衰减，亲旧总雕零。认群峰，寻四塔，半烟横。平生感慨，况逢佳处辄销凝。休说当时雕辇，不见後来游鹿，斜照水空明。猛把画阑拍，飞雁两三声。",
            "comment": ""
        },
        {
            "title": "鹧鸪天",
            "content": "御路东风拂翠衣。卖灯人散烛笼稀。不知月底梅花冷，只忆桥边步袜归。闲梦淡，旧游非。夜深谁在小帘帏。罘罳儿下围炉坐，明处行人立地时。",
            "comment": ""
        },
        {
            "title": "风入松",
            "content": "小樊标韵称香山。压尽花间。便须著个楼儿住，彩鸾看、飞舞妖闲。珠佩时因醉解，云扉常为春关。耳边属付话儿奸。休放蛮檀。绿窗惟怕今宵梦，莺声巧、春满阑干。待把衷肠教与，却愁长远都难。",
            "comment": ""
        },
        {
            "title": "谒金门",
            "content": "秋淡淡。弥望暮天云暗。窗小新糊便老眼。不应疏酒盏。菊净橙香霜晚。何处数声来雁。飞下湖边红蓼岸。有诗方许看。",
            "comment": ""
        },
        {
            "title": "蓦山溪",
            "content": "抚连吟就，檐葡还曾赋。相伴更无花，倦炉熏、日长难度。柔桑叶里，玉碾小芙蕖，生竺国，长闽山，移向玉城住。池亭竹院，宴坐冰围处。绿绕百千丛，夜将阑、争开迎露。煞曾评论，娇媚胜江梅，香称月，韵宜风，消尽人间暑。",
            "comment": ""
        },
        {
            "title": "水龙吟",
            "content": "这番真个休休，梦中深谢仙翁教。浮生幻境，向来识破，那堪又老。苦我身心，顺他眼耳，思量颠倒。许多时打哄，鲇鱼上竹，被人弄、知多少。解放微官系缚，似笼槛、猿归林草。云山有约，儿孙无债，为谁烦恼。自古高贤，急流勇退，直须闻早。把忧煎换取，长伸脚睡，大开口笑。",
            "comment": ""
        },
        {
            "title": "梦游仙/戚氏",
            "content": "飞梦去，闲到玉京游。尘隔天高那得暑，月明云薄淡於秋。宫殿锁金虬。冰佩冷，风扬紫绡裘。五色光中瞻帝所，方知碧落胜炎洲。香雾湿帘钩。",
            "comment": ""
        },
        {
            "title": "浣溪沙",
            "content": "无计长留月里花。收英巧付火前茶。绿尘飞处粉芳华。午夜露浓天竺径，一秋香满玉川家。扫除残梦入云涯。",
            "comment": ""
        },
        {
            "title": "清平乐",
            "content": "猬房秋熟。紫实包黄玉。吹叶风高销旧绿。疏影半遮茅屋。山居未觉全贫。园收今岁盈囷。自拨砖炉松火，细煨分饷幽人。",
            "comment": ""
        },
        {
            "title": "鹧鸪天",
            "content": "闲立飞虹远兴长。一方云锦荐疏凉。翻风翠盖无尘土，出水红妆有艳香。携靓侣，泛轻航。棹歌惊起野鸳鸯。同过清夏看新月，茉莉花园小象床。",
            "comment": ""
        },
        {
            "title": "谒金门",
            "content": "何许住。不属西湖烟雨。雪後偏怜香猛处。全胜开半树。试倩暖云收贮。桃杏尽教羞妒。只把新词林下去。一春休著雨。",
            "comment": ""
        },
        {
            "title": "木兰花慢",
            "content": "驾飙车直上，绛衣惹、彩云轻。过宝树千峰，东逾绿海，宫殿峥嵘。檐楹万花灿倚，映阶层、十二总雕琼。剑佩簪裳卫肃，序班真辅仙卿。瑶京。谁解有神升。为密授玄经。拜九光霞里，轮金日耀，丹篆符明。龙鸾再催羽仗，报帝皇、新御紫阳城。归路梅花弄玉，数声月冷风清。",
            "comment": ""
        },
        {
            "title": "朝中措",
            "content": "先生心地等空虚。行处幻仙都。点缀玲珑花柳，翻腾窈窕规模。三杯两盏，五言十字，迟老工夫。受用南湖风月，何须更到西湖。",
            "comment": ""
        },
        {
            "title": "眼儿媚",
            "content": "凄风吹露湿银床。凉月到西厢。蛩声未苦，桐阴先瘦，愁与更长。起来没个人偢采，枕上越思量。眼儿业重，假饶略睡，又且何妨。",
            "comment": ""
        },
        {
            "title": "感皇恩",
            "content": "诗眼看青天，几多虚旷。雨过凉生气萧爽。白云无定，吹散作、鳞鳞琼浪。尚馀星数点，浮空上。明月飞来，寒光磨荡。仿佛轮间桂枝长。倚风归去，纵长啸、一声悠扬。乡摇山岳影，秋悲壮。",
            "comment": ""
        },
        {
            "title": "梦游仙/戚氏",
            "content": "骖鸾侣，娇小怯云期。柳戏花游能几日，顿抛尘幻学希夷。清梦到瑶池。霞袂稳，那顾缕金衣。自与长生分姓谱，恰逢长老铸丹时。此意有谁知。",
            "comment": ""
        },
        {
            "title": "贺新郎",
            "content": "看了梅花去。要东风、攀翻飞雪，与君同赋。海内从来天际眼，一笑平窥千古。待翦尽、烛花红吐。久矣南湖无此客，似乔松、万丈凌霄举。飞欬唾，扫尘土。承平气象森眉宇。想天家、骖鸾洞里，细烟冰雾。我亦秦关归未得，谁念干将醉扶。拼良夜、敧横冠屦。莫欢潇湘居尚远，拥戎轺万骑鸣笳鼓。云正锁，汴京路。",
            "comment": ""
        },
        {
            "title": "风入松",
            "content": "芳丛簇簇水滨生。勾引午风清。六花大似天边雪，又几时、雪有三层。明艳射回蜂翅，净香熏透蝉声。晚檐人共月同行。疏影动银屏。指尖轻拈都如玉，听画栏、高啭流莺。道是花枝比得，不成花也多情。",
            "comment": ""
        },
        {
            "title": "南乡子",
            "content": "翠袖怯春寒。对雪偏宜傍彩阑。弱骨丰肌无限韵，凭肩。共看南窗玉数竿。羔酒莫留残。更觉娇随饮量宽。小立妖娇何所似，风前。柳絮飞时见牡丹。",
            "comment": ""
        },
        {
            "title": "木兰花慢",
            "content": "喜秋回霁宇，倩凉露、洗炎飙。被鹊误仙盟，经年恨阻，银汉迢迢。牛闲更停弄杼，趁佳期、华幄傍星桥。授玉鸾骞雾霭，赠绡龙戏花娇。欢娱回首是明朝。未别已魂销。想翠轭珠轮，归途望断，斗转斜勺。人间易离易遇，尽胜如、天上各云霄。携去一梳水月，巧楼犹醉笙箫。",
            "comment": ""
        },
        {
            "title": "鹊桥仙",
            "content": "连汀接渚，萦蒲带藻，万镜香浮光满。湿烟吹霁木栏轻，照波底、红娇翠腕。玉纤采处，银笼携去，一曲山长水远。采鸳双惯贴人飞，恨南浦、离多梦短。",
            "comment": ""
        },
        {
            "title": "御街行",
            "content": "良宵无意贪游玩。奈怜友、闲呼唤。六街非是少人行，不似旧时风范。笙歌零落，绮罗销减，枉了心情看。思量往事堪肠断。怕频到、帘儿畔。朦胧月下却归来，指望阿谁收管。低头注定，两汪儿泪，百计难销遣。",
            "comment": ""
        },
        {
            "title": "昭君怨",
            "content": "拂晓拿舟东去。细看荷花垂露。红绿总吹香。一般凉。会享人天清福。休把两眉轻蹙。谁道做神仙。戴貂蝉。",
            "comment": ""
        },
        {
            "title": "菩萨蛮",
            "content": "藤床巧织波文小。翻书欲睡莺惊觉。绕舍灿明霞。短长旌节花。此身无系著。南北东西乐。碧宇朗吟归。天风香染衣。",
            "comment": ""
        },
        {
            "title": "瑞鹤仙",
            "content": "喜浓寒乍退。风共日、已作深春天气。轻车载歌吹。选名坊闲玩，落梅秾李。无端雨细。动清愁、聊成浅醉。怅年时、携手同来，笑里绣帘斜倚。佳节匆匆又至。抚事惊心，忍堪重记。阑情倦意。行不是，坐不是。闷归来，已早游人回尽，灯暗重门欲闭。念欢娱、最是今宵，怎知恁地。",
            "comment": ""
        },
        {
            "title": "柳梢青",
            "content": "千丈风漪。霁光明处，花柳高低。箫鼓声中，宝钗遥认，兰棹交驰。贪呆觑著帘儿。不好价、伊家怎知。便是重来，真情厮向，难似当时。",
            "comment": ""
        },
        {
            "title": "昭君怨",
            "content": "船过柳湾亭曲。万叶圆荷浮绿。月照水珠明。一池星。光透玻璃香蒂。梦入藕丝中戏。却上小金台。罢归来。",
            "comment": ""
        },
        {
            "title": "如梦令",
            "content": "人在骖鸾深院。误认落梅疏片。零乱舞东风，云淡水平天远。帘卷。帘卷。飞上绣裀不见。",
            "comment": ""
        },
        {
            "title": "清平乐",
            "content": "苍涯叠嶂。有路梯云上。忽见地平方数丈。坐石风林相向。凤膺时作龙声。夜深惊动寒星。几点光芒欲下，傍人头上来听。",
            "comment": ""
        },
        {
            "title": "蝶恋花",
            "content": "门外沧洲山色近。鸥鹭双双，恼乱行云影。翠拥高筠阴满径。帘垂尽日林堂静。明月飞来烟欲暝。水面天心，两个黄金镜。慢颭轻摇风不定。渔歌欸乃谁同听。",
            "comment": ""
        },
        {
            "title": "柳梢青",
            "content": "雨後天涯。微云送晚，过尽归鸦。何处开尊，海棠亭小，飞燕风斜。有人粲玉娇花。更翳凤、曾游帝家。长远身心，温柔情态，不枉多他。",
            "comment": ""
        },
        {
            "title": "失调名",
            "content": "翠鬓佩明珂。度纹波。亲到曾入梦，听云和。洞庭香、随月影来过。无尘土、敢涴弓罗。正似梦时风韵、更娇多。",
            "comment": ""
        },
        {
            "title": "兰陵王",
            "content": "蓼汀侧。朝霭依依弄色。知何许、湘女淡妆，羽节飞来带秋碧。轻裙素绡织。谁与明珰竞饰。无言处、相与溯回，应有柔情正堆积。当年驻香鷁。记草媚罗裙，波映文席。□□□□□□摘。□□□□□，□□□□，斜阳返照暮雨湿。爱天际凉入。愁寂。念畴昔。谩太华峰顶，幽梦寻觅。尔今两鬓如花白。但一线才思，半星心力。新词奇句，便做有，怎道得。",
            "comment": ""
        },
        {
            "title": "满庭芳 促织儿",
            "content": "月洗高梧，露漙幽草，宝钗楼外秋深。土花沿翠，萤火坠墙阴。静听寒声断续，微韵转、凄咽悲沈。争求侣，殷勤劝织，促破晓机心。儿时，曾记得，呼灯灌穴，敛步随音。任满身花影，犹自追寻。携向花堂戏斗，亭台小、笼巧妆金。今休说，从渠床下，凉夜伴孤吟。",
            "comment": "【注释】咏物词主要是借物抒情或托物言志，把个人的情感体验和志向选择寄寓在所咏的具体可感的形象中，化抽象为具体，化无形为有体，而且要使词人的主观情志与听咏的客观物象浑然一体，密不可分。张鎡这首词就达到了这一境界。据姜夔《齐天乐》咏蟋蟀的小序，张鎡这首词是宋宁宗庆元二年（1196）在张达可家与姜夔会饮时，听到屋壁间蟋蟀声 ，两人同时写来交给歌者演唱的。两人词各有特色 。郑文焯校《白石道人歌曲》提到：“功父《满庭芳》词咏蟋蟀儿，清隽幽美，实擅词家能事 ，有观止之叹。白石别构一格，下阕寄托遥深，亦足千古矣。”上片写听到蟋蟀声的感受。“月洗”五句，蟋蟀声发出的地方。词人首先刻画庭院秋夜的幽美环境。夜空澄明，高大的梧桐沐浴在月光之中 。“ 洗”字传出秋月明净之美用字传神。《诗·郑风·野有蔓草》 ：“野有蔓草，零露漙兮。”毛《传》：“漙漙然盛多也。”“漙”字传出露水凝聚之美。宝钗楼，本是咸阳古迹，邵博曾饯客于楼上，歌李白《忆秦娥》词（《邵氏闻见后录》卷十九），这里借指杭州张达可家的楼台。张鎡字功甫、功父，旧字时可，祖籍西秦，张达可当是他的兄弟辈，所以信手拈来，寄寓对故乡的怀念之情。秋深，点出时令，这是一个多么美好的月皎露漙的秋夜啊！土花，指苔藓。墙下的苔藓顺着墙脚铺去 。“ 沿”字化静态为动态，用字极生动巧妙。突然一点萤火，飘坠墙根，这就是蟋蟀发出声音的地方 。许昂霄《词综偶评》云：“萤火句陪衬 。”所谓陪衬，用视觉里的萤火衬托出听觉里的蟋蟀鸣声，用萤火坠落的无关情节，衬托出蟋蟀鸣声的中心题材 。看萤火，听蟋蟀，富有生活情趣，而这种生活情趣是从闲适的生活中领略到的 。《武林旧事》卷十录载了张鎡自己记叙的一年十二月燕游次序 ，题名《张约斋赏心乐事》，自序云 ：“余扫轨林扃，不知衰老，节物迁变，花鸟泉石，领会无余。每适意时，相羊小园，殆觉风景与人为一 。”由于长期过着优游舒适生活的王孙，张鎡对这种情趣有很深的体会。“静听”五句写蟋蟀的鸣声和听者的感受 。“断续”、“微韵”是蟋蟀鸣声的特点 ，“转”则有音调抑扬顿挫之致 。“寒”与“凄咽悲沉”是词人听来的主观感受。“争求侣”与“殷勤劝织”，是词人对蟋蟀鸣声的理解和想象：蟋蟀鸣，一是为了求侣，二是为了促织。《太平御览》卷九百四十九引陆玑《毛诗疏义》谓蟋蟀 ：“幽州人谓之促织 ，督促之言也。里语曰：趣织（即促织）鸣，懒妇惊 。”破，尽也，煞也，与杨万里《题朝英进斋》诗“用破半生心”的破字用法相同，犹言促尽、促煞用词精当。蟋蟀的鸣声伴随和推动着织女纺织到晓。下片追忆儿时捕蟋蟀、斗蟋蟀的情趣，反衬今日的孤独悲苦情怀，充满不胜今昔之感。“儿时”五句，写捕蟋蟀，最为后代词人所激赏。“呼灯”二句，刻画入微 。“任满身”二句，尤为工细。贺裳《皱水轩词筌》评论说 ：“形容处，心细入丝发 。”它将儿童的天真活泼以及带着稚气的小心和淘气，纯用白描语言，细细写出，给人以身临其境之感，周密称之为“咏物之入神者”（《历代诗余·词话》引）。“携向”二句，写斗蟋蟀。王仁裕《开元天宝遗事》：“每秋时，宫中妃妾皆以小金笼闭蟋蟀，置枕函畔，夜听其声。民间争效之 。”亭台，指盛蟋蟀的笼子。从捕蟋蟀写到斗蟋蟀，补足当时情事，笔势连贯，一气呵成，为下面的感慨蓄势。“今休说”三句，今昔相较，感慨深远 。《诗·豳风·七月》：“十月蟋蟀入我床下 。”杜甫《促织》诗 ：“促织甚微细，哀音何动人。草根吟不稳，床下夜相亲 。”今日的寂寞凄苦与儿时的欢乐情趣形成鲜明的对比，在这种对比的刺激下，正是欲扬还抑，欲展还收，欲说还休啊。张鎡于淳熙十四年（1187）自直秘阁、临安通判称疾去职，在家闲居，“畅怀林泉”，“安恬嗜静 ”（见《武林旧事》卷十所载《约斋桂隐百咏自序》），不免有孤寂之叹，所以末句也非浮泛之语。这首词采用明线结构，所以线索明晰，结构平实，虽运用了几个典故，但并不晦涩难懂。"
        },
        {
            "title": "乌夜啼",
            "content": "晓来闲立回塘。一襟香。玉颭云松风外、数枝凉。相并浑如私语，恼人肠。飞去方知白鹭、在花旁。",
            "comment": ""
        },
        {
            "title": "八声甘州",
            "content": "领千岩万壑岂无人，惟欠稼轩来。正松梧秋到，旌旗风动，楼观雄开。俯槛何劳一笑，瀚海荡纤埃。馀事了凫骛，闲命尊罍。江左风流旧话，想登临浩叹，白骨苍苔。把龙韬藏去，游戏且蓬莱。念乡关、偏怜霜鬓，爱盛名、何似展真才。怀公处，夜深凝望、云汉星回。",
            "comment": ""
        },
        {
            "title": "蝶恋花",
            "content": "杨柳秋千旗斗舞。漠漠轻烟，罩定黄鹂语。红滴海棠娇半吐。燕脂水似朝来雨。行过池边携手路。都把多情，变作无情绪。惟有东风知住处。凭君送取温存去。",
            "comment": ""
        },
        {
            "title": "南歌子",
            "content": "种玉能延命，居山易学仙。青青一亩自锄烟。雾孕云蒸、肌骨更凝坚。熟染蜂房蜜，清添石鼎泉。雪香酥腻老来便。煨芋炉深、却笑祖师禅。",
            "comment": ""
        },
        {
            "title": "眼儿媚",
            "content": "山矾风味木樨魂。高树绿堆云。水光殿侧，月华楼畔，晴雪纷纷。何如且向南湖住，深映竹边门。月儿照著，风儿吹动，香了黄昏。",
            "comment": ""
        },
        {
            "title": "眼儿媚",
            "content": "玄霜凉夜铸瑶丹。飘落翠藤间。西风万颗，明珠巧缀，零露初漙。诗人那识风流品，马乳漫堆盘。玉纤旋摘，银罂分酿，莫负清欢。",
            "comment": ""
        },
        {
            "title": "菩萨蛮",
            "content": "层层细剪冰花小。新随荔子云帆到。一露一番开。玉人催卖栽。爱花心未已。摘放冠儿里。轻浸水晶凉。一窝云影香。",
            "comment": ""
        },
        {
            "title": "满江红",
            "content": "公为时生，才真是、禁中颇牧。擎天手、十年犹在，未应藏缩。说项无人堪欢息，瞻韩有意应恢复。用真儒、同建太平功，心相属。忠与孝，荣和辱。武昌柳，南湖竹。一箪瓢非欠，万锺非足。知命何曾怀喜愠，轻身岂为干名禄。看可汗生缚洗烟尘，机神速。",
            "comment": ""
        },
        {
            "title": "汉宫春",
            "content": "城畔芙蓉，爱吹晴映水，光照园庐。清霜乍雕岸柳，风景偏殊。登楼念远，望越山、青补林疏。人正在，秋风亭上，高情远解知无。江南久无豪气，看规恢意概，当代谁如。乾坤尽归妙用，何处非予。骑鲸浪海，更那须、采菊思鲈。应会得，文章事业，从来不在诗书。",
            "comment": ""
        },
        {
            "title": "贺新郎",
            "content": "桂隐传杯处。有风流、千岩韵胜，太丘遗绪。玉季金昆霄汉侣，平步鸾坡挥麈。莫便驾、飞帆烟渚。云动精神衡岳去，向君山、帝乐锵韶濩。兰艺畹，吊湘楚。南湖老矣无襟度。但尊前、踉跄醉影，帽花颠仆。只恐清时专文教，犹贷阴山狂虏。卧锦帐、貔貅钲鼓。忠烈前勋赍万恨，望神都、魏阙奔狐兔。呼翠袖，为君舞。",
            "comment": ""
        },
        {
            "title": "折丹桂",
            "content": "玉为楼观银为地。秋到中分际。淡金光衬水晶球，上碧虚、千万里。香风浩荡吹蟾桂。影落澄波底。揭天箫鼓要诗成，任惊觉、鱼龙睡。",
            "comment": ""
        },
        {
            "title": "渔家傲",
            "content": "拂拂春风生草际。新晴万景供游戏。鸥鹭飞来斜照里。金和翠。分明画出真山水。遮个渔翁无愠喜。乾坤都在乌蓬底。一曲高歌千古意。闲来睡。从教月到花汀外。",
            "comment": ""
        },
        {
            "title": "如梦令",
            "content": "野菊亭亭争秀。闲伴露荷风柳。浅碧小开花，谁摘谁看谁嗅。知否。知否。不入东篱杯酒。",
            "comment": ""
        },
        {
            "title": "夜游宫",
            "content": "鹊相庞儿谁有。兀底便、笔描不就。小邈如何敢出手。细端相，甚精神、甚洗漱。到老长厮守。不吃饭、也须唧��。你待包弹怎开口。暖底雪，活底花，嫩底柳。",
            "comment": ""
        },
        {
            "title": "诉衷情",
            "content": "筠笼白雁得时双。一自戏回塘。冰魂问归何处，明月影中藏。苹蓼岸，镇相将。忍思量。晓昏应是，梦绕江湖，怕见鸳鸯。",
            "comment": ""
        },
        {
            "title": "鹧鸪天",
            "content": "阴阴一架绀云凉。袅袅千丝翠蔓长。紫玉乳圆秋结穗，水晶珠莹露凝浆。相并熟，试新尝。累累轻翦粉痕香。小槽压就西凉酒，风月无边是醉乡。",
            "comment": ""
        },
        {
            "title": "菩萨蛮",
            "content": "前生曾是风流侣。返魂却向南枝住。疏影卧晴溪。恰如沙暖时。绿窗娇插鬓。依约犹交颈。微笑语还羞。愿郎同白头。",
            "comment": ""
        },
        {
            "title": "柳梢青",
            "content": "烟淡波平。蓬松岸蓼，红浅红深。满院西风，连宵良月，几处清砧。区区宦海浮沈。幸隐去、将愁素心。两鬓吴霜，一屏秦梦，谁是知音。",
            "comment": ""
        },
        {
            "title": "乌夜啼",
            "content": "月儿犹未全明。乞怜生。几片彩云来去、更风轻。应见我。行又坐。苦凝情。卷起帘儿不睡、到三更。",
            "comment": ""
        },
        {
            "title": "祝英台近",
            "content": "暖风回，芳意动，吹破冻云凝。春到南湖，检校旧花径。手栽一色红梅，香笼十亩，忍轻负、酒肠诗兴。小亭凭。几多月魄□□，重重乱林影。却忆年时，同醉正同咏。问公白玉堂前，何如来听，玉龙喷、碧溪烟冷。",
            "comment": ""
        },
        {
            "title": "梦游仙/戚氏",
            "content": "归兴动，骑鹤下青冥。几点山河浮色界，一簪风露拂寒星。银汉悄无声。鸾啸舞，仙乐送霓旌。摘得琪花飞散了，却将何物送仙卿。衣上彩云轻。",
            "comment": ""
        },
        {
            "title": "临江仙",
            "content": "七个圈儿为岁数，年年用墨糊涂。一圈又剩半圈馀。看看云蔽月，三际等空虚。纵使古稀真个得，後来争免呜呼。肯闲何必更悬车。非关轻利禄，自是没工夫。",
            "comment": ""
        },
        {
            "title": "烛影摇红",
            "content": "宿雨初乾，舞梢烟瘦金丝袅。嫩云扶日破新晴，旧碧寻芳草。幽径兰芽尚小。怪今年、春归太早。柳塘花院，万朵红莲，一宵开了。梅雪翻空，忍教轻趁东风老。粉围香阵拥诗仙，战退春寒峭。现乐歌弹闹晓。宴亲宝、团圞同笑。醉归时候，月过珠楼，参横蓬岛。",
            "comment": ""
        },
        {
            "title": "木兰花慢",
            "content": "清明初过後，正空翠、霭晴鲜。念水际楼台，城隅花柳，春意无边。清时自多暇日，看连镳、飞盖拥群贤。朱邸横经满坐，紫微渊思如泉。高情那更属云天。语笑杂歌弦。向啼鴂声中，落红影里，忍负芳年。浮生转头是梦，恐他时、高会却难全。快意淋浪醉墨，要令海内喧传。",
            "comment": ""
        },
        {
            "title": "鹊桥仙",
            "content": "暑云犹在，澄空欲变，入夜俳徊庭际。新秋知是昨宵来，爱残月、纤纤西坠。芭蕉老大，流萤衰倦，静里细观天意。轻风未有半分凉，奈人道、今宵好睡。",
            "comment": ""
        },
        {
            "title": "江城子",
            "content": "试霜池面浅粼粼。鹊飞晴。远峰明。蓬岛群仙，来过瑞云清。龙榜当年人第一，黄叔度，是前生。玉堂行见演丝纶。彩毫轻。思难停。醉里长鲸，翻浪吸东溟。谢女风流相称好，今母更，鬓常青。",
            "comment": ""
        },
        {
            "title": "醉高楼",
            "content": "浮云散，天似碧琉璃。月正是、上弦时。姮娥蟾兔俱何在，广寒宫殿不应亏。这神功，千万世，有谁知。甚知解、催人须鬓老。更不算、将人情绪恼。撺掇酒，撼摇诗。山头望伴疏星落，庭前看照好花移。夜无眠，应笑我，怎如痴。",
            "comment": ""
        },
        {
            "title": "柳梢青",
            "content": "天远山围，龙蟠淡霭，虎踞斜晖。几度功名，几番成败，浑似鸥飞。楼台一望凄迷。算到底、空争是非。今夜潮生，明朝风顺，且送船归。",
            "comment": ""
        },
        {
            "title": "杨柳枝",
            "content": "绿蜡芽疏雪一包。绽云梢。清香却暑置堂坳。晚风飘。冰雹无声栖碧叶，笑仍娇。相随茉莉展轻绡。伴凉宵。",
            "comment": ""
        },
        {
            "title": "江城子",
            "content": "飞来冰雪冷无声。可中庭。骨毛清。卧看东南，和露两三星。蓦地神游天上去，呼彩凤，驾云骈。望舒宫殿玉峥嵘。桂千层。宝香凝。捣药仙童，邀我论长生。一笑归来人未睡，花送影，上窗棂。",
            "comment": ""
        },
        {
            "title": "木兰花慢",
            "content": "年年三月二，是居士、始生朝。念绿鬓功名，初心已负，难报劬劳。天留帝城胜处，汇平湖、远岫碧岧嶢。竹色诗书燕几，柳阴桃杏横桥。西邻东舍不难招。大半是渔樵。任翁媪欢呼，儿孙歌笑，野具村醪。醉来便随鹤舞，看清风、送月过松梢。百岁因何快乐，尽从心底逍遥。",
            "comment": ""
        },
        {
            "title": "水调歌头",
            "content": "忠肝贯日月，浩气抉云霓。诗书名帅，谈笑果胜棘门儿。牛弩旁穿七札，虎将分行十道，先解近城围。一骑夜飞火，捷奏上天墀。畅皇威，宣使指，领全师。襄阳耆旧，请公直过洛之西。箪食欢呼迎处，已脱毡裘左衽，远著旧藏衣。笳鼓返京阙，风采震华夷。",
            "comment": ""
        },
        {
            "title": "玉团儿",
            "content": "晓来一阵金风劣。把阆海、檀霞细屑。依就花儿，深藏叶底，不教人折。初开数朵谁知得。却又是、金风漏泄。吹起清芬，露成香露，月成香月。",
            "comment": ""
        },
        {
            "title": "卜算子",
            "content": "常记十年前，共醉梅边路。别後频收尺素书，依旧情相与。早愿却来看，玉照花深处。风暖还听柳际莺，休唱闲居赋。",
            "comment": ""
        },
        {
            "title": "好事近",
            "content": "手种满阑花，瑞露一枝先坼。拄个杖儿来看，两三人门客。今朝欢笑且衔杯，休更问明日。此意悠然谁会，有湖边风月。",
            "comment": ""
        },
        {
            "title": "八声甘州",
            "content": "叹流光迅景，百年间、能醉几中秋。正凄蛩响砌，惊乌翻树，烟淡苹洲。谁唤金轮出海，不带一云浮。才上青林顶，俄转珠楼。人老欢情已减，料素娥信我，不为闲愁。念几番清梦，常是故乡留。倩风前、数声横管，叫玉鸾、骑向碧空游。谁能顾，黍炊荣利，蚁战仇雠。",
            "comment": ""
        },
        {
            "title": "蝶恋花",
            "content": "洒面松风凉似水。下看冰泉，喷薄溪桥底。叠叠层峰相对起。家居却在深山里。枝上凌霄红绕翠。飘下红英，翠影争摇曳。今夜岩扉休早闭。月明定有飞仙至。",
            "comment": ""
        },
        {
            "title": "八声甘州",
            "content": "对黄花犹自满庭开，那恨过重阳。凭阑干醉袖，依依晚日，飘动寒香。自叹平生豪纵，歌笑几千场。白发欺人早，多似清霜。谁信心情都懒，但禅龛道室，黄卷僧床。把偎红调粉，抛掷向他芳。□唤汝、东山归去，正灯明、松户竹篱旁。关门睡，尽教人道，痴钝何妨。",
            "comment": ""
        },
        {
            "title": "满江红",
            "content": "玉照梅开，三百树、香云同色。光摇动、一川银浪，九霄珂月。幸遇勋华时世好，欢娱况是张灯夕。更不邀、名胜赏东风，真堪惜。盘诰手，春秋笔。今内相，斯文伯。肯闲纡轩盖，远过泉石。奇事人生能几见，清尊花畔须教侧。到凤池、却欲醉鸥边，应难得。",
            "comment": ""
        },
        {
            "title": "鹧鸪天",
            "content": "不似琵琶不似琴。四弦陶写晋人心。指尖历历泉鸣涧，腹上锵锵玉振金。天外曲，月边音。为君转轴拟秋砧。又成雅集相依坐，清致高标记竹林。",
            "comment": ""
        },
        {
            "title": "虞美人",
            "content": "妆浓未试芙蓉脸。却扇凉犹浅。粉轻红袅一生娇。风外细香时伴、湿云飘。双飞属玉来还去。谁识幽闲趣。莫教疏雨暗黄昏。已是不禁秋色、怕销魂。",
            "comment": ""
        },
        {
            "title": "长相思",
            "content": "晴时看。雨时看。红绿云中驾彩鸾。阳台梦未阑。咏伊难。画伊难。服透东皇九转丹。光生玉炼颜。",
            "comment": ""
        }
    ]
}