{
    "dynasty": "宋",
    "author": "陈肃",
    "poems": [
        {
            "title": "投龙潭",
            "content": "流瀑落深潭，叠响如惊雷。跳波夹乱石，突兀寒如堆。潭上片云起，千山风雨来。",
            "comment": ""
        },
        {
            "title": "碧莲池",
            "content": "爱此东南池，澄湛通泉脉。昔日碧莲根，香英今变白。颜色本神仙，霞衣无定格。",
            "comment": ""
        },
        {
            "title": "七星杉",
            "content": "峭石七星杉，凌云势森耸。月照林影寒，风起龙势动。高低松桧枝，环如众星拱。",
            "comment": ""
        },
        {
            "title": "流水池",
            "content": "积水环巨石，石面如砥平。当知达者心，来此浮杯觥。酒中有贤圣，常愿娱闲情。",
            "comment": ""
        },
        {
            "title": "蔡经宅",
            "content": "岩扉生翠霭，石壁凌朱霞。草木状多怪，鸾鹤归如家。谁嫌狡狯心，满地投丹砂。",
            "comment": ""
        },
        {
            "title": "半山亭",
            "content": "蹑屐上高山，亭在半山侧。猿鸟戏层台，烟霞含秀色。复知名利心，到此堪俱息。",
            "comment": ""
        },
        {
            "title": "瀑布泉",
            "content": "山高激迅湍，清振林下响。飞雪溅千岩，白虹垂万丈。来此坐移时，森然毛发爽。",
            "comment": ""
        },
        {
            "title": "桃源洞",
            "content": "轻烟绿满溪，夭桃红夹岸。春风吹百花，香逐春风散。花落与花开，年光不知换。",
            "comment": ""
        }
    ]
}