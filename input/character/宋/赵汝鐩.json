{
    "dynasty": "宋",
    "author": "赵汝鐩",
    "poems": [
        {
            "title": "八景歌",
            "content": "朝氛吐吞影模糊，嫩日隐见光卷舒。湘峦滴翠石径滑，远近憧憧人趁虚。天风作意扶霁色，嘘拂昏翳半明灭。槿篱仿佛橘林隔，一竿斜插酒旗揭。",
            "comment": ""
        },
        {
            "title": "暑酌",
            "content": "天高殊未雨，暑盛绝无风。将酒渠心浸，有泉林下通。擘莲房拍寒，雪藕孔玲珑。量浅难禁醉，扶归两小童。",
            "comment": ""
        },
        {
            "title": "早征",
            "content": "店鸡一唱接疏锺，起整行装尚梦中。沙路踏残征马月，柳堤啼断晓莺风。水肥渡险添舟子，岸没途穷问牧童。千里乡人逢陌上，片时握手各西东。",
            "comment": ""
        },
        {
            "title": "送奇仲过霅川",
            "content": "少年湖海气，近又负诗名。今忽担簦去，谁非倒屣迎。雨茶烹顾渚，春酒醉乌程。有句茅亭著，苹风洲上生。",
            "comment": ""
        },
        {
            "title": "江阁夜",
            "content": "小阁临江迥，疏帘带雾钩。云鸿遥影灭，滩月碎光流。诗思偏宜夜，衰髯不耐秋。渔灯三两点，隐隐荻花洲。",
            "comment": ""
        },
        {
            "title": "遣意",
            "content": "要静静不得，风吹竹打檐。栏摧呼匠葺，碑脱遣儿黏。夜短睡常欠，天阴病转添。扶衰归密室，更下面前帘。",
            "comment": ""
        },
        {
            "title": "饮马和城窟",
            "content": "乌骓马，紫游韁，戍夫一鞭天一方。揆程想过长城下，思古筑役摧人肠。白骨如雪浸水窟，骨上犹带秦时血。雨打风吹宇宙腥，君渴莫饮救马渴。衣适寒暄饭加餐，省酒戒勿离军门。雁来不惜数行字，雁回我亦寄平安。自从君出与君别，怕听砧声怕见月。细思人生能几何，未卜彼此俱白发。官有好爵与尔靡，万死一生方得之。不如更戍闻早归，百年邻里夸齐眉。",
            "comment": ""
        },
        {
            "title": "憩农家",
            "content": "似阴还似晴，好风弄轻柔。土膏春犁滑，竹深鸣禽幽。农家颇潇洒，虢虢清泉流。蹇余人茅檐，解带为小留。荆钗三两妇，竞将机杼投。吹炉问官人。肯吃村茶不。群见窗下读，千字文蒙求。余因拊其背，劝汝早休休。泓颖才识面，白尽年少头。耕食而凿饮，胡不安箕裘。乃翁听我言，急把书卷收。遣儿出门去，一人骑一牛。",
            "comment": ""
        },
        {
            "title": "东湖歌",
            "content": "湖光荡绿春拍塞，百雉之乐才咫尺。五步一亭十步榭，轩窗处处临水避。露浓昼淑花溜红，烟嫩堤平草连碧。俯窥萍罅鱼上下，仰听木杪禽格磔。拂拭尘埃读祖碑，摩挲峰窍怜卢石。中年怀抱多感慨，东西跳丸驹过隙。山林钟鼎同一尽，可笑世网甘形役。瓮边吏部真得计，右酒左蟹船中拍。明朝风雨那可料，且对湖山醉今夕。沙鸥许我再寻盟，从此时携杖头百。",
            "comment": ""
        },
        {
            "title": "题莱公泉",
            "content": "马鞍山下倚吟鞭，慨想前贤古道边。健笔南轩三大字，高风相国一泓泉。征途著句虽无暇，诗版留名自可传。寺主相邀观石刻，呼童汲水取茶煎。",
            "comment": ""
        },
        {
            "title": "白发",
            "content": "朱颜留不住，白发自应生。摘了依然有，徙劳打镊声。",
            "comment": ""
        },
        {
            "title": "秋日同王显父赵子野何庄叟泛湖赵紫芝继至分",
            "content": "雨余湖更爽，载酒共清游。天净倒涵水，峰高争献秋。风烟入吟笔，箫鼓自邻舟。堤上诗人过，相邀便肯留。",
            "comment": "【注释】【原题】：秋日同王显父赵子野何庄叟泛湖赵紫芝继至分韵得秋字"
        },
        {
            "title": "刘干东园",
            "content": "筑圃非容易，经营二十年。烟松迷五鬣，风柳起三眠。叠石连山麓，栽桃拟洞天。最为潇洒处，正在竹林边。",
            "comment": ""
        },
        {
            "title": "晚晴与何户登水亭简张丞",
            "content": "溪流两岸秋，日落千山暮。一亭压其间，登览洗万虎。胸襟富丘壑，方领此幽趣。掷饵来潜鳞，围棋惊过鹭。酒壶展逸兴，渔唱续远浦。安得哦松来，捻髭同觅句。",
            "comment": ""
        },
        {
            "title": "赠定上人",
            "content": "谈禅皆是病，参请不须忙。且看诸尊宿，相传甚药方。",
            "comment": ""
        },
        {
            "title": "昭君曲",
            "content": "御戎岂别无经纶，娄敬作俑言和亲。或结或绝患不已，至呼韩邪朝竟宁。稽首愿得壻汉氏，秭归有女王昭君。临时失捐画工赂，蛾眉远嫁单于庭。玉容惨淡落紫塞，粉泪阑干挥黄云。下马穹庐移步涩，弹丝谁要胡儿听。年年两军苦争战，杀人如麻盈边城。若藉此行赎万骨，甘忍吾耻靡一身。闻笳常使梦魂惊，倚楼惟恐烽火明。狼子野心何可凭，呜呼狼子野心何可凭。",
            "comment": ""
        },
        {
            "title": "渔舟",
            "content": "秋巘翠千叠，晴溪玉一湾。渔舟三两个，来往钓其间。",
            "comment": ""
        },
        {
            "title": "夏夜",
            "content": "今夕暑差甚，芒鞋阶不行。除灯檐月上，却扇竹风生。病骨坐怕久，静吟诗易成。夜凉思睡去，楼鼓已三更。",
            "comment": ""
        },
        {
            "title": "访山中友",
            "content": "披荆踏石访山友，野鸟惊人闹枯柳。牧童为我通姓名，一笑相迎鹤发叟。结茅倚岩屋数间，尘埃辟易不用帚。竹厨贮书维四五，土壁黏碑分左右。山中新醅未堪压，携手邀我沽村酒。床前尚有著残棋，忘记四围关户牖。日斜扶醉同归来，但见黑白子纷纠。猕猴树上周章走，莫是此曹来动否。",
            "comment": ""
        },
        {
            "title": "庄家",
            "content": "半掩柴门傍浅池，茅茨夹柳闹黄鹂。旧仓坼去安新囤，新篠添来补旧篱。煎茗吹炉呼幼妇，持箕扫地命童儿。庄家无可将勤意，数片亲舂糯米餈。",
            "comment": ""
        },
        {
            "title": "次韵袁州郑守鹿鸣宴",
            "content": "诏增贡籍自端平，大比贤书拔众英。学备六经俱里选，赋推五色以文鸣。虽由黄卷能勤苦，皆藕朱轓与作成。来岁锦标先夺得，天街听喝状元声。",
            "comment": ""
        },
        {
            "title": "义兽行",
            "content": "君不见明皇有象能拜舞，看定禄山瞪目怒。又不见昭宗有猴能起居，望见全忠夺臂呼。两朝玩物固丧志，异类报国乃仗义。天宝大驾蜀道巡，开平初元唐祚倾。百僚奉贼身尽窜，宰相畏族神不宁。尔象尔猴忿且嗔，其面虽兽心则人。当时节士知有几，壮哉义兽不怕死。",
            "comment": ""
        },
        {
            "title": "句",
            "content": "巧须出大造，清欲与秋争。鸟残桃见核，虫蠹叶留痕。",
            "comment": ""
        },
        {
            "title": "铜雀台辞",
            "content": "屋一百间台十丈，岧峣突兀九霄上。明月空照八尺床，几点酸风摇繐帐。离宫金锁掣不开，美人红粉今成灰。兰麝分恩销余馥，铜雀飞去无时回。太官朝暮荐酒脯，迷魂尚爱残歌舞。恋恋西陵一捧土，上马横槊平日诧英武。",
            "comment": ""
        },
        {
            "title": "送曹深叟之越",
            "content": "几时重握手，未可便轻离。路指千岩去，程宽一月期。扪萝窥禹穴，剥藓读曹碑。必自兰亭过，方当春暮时。",
            "comment": ""
        },
        {
            "title": "黯淡",
            "content": "黯淡四山暮，凄凉千里秋。功名常叹老，衰病岂禁愁。孤雁影谁伴，乱蛩吟不休。一身天外客，云尽是乡州。",
            "comment": ""
        },
        {
            "title": "新秋旅思",
            "content": "两袖尘埃满，千山道路勤。晓清秋已到，叶落客先闻。镜裹惊衰态，眉间添皱纹。人生闲第一，回首故山云。",
            "comment": ""
        },
        {
            "title": "同崔纠访陈道士",
            "content": "寻幽过桥去，松径入琳宫。竹摆风檐绿，榴残雨院红。黏碑多古籀，插架独参同。道士掀髯笑，诗联石鼎工。",
            "comment": ""
        },
        {
            "title": "渔父四时曲·夏",
            "content": "烟溪流碧浸炎空，涤濯袢蒸蒹葭风。大港小港凉世界，隔堤荷荡香到篷。侬家生长舟一叶，岂识人间半点热。青笠绿蓑山雨来，雨过波平夜撑月。水亭避暑冰玉肌，枕设珊瑚簟琉璃。笑指渔父何辛苦，渔父掉头浑不顾。",
            "comment": ""
        },
        {
            "title": "过黄园",
            "content": "黄家亭馆人称好，杖屦春风领客行。开放园门千嶂入，爱他山阁一溪横。花迷粉翅双飞蝶，柳露金衣百啭莺。酒后着棋聊适兴，未须屑屑较输赢。",
            "comment": ""
        },
        {
            "title": "君不见",
            "content": "君不见卢生枕上客邯郸，君不见淳于穴中到槐安。出将入相群儿仕，赐爵锡邑公主贵。黄梁未熟已欠伸，清樽尚在遽惊起，人生荣华欢乐亦如此。双毂昼飞夜旋一弹指，胡不看取二人梦中事。",
            "comment": ""
        },
        {
            "title": "明皇",
            "content": "初年不是不聪明，勤政开元致太平。一曲羽衣妃子进，三朝锦褓禄儿生。眼乾蜀道山川泪，胆碎渔阳鼙鼓声。祸福兴亡皆自取，信知女色解倾城。",
            "comment": ""
        },
        {
            "title": "弦歌堂对雨",
            "content": "绝交诗酒客，扑面簿书尘。汩没朝连夜，匆忙雨过春。民宽残税欠，身受上官嗔。了却三年债，归耕秀水滨。",
            "comment": ""
        },
        {
            "title": "夏日普信寺江阁",
            "content": "到此全无暑，虚栏千里风。看飞云度水，听落石鸣空。日月忙鸟兔，春秋递燕鸿。一生尘裹过，烟艇羡渔翁。",
            "comment": ""
        },
        {
            "title": "蒙泉行",
            "content": "二十年前客中都，壁间谁挂蒙泉图。天造地设有如此，果若所画疑蓬壶。御风来游洞庭北，此境突兀眼前出。荆门之外天下稀。翻思画图才仿佛。山根寒源月一泓，细流循沼曲折分。天光倒影写晴碧，对此洗我潇洒心。云木枕崖影湿翠，金莲铺镜葩在水。流觞自是模兰亭，山阴今日那得尔。向暮深林啼子规，柳花作团贴水飞。吟兴未尽征马嘶，他时清梦犹见之。",
            "comment": ""
        },
        {
            "title": "张园",
            "content": "几年人说张园好，筇杖芒鞋欠我游。泉脉涓涓三里远，山根匝匝四时流。鹤嫌竹密妨来往，蝶厌花多费应酬。台馆高低皆得所，松间亭子最清幽。",
            "comment": ""
        },
        {
            "title": "翁媪叹",
            "content": "旱曦当空岁不熟，炊甑飞尘煮薄粥；翁媪饥雷常转腹，大儿嗷嗷小儿哭。愁死来死此何时，县道赋不遗毫釐；科胥督欠烈星火，诟言我已遭榜笞。壮丁偷身出走避，病妇抱子诉下泪；掉头不恤尔有无，多寡但照帖中字。盘鸡岂能供大嚼？杯酒安足直一醉？沥血祈哀容贷纳，拍案邀需仍痛詈。百请幸听去须臾，冲夜捶门谁叫呼？後胥复持朱书急急符，预借明年一年租。",
            "comment": ""
        },
        {
            "title": "古别离",
            "content": "妾离父母来从君，相期百年终此身。初合鸾凰席未暖，熟视眉目识未真。兵符捉人夜调遣，丁宁尅日到边面。红旗在弓在腰，花骢一跃迅於箭。回头语我勿惨伤，归来印斗金带黄。我闻军功未易就，膏血紫塞十八九。嫁狗逐狗鸡逐鸡，耿耿不寐展转思。吠月啼晓喧孤帏，泪雨千行心肝摧。与其眼穿万里见无日，何如同赴沙场战死俱白骨。",
            "comment": ""
        },
        {
            "title": "出郊",
            "content": "二月垂杨岸，行春诗酒徒。苍头前引道，拄杖挂葫芦。",
            "comment": ""
        },
        {
            "title": "瑶娥曲",
            "content": "一二三四月如眉，积累如梳截半规。玉斧昼夜修不彻，修成团镜当空垂。十眉有样列象几，梳裁春冰镜涵水。瑶娥睡起拂菱花，扫黛插鬓云绕指。斂袂亭亭天上妆，环佩隐体璆琳{左王右将}。骖鸾跨鹤舞仙谱，子登弹璈飞琼簧。天风飕飂冷到骨，银河澎浪溅罗袜。一轮千古广寒深，折尽桂花应白发。",
            "comment": ""
        },
        {
            "title": "雷潭寺",
            "content": "忆昔登临日，今经二十年。峥嵘新栋宇，黼黻旧山川。鱼响潭翻浪，鸟飞风送船。穴空龙已去，鳞爪迹依然。",
            "comment": ""
        },
        {
            "title": "游曹园",
            "content": "先登东畔高亭子，洗却胸襟万斛尘。落乍玉残梅兴尽，旧桃金吐柳芽新。倚林困鹤聊休足，巡食饥乌不避人。尚欲徘徊已灯火，归驺屡趣入城堙。",
            "comment": ""
        },
        {
            "title": "旅次春眺",
            "content": "独倚危栏春意远，本无情绪强登临。一眉晚拂晴山黛，万缕风摇岸柳金。久负故园泉石约，恍惊老鬓雪霜侵。两年双脚数千里，奔走尘埃损道心。",
            "comment": ""
        },
        {
            "title": "荆门行",
            "content": "去年曾问荆门途，鸡鸣狗吠民耕锄。摇鞭重来意惨澹，前日井邑今丘墟。云昏雨涩草堆碧，四野荒荒人迹疏。深山扶携皆露处，骨肉荡没况室庐。老农无力倚林卧，少定举首来向余。官人且坐待侬说，未说泗涕先横裾。老夫老岂识兵革，忽见远近皆狂胡。悬崖绝壁鱼贯进，飞马上下争驰驱。吾军非是无身手，未鼓弃甲先奔趋。时平廪帛官不计，战胜爵赏官不辜。进怯锋镝退焚掠，虏既难堪堪汝乎。独来未暇正其罪，官有金币还招呼。老夫莫晓军旅事，但闻败衄深嗟吁。我听其言为蹙頞，含凄独下西山隅。金莲似恨膻风染，蒙泉未洗血水污。九秋半破明月夕，照我孤愤行绕壁。",
            "comment": ""
        },
        {
            "title": "丰城道中",
            "content": "雨后泥深马费鞭，看来遵陆岂如船。人行滩过无多水，雁带云飞不尽天。束担侵晨离故县，算程明日至临川。长安锺喜何时听，东望犹争路一千。",
            "comment": ""
        },
        {
            "title": "寄圆老闻欲移住他院",
            "content": "妄动生於念，禅床坐不牢。旧窠元自好，新刹有何高。去住身如寄，奔驰足谩劳，挑包闻已决，应笑我忉忉。",
            "comment": ""
        },
        {
            "title": "隐者",
            "content": "卓庵远入深林去，生怕世人知得处。四边剩却许多云，重重塞断山前路。",
            "comment": ""
        },
        {
            "title": "访别胡粹留饮水阁",
            "content": "故人知我已膏车，折简殷勤祝访渠。惜别匆匆留语笑，临时草草治肴蔬。密遮池面荷千盖，斜插云头月一梳。此夕凭栏又何日，雁来莫惜数行书。",
            "comment": ""
        },
        {
            "title": "西湖访梅",
            "content": "久无梅信息，访问到湖滨。耐尽一冬冷，开残千树春。临流转风韵，与雪斗精神。疏影暗香后，能吟有几人。",
            "comment": ""
        },
        {
            "title": "夏日山中",
            "content": "瀑近书皆润，林深簟更凉。山中无一事，夏日觉尤长。",
            "comment": ""
        },
        {
            "title": "仙湖歌",
            "content": "湖之绿兮如蓝，湖之明兮如镜。蓝染晴空晚色鲜，镜照天宇秋毫净。乾坤两间共开避，鱼鸟四时自飞泳。炎州著脚苦蒸郁，对此恍入清凉境。其东群木合抱森，观政观鱼连秀阴。濂泉沸甃珠的皪，饮瓢洗我太古心。其西冰壶爽到骨，晓波澄秋夜印月。藏春园种杂花稠，分得庾梅搀先发。其南粉雉霄汉横，旋补杨柳沿堤青。上下天光同一碧，我来拈出营新亭。其北千片石洲石，或虬或凤或剑戟。环流轩馆瘴雾收，檐影倒漾水底日。葛仙昔炼九转丹，丹成飞上罗浮山。海边亭外春万里，御风忽挹仙翁袂。翁乘飚车拥霓旌，约我十二楼五城。翁言羽化世已久，问湖风月依旧否。",
            "comment": ""
        },
        {
            "title": "江楼会饮对月",
            "content": "层楼画栋凌霄汉，槛外江流百顷清。无一片云但秋色，放千里月到天明。唤舟撒网鲜鳞美，击鼓喧汀宿鹭惊。坐上有人欢未厌，酒阑连釂两三觥。",
            "comment": ""
        },
        {
            "title": "过宝云寺访密师",
            "content": "寺才三二里，曳杖且徐行。晴塔松梢见，风钟岭半鸣。樵夫分道过，僧子就房迎。竹有千笠，尘无一点生。",
            "comment": ""
        },
        {
            "title": "维舟",
            "content": "望见人家了，犹须转一坳。寺从滩背出，船向柳边捎。问酒寻溪馆，呼儿解腊包。三杯亦径醉，世事且权抛。",
            "comment": ""
        },
        {
            "title": "宿妙果寺赠洪上人",
            "content": "上人留我禅房宿，煮笋烹茶语夜阑。铁马鸣风山牖寂，木鱼敲雪晓廓寒。真筌但要此心悟，公案休将故纸鑽。若道吾言没滋味，请师且去坐蒲团。",
            "comment": ""
        },
        {
            "title": "八景歌",
            "content": "积雨初过湘水满，夕阳荡金接天远。影挂寒罾江步斜，红残茅檐沙巷晚。小艇泽畔收钓缗，鼓枻沧浪歌濯缨。醉眼西望送沉轮，系缆篱根穿锦鳞。",
            "comment": ""
        },
        {
            "title": "题戴洪甫爱竹轩",
            "content": "竹癖难凭俗眼看，琴书静对翠光寒。秋声鸣屋风初度，夜影翻床月半残。天乞幽人供嗜好，日呼稚子报平安。窗前幸有闲田地，分我云梢四五竿。",
            "comment": ""
        },
        {
            "title": "送临川王丞秩满造朝",
            "content": "我来学制君哦松，数月握手臭味同。君今南浦我送客，水萍风云何匆匆。别酒未釂白玉斝，椎鼓催发斜阳红。青霄迫逐不少借，指日便入明光宫。祖鞭先著气射斗，好吐平生经纶胸。临汝诗卷如束笋，殿阁正欠赓薰风。自怜鱼游沸釜中，羡君遇顺如飞鸿。愿寄一语随君东，问讯西湖南北峰。",
            "comment": ""
        },
        {
            "title": "赠悟上人",
            "content": "怪来趋向别，乃是拙庵孙。秋色添禅寂，松声夺俗喧。路行须避蚁，饭剩或呼猿。单钵随缘住，寻常懒出门。",
            "comment": ""
        },
        {
            "title": "水琴",
            "content": "盎缶停涵水一泓，中存雅意超器形。欲滴未滴天地寂，须臾宫商若相赓。妙趣不劳徽外索，泛声不自弦上生。小点恩怨作儿语，大点九皋闻鹤鸣。疏数变化似有节，多是洋洋流水音。残沥断续楚天晓，余响勾引南风薰。平生筝笛厌郑卫，羌借古韵洗古心。又不如齁齁北窗睡，两耳不听元亏成。",
            "comment": ""
        },
        {
            "title": "宿横山",
            "content": "颇厌东征道路长，回头十日离乡邦。扫愁酌酒虽云独，照影抵消灯却双。打并余花风动地，迁延残夜月留窗。店鸡已唱催人起，更听疏钟隔水撞。",
            "comment": ""
        },
        {
            "title": "谢人送端砚水沉",
            "content": "屏迹山林绝往还，忽传军将扣云关。十年忆别湖湘外，五朵惊飞几案闻。砚寄下岩鸜鹆眼，沉分上岸鹧鸪班。墨磨烟麝香横雾，搜索诗肠愧我怪。",
            "comment": ""
        },
        {
            "title": "东村",
            "content": "晴久全无雨，溪乾半是沙。风横分雁阵，日转趣蜂衙。地僻草埋径，篱摧菊卧花。桥西一林竹，潇洒两三家。",
            "comment": ""
        },
        {
            "title": "赠隐居",
            "content": "绕屋垂垂柳，当轩小小江。买鱼寻晚钓，浮蚁倒春缸。山近云侵坐，月来梅印窗。阴居谁似子，不羡鹿门庞。",
            "comment": ""
        },
        {
            "title": "无题",
            "content": "人与春俱花，花因雨易残。天涯云万里，肠断倚栏干。",
            "comment": ""
        },
        {
            "title": "拍栏",
            "content": "偶把栏干拍，沙鸥水上惊。晚红残照在，秋碧远山横。尽被浮名役，皆从妄念生。不如归去好，杖屦老柴荆。",
            "comment": ""
        },
        {
            "title": "午炊徐坊岭",
            "content": "途长力困时时歇，日影将中仆马饥。籴米荒年增价售，汲泉远井得炊迟。竹稠乱笋穿开路，藤茂多花盖尽篱。饭了店翁相送出，丁宁前面小桥危。",
            "comment": ""
        },
        {
            "title": "送仲久之京口",
            "content": "才归又东去，且道几时还。算路亦差远，缘君不耐闲。江城登铁瓮，烟寺认金山。我昔经行地，诗牌挂壁间。",
            "comment": ""
        },
        {
            "title": "迎仙引",
            "content": "羽人窟宅压沧溟，昆仑阆风天墉城。紫兰绛节跨彩凤，殷勤传命邀同盟。七月七日凉秋霁，千官锵佩森幢卫。王母云车九色龙，上元霜袍三角髻。刘彻屏息迎两仙。兜香涂门高馥天。星裳黼衮自酬酢，方朔窥窗不敢前。金浆玉醴濯凡腹，红颗绚饤蟠桃熟。宴酣乐奏瑶池音，琅璈子登笛双成。乞怜请药承华殿，教戒丁宁先自反。三尸欲脱毋淫乱，五性尽舍更勤俭。各出数语针膏肓，此是长生度世方。彻心未悟益猖狂，万八千里周遐荒。少翁栾大诛相继，海上何日无方士。五柞宫中梦断时，铜盘玉露胡为不起死。",
            "comment": ""
        },
        {
            "title": "访皇甫道士",
            "content": "道人留谈话，竹院寂无声。沽酒童来缓，题窗诗已成。海珍纫紫菜，仙品渍黄精。移席临檐月，焦桐膝上横。",
            "comment": ""
        },
        {
            "title": "怀亨父",
            "content": "两年只影潇湘去，料想尘埃白发侵。久雨千山秋得意，西风一雁客关心。或於梦裹陪谈笑，每向人前问信音。忆昔赓诗岩桂下，花开今日叹孤斟。",
            "comment": ""
        },
        {
            "title": "有客",
            "content": "青春挽不回，白发摘不尽。减围羞敝带，照面怯皎镜。功名知傥来，肯问终南径。荣枯默有数，岂待盖棺定。人世如梦幻，具眼须猛省。毋为尘埃役，而改山林兴。亭前富葵花，隔帘烜红影。雨余老苞困，欲谢若未忍。有客适过秋，对此惜芳影。从事在青州，呼儿往三请。",
            "comment": ""
        },
        {
            "title": "宿古寺",
            "content": "黄昏投寺宿，古屋瞰荒江。村酒沽春瓮，山房耿夜釭。滩高声撼枕，月落影收窗。僧老人皆玩，楼钟晓未撞。",
            "comment": ""
        },
        {
            "title": "上马曲",
            "content": "精神如熊气如虹，梦寐思勒燕然功。龙泉宝鞘横三尽，犀甲茸条擐两重。鸣镝飞空挟霜远，认旗贴身飐日红。玉辔绣鞯鞲骢马，眼有紫焰炯双瞳。誓缚单于献天子，离觞不挥儿女泪。笳鼓动地归来时，金印斗大肘后系。君不见燕颔虎颈班超侯万里，又不见风声鹤唳谢玄破肥水。",
            "comment": ""
        },
        {
            "title": "夜归",
            "content": "为爱清秋月，徘徊步水滨。夜归惊犬吠，错认是生人。",
            "comment": ""
        },
        {
            "title": "寄卢司户",
            "content": "寂寞卢司户，诛茅楚水东。几年与君别，一字不余通。钓水空烹鲤，行汀屡扣鸿。梦魂还可托，握手片时同。",
            "comment": ""
        },
        {
            "title": "留客",
            "content": "阔疏方在念，飞盖忽相过。酒缺邻堪觅，诗成子自哦。添羹挑野菜，包鮓就池荷。莫屡辞归去，余樽亦不多。",
            "comment": ""
        },
        {
            "title": "途中",
            "content": "雨中奔走十来程，风卷云开陡顿晴。双燕引雏花下教，一鸣唤妇树梢鸣。烟江远认帆樯影，山舍微闻机杼声。最爱水边数株柳，翠条浓处两三莺。",
            "comment": ""
        },
        {
            "title": "即事",
            "content": "十里东风摇羽葆，高低远近万株松。侧身靠石牛揩疗，俯首穿林鹿护茸。樵子登山云裹过，诗僧采药涧边逢。近传有虎常来往，隔陇犹存旧脚踪。",
            "comment": ""
        },
        {
            "title": "送端叔游淮",
            "content": "堂堂玉立须垂腹，谈论逢人见肺肝。手弄七弦琴韵古，腰横三尺剑光寒。但将计策寻知已，肯学闾阎为觅官。乌幕闻君定罗致，别樽不复话儒酸。",
            "comment": ""
        },
        {
            "title": "登法云寺",
            "content": "云林拥深寂，山寺倚崔嵬。童子请先坐，师僧恐便回。庭黄霜到橘，阶绿雨滋苔。挂树猿相玩，呼之却下杰。",
            "comment": ""
        },
        {
            "title": "断肠曲",
            "content": "凭栏日日望归驺，书来了报潇洒游。卷书默坐泪自雨，弹向花上花替愁。想郎快意杨州鹤，风光何地非行乐。妾肠寸断郎岂知，独步苔阶空听鹊。风滤碧纱夜窗深，弄针灯下无心情。蜀罗一段茸五色，看定鸳鸯绣不成。妾貌留春春要去，妆镜孤鸾无力舞。辘轳咿哑残梦惊，晓嘶似是郎马声。卷帘无人帘再下，遣童水东占打瓦。",
            "comment": ""
        },
        {
            "title": "岳阳楼",
            "content": "洞庭雄压岳阳楼，万里风烟万里秋。左右江湖同浩荡，东西日月递沉浮。青蛇鸣袖神仙过，古瑟弹湘帝子游。朝暮飞鸥千百点，送迎城下去来舟。",
            "comment": ""
        },
        {
            "title": "古剑歌",
            "content": "洞庭吞天天无风，月印一镜星涵空。波心千丈光五色，渔人啧啧疑垂虹。睨而视之寂不见，举网下罩追遗踪。须臾雷轰怒涛吼，鼓荡六合雰溟蒙。所得非鱼亦非龙，炯然三尺贯当中。肉销骨立精气融，铿鍧其声韬其锋。越砥稍稍加磨礲，壮士见之肝胆雄。雷焕已死不可起，有谁解识斗间气。人疑龙泉或太阿，万古凡剑空一洗。倚楼西北望边城，连月亘天烽火明。隐忧枕上思请缨，夜半跃鞘床头鸣。梦中见告若有神，吾价岂但直百金，吾勇岂但敌一人。",
            "comment": ""
        },
        {
            "title": "续蒲涧行",
            "content": "戊戍正月二十五，摇辔东风蒲涧去。年年今日是时节，飞盖倾城车塞路。野亭山馆坐不遍，巚天席地千百处。开壶设樏纷酒炙，擘蟹锥{左日右豪}间醢脯。笑言相续乐甚真，礼文不侈意则古。我亦随众穷胜览，先访安期登梵宇。入春少雨是晴，穹岩寒溜仅一缕。白云千级逼象纬，沧海万里渺烟雾。倚栏方快心目远，牛羊下山林壑暮。小儿队队逐归驺，拍手呼舞趁箫鼓。游人到晚欢未厌，徘徊不忍收樽俎。行穿梅岭还江西，首为南州诧风土。",
            "comment": ""
        },
        {
            "title": "同杨济翁唐季路陈纯叟饮光风亭光风旧名招屈",
            "content": "江边旧亭子，招屈改光风。揭扁名虽异，怀人意则同。一篇渔父问，千古大夫忠。酒尽琴犹鼓，幽兰曲未终。",
            "comment": "【注释】【原题】：同杨济翁唐季路陈纯叟饮光风亭光风旧名招屈纯叟席上鼓琴"
        },
        {
            "title": "雪后徐广文招同官小集分韵得明字",
            "content": "瞰江亭馆约登临，雪后凭栏景倍清。波面玉虹千丈霁，寒边冰镜十分明。放怀共恨添杯少，分韵俄惊击钵成。对弈不知谁胜败，醉中但听子丁丁。",
            "comment": ""
        },
        {
            "title": "登楼野望",
            "content": "云藏日影微吞吐，道是晴来又似阴。秋色涵空醒醉眠，雁声到耳引归心。暴流决岸危桥断，古木堆烟远寺深。自料短才无用处，任缘不复觅知音。",
            "comment": ""
        },
        {
            "title": "湘西行",
            "content": "吾尝诵麓山盘纡句，又尝诵深林玲珑诗。前有工部后吏部，拈出千古湘西奇。扶藜游目逐萧爽，扪萝陟磴忘嶮巇。杉桧摇空蛟虬舞，岭壑翳雾猿猱悲。晨昏两钟递名刹，日月一坛老仙祠。摩干徘徊怜晋柏，剥苔俯仰认唐碑。碧虚心照眼已阔，更上万仞层台危。楚涛左渺连攻泽，蛮烟右涌迷九嶷。学宫岧峣压胜概，百泉曲折流方池。英才涵濡教育乐，风雩慨想莫春时。登临殊未遍幽境，残阳木末坠红影。松阴夹道倒接{上四下离}，不遣前诃杀风景。小留一片潇湘亭，双鹭飞来妆秋屏。橘垂嫩颗匝洲青，芷纷柔叶飘岸馨。冥搜枯肠浪著语，对人欲举不敢举。拍栏但吟工部吏部两大篇，水光山色俱欣然。",
            "comment": ""
        },
        {
            "title": "社日",
            "content": "四郊社鼓响枫林，朝雨方晴晚复阴。稚子求聪多啖藕，佳人怕拙例停针。饭争簇巧毋嫌杂，酒正逢时莫厌斟。为问年年鸿与燕，去来相避果何心。",
            "comment": ""
        },
        {
            "title": "读离骚",
            "content": "琅然醉读离骚经，一鹤闻之来中庭。童子屡麾不肯去，直凑樽前侧顶听。",
            "comment": ""
        },
        {
            "title": "题合江亭",
            "content": "石鼓山头一小亭，乾坤万里眼双明。虽因刺史能寻胜，不遇昌黎岂得名。衡岳云开秋洗碧，蒸江湘合水争清。书岩莫辨当时字，空积尘泥野草生。",
            "comment": ""
        },
        {
            "title": "湖亭夜饮会别友人",
            "content": "每闻嗟叹无知已，定要携琴过浙东。莫讶醵樽俱草草，只因束担去匆匆。竹筛夜影千竿月，荷送湖香万朵风。早晚我寻京口戍，子归或遇半途中。",
            "comment": ""
        },
        {
            "title": "题会稽用林帅侍韵",
            "content": "东越乾坤到眼边，乱云连壑草迷川。五更城落千岩月，万顷湖开一镜天。鼓角声残秦望晓，楼台影湿卧龙烟。旧时太史登临处，每想风流为慨然。",
            "comment": ""
        },
        {
            "title": "句",
            "content": "锄草就平眠鹿地，芟松勿损挂猿枝。",
            "comment": ""
        },
        {
            "title": "送聪上人归四明",
            "content": "办得四方游，孜孜讨入头。归云起斋钵，高浪送行舟。笠戴天童雨，鞋穿雪窦秋。平常心是道，莫更问人休。",
            "comment": ""
        },
        {
            "title": "雪中观客夜博",
            "content": "积雪深一尺，堆琼迷山扉。豪客夜排闼，挑灯红炉围。成枭呼五白，转胜赏四绯。举觞无不釂，寒深酒力微。姑置博与酒，剧谈木屑霏。坐久更寝阑，疏钟到帘帏。",
            "comment": ""
        },
        {
            "title": "小水寺",
            "content": "披雾入野寺，寒林响西风。谁遣僧出迎，山鸟为我通。染衣松露香，照眼岩花红。聊此息尘虑，归骑毋匆匆。",
            "comment": ""
        },
        {
            "title": "雪中徐检法约登城楼中果",
            "content": "今年一雪恰一月，天工弄巧寒饕餮。朔风吹碎洞庭浪，细结瑶花遍银阙。倚杖测试三尺强，平陆皓皓失凹凸。梅梢模糊裹寒香，鸟影伶俜栖冻叶。有客约上城南楼，膏吾车兮俄复辍。呼儿反关袁安巷，小窗风味寒於铁。未须金帐斟羊羔，薄酒也能春两颊。三杯五杯亦径醉，曲肱一枕香云绝。梦裹骑驴过灞桥，记得新诗醒时说。",
            "comment": ""
        },
        {
            "title": "八景歌",
            "content": "云拥黄昏朔风急，长空杳杳水拍拍。六花舞白遍三湘，失却寒峰翠千尽。片琼屑玉响群林，芦丛萧瑟声更清。冻月开匳俄吐晴，银宫一色上下明。",
            "comment": ""
        },
        {
            "title": "崇真观东轩",
            "content": "东轩面水枕山阿，左右云烟湿翠萝。风度鹤声闻远壑，日移松影转前坡。愁来独靠清樽遣，老去休憎白发多。道士罢琴挥醉笔，诗成自唤小童哦。",
            "comment": ""
        },
        {
            "title": "秋意",
            "content": "今年秋意早，夜傍井梧生。怪得雨声急，洗教山骨清。倚栏看叶舞，寻砌听蛩鸣。举目无非爽，吟诗易得精。",
            "comment": ""
        },
        {
            "title": "怀徐教",
            "content": "忆昔相逢气味投，兴来无日不追游。静寻鸥鹭同溪社，醉挈乾坤入钓舟。湖海匆匆三岁别，尘埃汩汩几时休。一丘彼此皆能办，何用人间万户侯。",
            "comment": ""
        },
        {
            "title": "庄居",
            "content": "三四间茅屋，回环水石清。鸡催残漏尽，月截半窗明。好句枕边得，浮名身外轻。起来供日课，先绕药畦行。",
            "comment": ""
        },
        {
            "title": "舟中",
            "content": "离家俄十日，千里独衰翁。蓬响过云雨，帆开逆水风。新沙增岸脚，小港隐芦丛。客思难消遣，黄昏月一弓。",
            "comment": ""
        },
        {
            "title": "三阁曲",
            "content": "叔宝沉迷建邺宫，厌厌夜饮清昼同。金碧三阁插晴汉，沉檀十里闻香风。叠石为山水为沼，后庭万花坼春丛。狎客倡酬女学士，污词媚句争新工。被之弦歌恣酣乐，千娥行列纷青红。将军忽遇韩擒虎，江神今识清河公。凭栏璧月词未终，谁知携手两妃游井中。",
            "comment": ""
        },
        {
            "title": "题庄舍壁",
            "content": "水深荷较晚，地僻草偏多。伫立风前听，樵夫隔陇歌。",
            "comment": ""
        },
        {
            "title": "赠闾丘广文",
            "content": "奔走异轨辙，聚散水上萍。谁知风月夕，同登藕花亭。驹隙昼夜駃，尘埃鬓俱星。朋旧半埋玉，念此慨颓龄。天涯幸合席，相对谈飘零。昔别君韦布，照眼袍今青。群儿俨成行，诵书如建瓴。瞳人纷炯炯，捧斚倾绿醽。溪茹芹莼美，秋核杳梨馨。开口笑岂易，主人愁罄瓶。命仆更沽觅，痛饮俱忘形。明日又分袂，眠食加丁宁。",
            "comment": ""
        },
        {
            "title": "短歌行",
            "content": "赤龙驾轮飞上天，倏东倏西昼夜旋。流光万古去不返，少壮翻手成华颠。阆风层城羽衣仙，方瞳绿发耕芝田。玉楼贮春春不老，蟠桃一实三千年。我欲访仙弱水隔，住世奈此急景煎，茫然无计相留连。打并万事不放到眼前，右杯右蟹拍浮百斛船。",
            "comment": ""
        },
        {
            "title": "瀛洲行",
            "content": "神山鼎峙沧海东，瑶池翠水环银宫。朝霞夕霏自今古，飚车羽轮何憧憧。文馆岧峣霄汉立，群贤飞佩翔鵷鸿。人间风日总不到，逍遥宛在神山中。苕溪闽山两仙伯，双槎贯月凌溟蒙。分光东壁笔摛锦，携手西昆气垂虹。承明厌直江湖去，回首云雾迷方蓬。风萍既散俄复聚，赤帷朱轓巧相逢。旧游共说横秋下，城隅胜概仿佛同。寓意瀛洲规小筑，轩楹突兀浮青红。弱水休论三万里，玉楼未羡十二重。洞门无锁棠阴昼，太华吹香藕花风。夜藜吐耀来太乙，旨酒共饮烦壶公。临汝自昔号仙窟，左有灵谷右峨蜂。浮丘老翁跨白鹤，魏坛元君携青童。欣闻琼宙出金柅，往往挽袂来相从。祗恐济世缘未了，一麾一节难久容。九天丹凤衔双诏，修门并辔摇冬珑。不但十八学士同步武，风云廓庙两两登夔龙。共办霖雨舟楫功，他年相与骑鲸追乔松。",
            "comment": ""
        },
        {
            "title": "范园避暑",
            "content": "六月暑如炊，追凉此地宜。棹舟荷柄飐，坐石竹阴移。筹贯壶双耳，鼎烹茶一旗。小童供笔砚，醉客竞赓诗。",
            "comment": ""
        },
        {
            "title": "遣愁",
            "content": "愁来无可奈，散策小桥东。影转松随日，香残花怯风。烟霞诗兴裹，天地酒杯中。本自江湖客，生涯付钓篷。",
            "comment": ""
        },
        {
            "title": "避暑",
            "content": "炎赫无逃处，如何得雨来。云生应有望，风卷又还开。携簟寻池阁，倾醪注晚杯。堆盘粲红颗，味不减棱梅。",
            "comment": ""
        },
        {
            "title": "醴陵道中",
            "content": "入得湖南界，皆嫌堠子长。烟岩松叶暗，风陌稻花香。桥断人迂路，车鸣水卷塘。宿程虽不远，木杪已斜阳。",
            "comment": ""
        },
        {
            "title": "倚楼",
            "content": "蒹葭秋色晚，百尺倚江楼。日暗烟藏寺，风高浪拍舟。归云投远岭，饥雁叫沧洲。心事非年少，尘埃白尽头。",
            "comment": ""
        },
        {
            "title": "暮行江上",
            "content": "江天诗眼阔，沙岸暮扶藜。风怒来帆卸，林昏宿鸟迷。问鱼前港有，沽酒小童携。夜客留同饮，添杯翦韭畦。",
            "comment": ""
        },
        {
            "title": "泊卢家步",
            "content": "泊舟葭苇岸，风唤夜凉生。天远星疑坠，秋清月倍明。倾杯浮蚁匝，把剑古蛟鸣。甚矣吾衰矣，功名念已轻。",
            "comment": ""
        },
        {
            "title": "午炊溪店",
            "content": "草店临流傍蓼汀，午炊於此片时停。健农怗岸般卵石，幼妇汲泉携斗瓶。荐饭满盂山芋美，开窗匝室野花馨。隔篱庵舍极潇洒，万竹中间著小亭。",
            "comment": ""
        },
        {
            "title": "送林伯虎除国子监丞赴阙",
            "content": "山房高千仞，上与青云齐。日从二仙游，两耳湔是非。北窗正齁齁，锋车扣岩扉。猿鹤竞作色，山人忘我为。林泉虽云乐，出处盖有时。平生经纶胸，忧国两鬓丝。",
            "comment": ""
        },
        {
            "title": "刘子愿山居",
            "content": "般向山边住，萧然茅数椽。平塘印星斗，深谷剩风烟。老不离书卷，贫谁乞酒钱。莫言无管待，频取好茶煎。",
            "comment": ""
        },
        {
            "title": "耕织叹",
            "content": "春气熏陶蚕动纸，采桑儿女哄如市。昼饲夜餧时分盘，扃门谢客谨俗忌。雪团落架抽茧丝，小姑缲车妇织机。全家勤劳各有望，翁媪处分将裁衣。官输私负索交至，尺寸不留但箱笥。我身不暖暖他人，终日茅檐愁冻死。",
            "comment": ""
        },
        {
            "title": "郊行同张宰",
            "content": "雨晴郊外共寻芳，细水交流注野塘。花欲恋枝风不肯，柳才舞影日还藏。转添老态难於健，看得闲时少似忙。拟访一僧共茶话，禅房扃锁出游方。",
            "comment": ""
        },
        {
            "title": "蚕舍",
            "content": "每天蚕时候，村村多闭门。往来断亲党，啼叫禁儿孙。不惜兼旬力，将图终岁温。殷勤马明祝，灯火谨朝昏。",
            "comment": ""
        },
        {
            "title": "下程",
            "content": "下程疑颇早，店主劝予休。今晚莫贪路，明朝便到州。疏篱编马眼，新笋护猫头。六七岁童子，一人随数牛。",
            "comment": ""
        },
        {
            "title": "妾薄命",
            "content": "冶容丽质世鲜比，择对年少风流子。并栏观鱼双戏水，妾心郎心誓如此。一朝结束万里行，东欲到海西到作。醉中慷慨跃马去，出门十年无信音。或传淫荡归不得，或传已作泉下客。郎兮郎兮奈若何，恨泪彻夜孤枕滴。君不闻莺莺锦字寄西游，玉环采丝意绸缪。郎心忍向他人笑，下床徙自为郎羞。又不闻盼盼樽前小垂手，燕子楼深情独厚。岂期红粉遽成灰，怨句空吟三百首。",
            "comment": ""
        },
        {
            "title": "八景歌",
            "content": "西颢沆砀露华白，河汉浩浩浴素魄。平湖万顷摇银光，祗留君山一点碧。帝子扬灵驾飞龙，鼓瑟来游水精宫。声彻桂娥亦斂容，叶下北渚嫋嫋风。",
            "comment": ""
        },
        {
            "title": "赠慈上人",
            "content": "踏遍丛林后，归来隐石崖。任梅斜到牖，听竹长侵街。挂壁尘堆笠，穿山云惹鞋。真机须要悟，余事是持斋。",
            "comment": ""
        },
        {
            "title": "茶罢",
            "content": "茶罢晴檐唱午鸡，偶骑驴去过东溪。酒肴分倩樵夫拿，笔砚专令童子携。放目水亭栏独倚，题诗僧舍壁新泥。兴阑归问来时路，到处蝉鸣日已西。",
            "comment": ""
        },
        {
            "title": "宿江阁",
            "content": "阁前眼界如图画，山色侵窗竹打檐。云带雁声移别蒲，月将梅影进疏帘。壮怀自笑年年减，华发无情日日添。夜半骤风天骤雪，贵家鼓舞客心嫌。",
            "comment": ""
        },
        {
            "title": "舟夜",
            "content": "夜泊枫林岸，江平万籁收。松崖猿袅月，芦渚雁眠秋。轩冕傥来尔，林泉归去休。客愁正无奈，孤笛起渔舟。",
            "comment": ""
        },
        {
            "title": "酬曹户",
            "content": "奔走尘埃久，还山每叹迟。岁华惊雁到，心事独鸥知。夜对樽前月，昼寻花下棋。闲中滋味好，但欠子论诗。",
            "comment": ""
        },
        {
            "title": "山吟",
            "content": "梯磴扪绝壁，题诗纪幽临。呵冻象管滑，堕崖千尺深。群猿皆惊笑，看我攀萝寻。石罅忽搜得，大书足前吟。诵咏猿侧耳，颔头似知音。吟罢下山去，猿亦归他林。",
            "comment": ""
        },
        {
            "title": "八景歌",
            "content": "嗷嗷哀鸣肃肃羽，魂清意爽爱湘楚。西风作恶阵脚散，斜行千点下烟浦。飞力已困日且晡，便欲就宿依寒芦。大者居中围以奴，丁宁缓急相惊呼。",
            "comment": ""
        },
        {
            "title": "访郑隐君不遇",
            "content": "行尽枥林村，柴门闭夕曛。自来松下坐，閒想壁间文。守树猿偷果，窥山犬吠云。多应寻鹤去，祗隔暮溪濆。",
            "comment": ""
        },
        {
            "title": "汪丞招饮问梅",
            "content": "把酒问梅开也未，巡檐搜见两三枝。祗缘今岁寒差甚，故比常年花较迟。折向纷华筵畔看，输池冷淡水边时。含香嚼蕊清无奈，散入肝脾尽是诗。",
            "comment": ""
        },
        {
            "title": "秋夕",
            "content": "秋风动梧井，无顿许多凉。夜静滩喧枕，窗开月到床。道心便冷淡，世事莫思量。只被浇花累，朝朝却用忙。",
            "comment": ""
        },
        {
            "title": "缠头曲",
            "content": "阿蛮妙舞翠袖长，臂鞲珠络带宝装。春风按试清元殿，粉白黛绿立两傍。三郎老手打羯鼓，太真纤指弹龙香。箜篌野狐拍怀智，觱篥龟年笛宁王。中有八忍不住坐绮席，淡扫蛾眉压宫妆。醉看阿蛮小垂手，飞燕轻盈惊鸿翔。八姨指挥三郎听，颁頰岂惜倾篚箱。缠头一局三百万，莫遣傍人笑大唐。尾声方断地衣卷，忽闻鼙鼓喧渔阳。播迁才出望贤路，玉食未进日卓午。粝饭胡饼能几许，不饱皇孙及妃主。阿蛮知是何处去，但见猪龙胡旋舞。",
            "comment": ""
        },
        {
            "title": "宿溪馆",
            "content": "投宿溪头馆，途长主仆饥。湿薪难便著，恶米更须筛。风细帆来稳，山高月上迟。客怀正凄恻，渔笛蓼洲吹。",
            "comment": ""
        },
        {
            "title": "泛洞庭",
            "content": "解维武陵岸，江肥雨新止。兼程趋洞庭，势疾建瓴比。银光吞上下，莫辨天与水。我乃航其间，滉瀁藉一苇。吏尘贮两袖，到此划湔洗。黄昏打头风，洪波半空起。舟子惶束手，喧呼互排底。有篙无处着，有缆无地舣。铁索二百丈，牵猫卧沙底。进难退不可，簸弄任所以。巨浪声洪钟，合力撞舟尾。一撞心一折，通夕不知几。刻烛验天明，狂势稍披靡。卷索急飞橹，半昼见涯涘。危命脱针孔，再生自今始。人言岳州程，风便五日耳。漂滞费半月，初意所不拟。粉堞俄在眼，层楼九霄峙。凭栏气方豁，东望酸彻髓。前日我片帆，掀舞怒涛裹。羊肠百八盘，行路难如此。今知惊浪上，羊肠尚可履。在家贫亦好，身安门扫轨。鼾鼻喧千窗，风波尽千里。",
            "comment": ""
        },
        {
            "title": "晚泊",
            "content": "篙师言已晚，岂可更贪程。风起且须泊，滩多未易撑。星河明夜色，葭苇撼秋声。回首人千里，通宵梦不成。",
            "comment": ""
        },
        {
            "title": "夏夜与东叔昆仲小酌",
            "content": "入夏不为浅，亭虚未甚炎。云收风卷幕，月满夜开匳。怕热移灯远，开怀索酒添。半酣诗兴动，写韵客分拈。",
            "comment": ""
        },
        {
            "title": "雨过",
            "content": "一霎荷塘雨，明珠翠盖擎。柄危难得稳，稍侧便须倾。",
            "comment": ""
        },
        {
            "title": "寄远曲",
            "content": "君马踏边尘，绣帷妾一身。仰天无过雁，俯水无游鳞。酒难独自酌，蚁樽空浮春。食亦不知味，驼峰徒荐珍。忆昔送君君已醉，醉言更戍一年事。兜鍪北去几寒暑，两地肝肠摧万里。别来容貌似旧无，寄去衣裳知到未。折柳丝丝紫寒心，对花片片青春泪。夜闻琴瑟鼓邻家，人皆齐眉老年华。不忍恨君翻自恨，长吁矫首天之涯。几度虚传归信息，爱听乾鹊怕听鸦。孤枕有时仿佛梦中见，觉来霜角咽梅花。",
            "comment": ""
        },
        {
            "title": "乍晴",
            "content": "日色今朝稳，园林二月中。池塘展晴绿，桃杏斗春红。犯险升高径，扶衰藉小童。黄鹂怕人见，飞过野桥东。",
            "comment": ""
        },
        {
            "title": "踏雪",
            "content": "玉壶一色天漫漫，乱雪飞春减却寒。屑琼筛瑰塞宇宙，柳絮如拳辊作团。却愁花木不禁冷，携筇问讯遍玉栏。老柯樛枝幸亡恙，红苞半吐怯牡丹。更怜修竹压欲折，扶持敲撼声珊珊。似醉忽醒僵忽立，森然再植青琅玕。群儿幻出两狮子，顷刻堆削了不难。手持朱橘炯电眼，并刀巧翦金铃安。老夫童心也自爱，卷帘移坐忍冻看。一杯暖寒不可再，饥肠转雷未朝餐。",
            "comment": ""
        },
        {
            "title": "野望",
            "content": "一天秋色远，千里病眸宽。野旷牛羊小，楼高风露寒。扫愁嫌酒薄，少事欲心安。溪友门前过，留鱼荐晚餐。",
            "comment": ""
        },
        {
            "title": "常山道中",
            "content": "寒谢春才展，匆匆二月中。算来晴几日，多是雨兼风。烟草迷村碧，山桃夹竹红。浮名能役我，策马几回东。",
            "comment": ""
        },
        {
            "title": "游目",
            "content": "游目林坰信马蹄，十来家住小桥西。浮沉野水看晴雁，唱和茅檐听午杂。菜要遮栏增旧堑，田分荫注作新堤。年丰米贱人人乐，农父相逢醉似泥。",
            "comment": ""
        },
        {
            "title": "禹穴行",
            "content": "浙江之东千岩出，参差半天气葱郁。禹昔不返南巡车，赵人交口说遗迹。日往月来三千春，宫有龙瑞洞阳明。搜深陟危辨旧穴，讹以传讹终难寻。荒山一片老风雨，徘徊问山山无语。寒林朝号万壑秋，冷烟暮结太古愁。谁能为起马迁死，指点当时所探何处是。",
            "comment": ""
        },
        {
            "title": "寻胜",
            "content": "老子携筇杖，小童挑酒壶。遍寻泉石胜，引路倩樵夫。",
            "comment": ""
        },
        {
            "title": "访王广文",
            "content": "未是闲时节，君言百念灰。栖身庵竹石，适意杖莓苔。人老无由少，春妇却解来。呼儿烹若笋，席地共衔杯。",
            "comment": ""
        },
        {
            "title": "田家叹",
            "content": "破屋三间结草扉，柴根煨火阖家围。此生能得几年活，薄命连遭两岁饥。肠久鸣雷惟淡粥，体虽起粟尚单衣。晚来稚子总欢喜，报道小姑挑菜归。",
            "comment": ""
        },
        {
            "title": "登楼",
            "content": "地卑梅雨湿，气压篆烟低。熟是披襟处，高楼百尺梯。",
            "comment": ""
        },
        {
            "title": "水阁秋夜",
            "content": "云收一点无，秋洗四山净。野水吞长天，凉月分两镜。倚湖阁虚窈，缘石竹修劲。孤斟领幽寂，新醪快村硬。露冷欺病骨，更阑瞻斗柄。欲去未属餍，倚栏成短咏。",
            "comment": ""
        },
        {
            "title": "临川县治古桂两大株与叶潜仲邬文伯饮花下",
            "content": "双桂相传久，百年殊未衰。树联铺叶密，根老著花迟。葩坠黏诗笔，香浓透酒卮。月中但孤影，安得两安枝。",
            "comment": ""
        },
        {
            "title": "久客写怀",
            "content": "一身千里叹飘零，鬓影萧疏已半星。云雁叫愁栏独倚，秋风吹面酒初醒。尘埃南北何曾歇，日月东西不暂停。昏暮谁家数声笛，含凄喷怨要人听。",
            "comment": ""
        },
        {
            "title": "郴州鹿鸣宴",
            "content": "连科已占十名前，行听鸿胪第一传。我俟合符留劝驾，君能摛藻预兴贤。湘山点化名千佛，郴岭飞升傚九仙。此去琼林天上宴，今朝先赋鹿鸣篇。",
            "comment": ""
        },
        {
            "title": "楚观歌",
            "content": "吾闻楚乡江山多胜处，今之楚观尤得江山趣。万象排拶索应酬，丹青阁笔无所措。大则湘水小临蒸，众流合派银河倾。陶写秋气浸明月，夜波爽透百雉城。右则雁峰左石鼓，双屏竞秀苍龙舞。吞吐岚光飞乱云，凉风暝送两崖雨。江山之趣於此无不宜，朝暮变化愈出而愈奇。最爱鸥鹭甘冷淡，占断汀渚供娱嬉。东涂西抹晚烟翠，渔父归舟卷钩饵。鼓枻而歌倚半醉，中有沧浪濯缨意。杜若一片迷芳洲，凭栏怀古生新愁。更上崔嵬千尺湘春楼，纵目乾坤尽见衡岳秋。",
            "comment": ""
        },
        {
            "title": "渔父四时曲·春",
            "content": "霁江浮春新水肥，粼粼鸭绿东风微。波心上下舴艋滑，钓车香饵卷落晖。纤鳞噞喁锦穿柳，半留卖钱半换酒。烂醉茅檐红杏家，折花簪发把两手。沙岸寻芳青骢嘶，弹丝吹竹挟蛾眉。笑指渔父何寂寞，渔父掉头号我自乐。",
            "comment": ""
        },
        {
            "title": "听琴",
            "content": "午睡谁扣门，隔篱唤童子。童子走来报，一二琴首士。摘茗烹沙铫，推窗拂石几。高山流水音，屡弹不肯止。我心本虚淡，无用宫商洗。渊明未尝弦，妙趣岂假此。道士颇不乐，指衣抱琴起。",
            "comment": ""
        },
        {
            "title": "姜子平郑华父见访留饮月下",
            "content": "敲门者谁子，二豪姜与郑。扬袖入长揖，掀髯略常敬。于时月当阶，籁声断四听。展席交股坐，剧谈飞舌竞。恃侠争誉已，拈卷索分韵。呼儿注老瓦，酒力快辛硬。毡荤屏俗馔，梨栗错村饤。杯行无不釂，恐犯时坛令。",
            "comment": ""
        },
        {
            "title": "山礬",
            "content": "七里香风远，山礬满路开。野生人所贱，移动却难栽。",
            "comment": ""
        },
        {
            "title": "郑氏庄",
            "content": "庄居深僻处，敲户小童应。此地清如许，前时到未曾。柳腰金枭娜，苔发翠{上罒下朋}罾。山上茅亭子，扶衰为一登。",
            "comment": ""
        },
        {
            "title": "梦回",
            "content": "春意已深寒未了，梦回斗帐房栊悄。五更五点残月销，山鸟一声先破晓。",
            "comment": ""
        },
        {
            "title": "寄友人",
            "content": "口信传商买，年前未得归。湘沅淹异县，日月老征衣。骚兴遍芳渚，旧栖闲钓矶。思君不可见，独自立斜晖。",
            "comment": ""
        },
        {
            "title": "句",
            "content": "泾有泉流安得暑，亭因风扫自无尘。",
            "comment": ""
        },
        {
            "title": "午炊浰阳一馆甚雅",
            "content": "谁料三家市，能令两眼明。花喧丛蝶恋，檐午乱鸡鸣。忙裹青春去，愁边白发生。摇鞭问归路，更乞一旬晴。",
            "comment": ""
        },
        {
            "title": "病中得邬文伯书",
            "content": "北风卷地霰穿屋，光寒照几珠百斛。儿童呼舞健犊奔，病夫拥炉龟壳缩。打门寄书勤故人，五云湿牖春生谷。片辞自可愈头风，千金指迷况满幅。年来尘埃不堪镜，白发一摘动盈掬。星出星入难养疴，安得闲边半分福。病中畏酒如畏仇，诗囊亦遣高阁束。闻君新工千兔秃，君但写来为君读。",
            "comment": ""
        },
        {
            "title": "邬文伯归自邵阳",
            "content": "宾主西游久，赓诗日日传。交情谁似此，与兴忽翩然。楚岸猿吟树，湘江月载船。我穷君更甚，相助愧无钱。",
            "comment": ""
        },
        {
            "title": "谈禅",
            "content": "禅僧晚相投，貌古似落魄，说性说虚空，雕心苦摸索。千百则公案，信口无一错。有蝉隔窗鸣，与僧恣酬酢。僧喝蝉不知，僧怒蝉不觉。蝉厌忽飞去，僧语无处著。呼儿掩柴扉，请僧自行脚。",
            "comment": ""
        },
        {
            "title": "吟髭",
            "content": "壮岁髭如漆，年来暮景侵。便令如雪白，捻断不妨吟。",
            "comment": ""
        },
        {
            "title": "流杯池",
            "content": "分得兰亭胜，今才二十年。飞觞流古罅，曲水出天然。古意欠修竹，清香足旧莲。嶙峋裂奇怪，两兽卧山边。",
            "comment": ""
        },
        {
            "title": "野步",
            "content": "雨收日薄春容嫩，步步东风桃李蹊。香递深林疑麝过，声传幽谷认莺啼。路摧迂步行荒草，桥断褰裳涉浅溪。归遇田翁醉邀我，旋教买酒旋烹鸡。",
            "comment": ""
        },
        {
            "title": "访昙师",
            "content": "道人云外住，小径入庵幽。干老梅逾瘦，林疏竹自修。拣茶相伴煮。补线有停抽。此事如何说，下山归去休。",
            "comment": ""
        },
        {
            "title": "子开移居郊外",
            "content": "数间低矮屋，不可以抬头。嫌市尘埃浊，寻山泉石幽。门松霜干古，窗竹露竿修。办此一廛了，从今何所求。",
            "comment": ""
        },
        {
            "title": "送沈推赴官婺女",
            "content": "子抱风云志，吾同笔砚游。众皆尊大手，老尚客诸侯。清逼双溪水，句涵三洞秋。俭僚非所处，有路在瀛洲。",
            "comment": ""
        },
        {
            "title": "十一月四日雪中小饮是月十日冬至",
            "content": "书云犹七日，阴极刚未长。风吹六花开，飞舞隘穹壤。一阳方欲来，和气已摩荡。著地寂不声，入林发余响。与客同拥炉，寒威不到幌。洗杓开蚊尊，下箸饫熊掌。道旧惊物变，谈空湔尘想。近诗稍阁笔，对此又技疗。踏雪访梅花，更觉吟兴爽。",
            "comment": ""
        },
        {
            "title": "不眠",
            "content": "刺齿搜新句，濡毫写短笺。读来疏脱少，欢喜不成眠。",
            "comment": ""
        },
        {
            "title": "空师欲游岳往访山寺",
            "content": "闻师游岳去，打急访高岑。蹑屐若来晚，挑包不可寻。山寒梅意悄，林茂鸟声深。行住无非道，何须枉古囊。",
            "comment": ""
        },
        {
            "title": "过曹家渡",
            "content": "数篙撑过渡，雨后水添肥。山橘青迷树，野花香袭衣。哀鸿凄远客，斗雀堕斜晖。童稚喧林垄，牛羊个个归。",
            "comment": ""
        },
        {
            "title": "同赵尉饮江亭",
            "content": "草草三间两眼明，数峰如画一江横。风乌破浪帆樯急，野鹘过林鸟雀惊。蚁取浮篘尤有味，鱼方出网正宜羹。流莺怜我无歌者，簧舌频翻柳上声。",
            "comment": ""
        },
        {
            "title": "宿方家店",
            "content": "昏暮方投宿，敢嫌茅屋低。池清月易入，林密鸟争楼。买酒春篘瓮，求蔬夜摘畦。路长莫贪睡，嘱仆早听鸡。",
            "comment": ""
        },
        {
            "title": "胡教醵杯观画围棋",
            "content": "山肴野蔌且随宜，约定同来最怕迟。朋友每思相聚乐，尘埃难得有闲时。春回画笔丹青轴，雹落文楸黑白棋。醉客坐间夸俊逸，掀髯连写数篇诗。",
            "comment": ""
        },
        {
            "title": "访次张广上人继至",
            "content": "都不见尘埃，园扉傍水开。晴茵铺碧草，风弹落黄梅。访子因寻竹，呼童急办杯。诗僧相继至，罢酒把茶来。",
            "comment": ""
        },
        {
            "title": "耕织叹",
            "content": "春催农工动阡陌，耕犁纷纭牛背血。种莳已遍复耘耔，久晴渴雨车声发。往来逻视晓夕忙，香穗垂头秋登场。一年苦辛今幸熟，壮儿健妇争扫仓。官输私负索交至，勺合不留但糠秕。我腹不饱饱他人，终日茅檐愁饿死。",
            "comment": ""
        },
        {
            "title": "汉离宫四时词",
            "content": "东风飘花谁共惜，暑雨馥莲不忺摘。琱栏倚露月千里，铜铺锁寒雪一尺。终年汉漏滴四时，屈指三百六十日。远山蹙断懒涂抹，怕开妆镜鸾舞只。怨泪阑干落离宫，纤玉弹珠香风湿。梦回想像巫山云，檐鹊似传天上音。便都粉黛近君侧，未卜胶漆投君心。岂不闻东宫婕妤作歌悲团扇，又不闻长门阿娇买赋捐黄金。",
            "comment": ""
        },
        {
            "title": "秋居",
            "content": "入得秋来爽，何烦宋玉悲。推窗对修竹，开卷裹诸儿。世事放轻著，人生无足时。年多自当老，不用染吟髭。",
            "comment": ""
        },
        {
            "title": "山寺",
            "content": "树暗常疑夜，山多易得云。撞钟最深处，岭外不曾闻。",
            "comment": ""
        },
        {
            "title": "泊舟周家步",
            "content": "梢子商量乘早泊，向前十里不逢村。卸帆斂柁依山脚，系缆添椿傍树根。月魄知风昏有晕，秋光入水净无痕。五更露下欺孤枕，忽听新鸿更断魂。",
            "comment": ""
        },
        {
            "title": "翁灵舒客临川因经从访之不遇闻过村居",
            "content": "闻道深村裹，结茅三四间。买田因种秫，移树为看山。诗好人皆诵，身安心自闲。有时思雁荡，依旧棹舟还。",
            "comment": ""
        },
        {
            "title": "题及之后山新筑茅舍",
            "content": "潇洒人间世，柴门夹两槐。诗僧恰方去，俗客不曾来。翠合苔初长，红娇杏半开。南边许多地，腊月竹须栽。",
            "comment": ""
        },
        {
            "title": "八景歌",
            "content": "楚天深云如墨泼，通宵滂沱翻江阔。寒声遍撼蒹葭林，要将秋容洗到骨。杜若洲有鸿雁栖，震凌喧梦时惊疑。钓翁醉睡却不知，椿脱缆断船偷移。",
            "comment": ""
        },
        {
            "title": "送鲁卿之九江",
            "content": "归自潇湘方半月，挑灯酌酒又分样。挂帆秋晚江湖客，握手岁寒松柏心。湓浦水流清一派，香炉峰湿翠千寻。西风远想登临处，日日携琴日日吟。",
            "comment": ""
        },
        {
            "title": "半夜",
            "content": "坐久香销篆，更长烛屡花。一轮观浴兔，两部听鸣蛙。",
            "comment": ""
        },
        {
            "title": "日融",
            "content": "日融风力软，曳杖独逍遥。蜂去花心静，莺迁柳影摇。一年春易老，两鬓雪难消。客至时留饮，无缘特地招。",
            "comment": ""
        },
        {
            "title": "宿山观",
            "content": "昏暮无处宿，樵人指路头。仆夫皆已困，道士幸相留。明月夜翻昼，阴崖暑变秋。闻鸡便行路，定要到潭州。",
            "comment": ""
        },
        {
            "title": "送胡判官赴官永嘉",
            "content": "君赴莲池戍，离愁正值秋。持觞送南蒲，鸣橹下东瓯。才俊推乌幕，风流访谢楼。欲穷奇绝处，须上雁山头。",
            "comment": ""
        },
        {
            "title": "倚栏",
            "content": "倚栏有恨无人说，暮角吹梅寒声咽。急风卷雨过雁惊，吐下芦花一枝雪。",
            "comment": ""
        },
        {
            "title": "出处辞",
            "content": "大公严子陵，皤然两渔人。文王尚西伯，光皇已中兴。太公所以竟卷饵，子陵所以归垂纶。趋向固异辙，出处同一心。当日遭逢傥易地，两翁亦必随时而屈伸。钓台高兮渭水清，或隐或显俱彰千古名。",
            "comment": ""
        },
        {
            "title": "孙王渡",
            "content": "霁后泥途行尚艰，今年大率是晴悭。春当浓处寒犹在，寒肯消时春渐还。木杪红沉半轮日，波心碧浸两边山。渡头不住人来往，共羡白鸥云水闲。",
            "comment": ""
        },
        {
            "title": "避暑溪上",
            "content": "不堪愚蜗舍如炊。何处清幽可杖藜。未约客须先觅酒，要寻凉必去临溪，撑船访洞林间港，坐石吟风柳下堤。晚网得鱼似湖白，銮刀脍玉捣香齑。",
            "comment": ""
        },
        {
            "title": "踏青",
            "content": "四野春工遍，柔风动赏心。蹭青喧柳陌，举白醉花阴。",
            "comment": ""
        },
        {
            "title": "响卜辞",
            "content": "三六乘鸾初嫁君，琴瑟朝暮誓不分。酒酣使气浪自许，片舌仪秦弄风云。东吴西蜀几千里，雁来数年无幅纸。有便我必寄锦笺，岂应皆沉石头水。酸风一点泪两行，凭栏瞥过双鸳鸯。霜花迫帘冷蜡焰，雨梧傍枕敲银床。乞灵每日扣巫祝，更向静处听响卜。人言卯夜验不差，又言元宵应尤速。二说果如神，俱占敢厌频。斋心通我意，侧步潜我身。或坼翠幌视，或靠绿窗避。两夕行人语，字字还家意。罗袜走褪奔绣帏，欢喜无地魂天飞。小儿放娇来牵衣，抱我门前接爷归。",
            "comment": ""
        },
        {
            "title": "雪中寻僧",
            "content": "寻僧同踏雪，握手上钟楼。初下寒飘屑，才浓风辊球。水波糊纸阖，春乳泛茶瓯。片片看来好，庞公有话头。",
            "comment": ""
        },
        {
            "title": "送同官叶榷院造朝二首",
            "content": "满岁尘埃共，交情骨肉亲。我犹京口客，君已日边人。波及无忘晋，渠成亦利秦。西湖约携手，两岸柳摇春。",
            "comment": ""
        },
        {
            "title": "刘簿约游廖园",
            "content": "名园新整顿，樽酒约追随。春晚花飞少，墙高蝶度迟。注汤童暖酒，拍案客争棋。寂寞秋鞑索，无人尽日垂。",
            "comment": ""
        },
        {
            "title": "偶成",
            "content": "青云得志士，颐指快所欲。万事付杯酒，粉黛贮金屋。嗟我骨相穷，不受富贵逐。嗜欲人所同，有时未免欲。青奴颇专房，高卧擎老足。黄妳最如意，开卷醒困目。暖寒命脚婆，冻衾转暘谷。开樽唤汤妇，新醅温酃渌。始得此四人，明珠不计斛。呼之即来前，相娱不相触。时人皆笑之，画饼岂充腹。我亦翻自笑，竹窗听戛玉。",
            "comment": ""
        },
        {
            "title": "虱",
            "content": "虱形仅如麻粟微，虱毒过於刀锥惨。上循鬓发贯绀珠，下匿裳衣缀玉糁。呼朋引类极猖蹶，摇头举足恣餐啖。晴窗晓扪屡迁坐，雨床夜搔不安球。急唤童子具汤沐，奔迸出没似丧胆。童子蹙頞代请命，姑责戒励后不敢。念其昔日到明光，曾游相须经御览。",
            "comment": ""
        },
        {
            "title": "送彦东还湘",
            "content": "湖南多爽处，羡子片帆还。秋影清涵水，烟痕淡著山。兰风香楚佩，竹泪冷湘斑。见说诛茅地，江头只数间。",
            "comment": ""
        },
        {
            "title": "多景楼",
            "content": "北固危登最上层，身浮霄汉手扪星。江连淮海东南胜，山出金焦左右青。天水精神清雁骨，风烟图画入秋屏。萧萧古意凭栏久，目尽斜阳没远汀。",
            "comment": ""
        },
        {
            "title": "访黄簿留饮",
            "content": "爱静移家住水南，门排古木枕寒潭。鹤翎渐长呼童翦，尘尾频挥对客谈。旋切银丝脍鲜鲫，新尝金颗擘香柑。惜余戒饮难陪伴，举白揿髯子独酣。",
            "comment": ""
        },
        {
            "title": "和林守玉茗花韵",
            "content": "园名金柅多奇卉，古干灵根独异常。耻与春花争俗艳，故将雪质对韶光。天葩巧削昆山片，露蕊疑含建水香。当为君侯好封植，角弓三叹誓无忘。",
            "comment": ""
        },
        {
            "title": "史镇江丐得请仍进职",
            "content": "两载南徐屈从臣，笑谈樽俎运精神。民无土木丝毫费，手挈江山表裹新。千里舳舻渠水利，一团锦绣阆风春。夹河柳接甘棠影，下有攀辕卧辙人。",
            "comment": ""
        },
        {
            "title": "宿康口渔家",
            "content": "阴云议雪风飕飕，黄沙翳暝征人愁。渔家假宿休疲骨，败芦纫壁茅盖头。行营鼓角声动地，钓翁不惯皆掩耳。刺船火急入葭苇，问讯鸥鹭莫惊起。",
            "comment": ""
        },
        {
            "title": "纵步",
            "content": "久雨厌人妨野步，几时便得此番晴。到桥唤仆来相助，过寺逢僧约共行。篱落一团飞蛱蝶，汀洲数点立鵁鶄。农家竹裹深深住，风度茅檐纺织声。",
            "comment": ""
        },
        {
            "title": "送同官叶榷院造朝二首",
            "content": "新制重分司，谁云筦榷卑。鹏搏终可料，鷃笑彼何知。细满岂无待，横飞亦未迟。催班天上去，黄色已浮眉。",
            "comment": ""
        },
        {
            "title": "沿檄宿虎山山家",
            "content": "高低田水曲通池，小小人家短短篱。杜宇教唆春去早，阴云遮盖月明迟。年华只解催教老，公事从来了是痴。若不随缘强烦恼，谩添两鬓几茎丝。",
            "comment": ""
        },
        {
            "title": "次庄过荆渚以诗寄之",
            "content": "泽国遥千里，云帆隔两州。醉行沙市月，吟破渚宫秋。鱼叹冯驩铗，貂残季子裘。人传君入蜀，无事早归休。",
            "comment": ""
        },
        {
            "title": "送同年李教秩满归闽",
            "content": "雁塔同题久，相看两鬓皤。功名皆分定，安乐直钱多。绛帐归来后，青山住得麽。时流推老笔，册府欠编摩。",
            "comment": ""
        },
        {
            "title": "送絜斋仓使袁都官归班",
            "content": "六辔按部朝出关，邮铃插羽夜趣还。诏子天飞紫泥湿，一点郎星归拱北。乡来翻动大壑鱼，致君尧舜真须臾。金瓯未启请麾去，旋颁汉节登范车。先生有道出洙泗，派分象山接洛水。振铎重席阐圣传，此心之外无二理。先生有才辈伊周，胸襟百万森戈矛。新亭肯作楚囚泣，誓楫一念清神州。此行岂但兰再握，讲帷欠公熙帝学。火城照空沙堤新，堂印押班运筹幄。絜斋墙仞世龙门，瓣香夙昔鑽仰心，邑债一了即归耕。但当拭目天上新经纶，日与渔樵击壤歌太平。",
            "comment": ""
        },
        {
            "title": "题下阳怀沈叔忱",
            "content": "夜雨晓方歇，薄雾随征车。乔松二十里，翠微三五家。双燕教群雏，一牛驮两鸦。故人不可见，回首天之涯。",
            "comment": ""
        },
        {
            "title": "行春",
            "content": "绿杨袅袅草萋萋，缓步行春独杖藜。搜蕊蜂儿透花骨，增巢燕子砌芹泥。过溪野水冲桥版，觅路田塍穿菜畦。松竹林间僧揖我，谒茶携手上招提。",
            "comment": ""
        },
        {
            "title": "泊舟",
            "content": "舟泊似差早，篙工爱酒坊。羊群归远陇，柳影恋斜阳。泽国人千里，暮霞天一方。茶多不思睡，渔唱听沧浪。",
            "comment": ""
        },
        {
            "title": "春郊",
            "content": "数点绿杨风，春光是处同。蜂喧搜蕊瘠，鸟闹聒山聋。联句逢诗友，寻僧问牧童。家家办农具，准拟试新工。",
            "comment": ""
        },
        {
            "title": "苦吟",
            "content": "几度灯花落，苦吟难便成。寒窗明月满，楼上打三更。",
            "comment": ""
        },
        {
            "title": "渔父四时曲·冬",
            "content": "六花坼冻云模糊，钓钩空掷寒无鱼。系舟枯柳归茅舍，拨火煨薪拥地炉。赊邻一榼醅醱玉，老稚分沾春回谷。重来解维放夜筒，横风打向别港宿。溪馆对雪歌妓围，釜出驼峰酒羔儿。笑指渔父何憔悴，渔父掉头但称醉。",
            "comment": ""
        },
        {
            "title": "戈阳道中",
            "content": "千里叹行役，今朝方半途。橘肥霜后颗，松落雨中须。店妪当垆问，官人要酒无。忻逢扫愁帚，沽了又还沽。",
            "comment": ""
        },
        {
            "title": "翁媪叹",
            "content": "早曦赫空岁不熟，炊甑飞尘煮薄粥。翁媪饥雷常转腹，大儿嗷嗷小儿哭。愁死未死此何时，县道赋不遗毫里。科胥督欠烈星火，诟言我已遭榜笞。壮丁偷身出走避，病妇抱子诉下泪。掉头不恤尔有无，多寡但照帖中字。盘鸡岂能供大嚼，杯酒安足直一醉。沥血祈哀容贷纳，拍案邀需仍痛詈，百请幸听去须臾，冲夜搥门谁叫呼。后胥复持朱书急急符，预借明年一年租。",
            "comment": ""
        },
        {
            "title": "八景歌",
            "content": "西岭骤暗销残晖，芷岸兰汀堆夕霏。数声撞空九天半，知有招提隐翠微。风助余音响崖谷，萧萧暝港孤舟宿。禅关栖鸟争寒木，归僧疾步穿山麓。",
            "comment": ""
        },
        {
            "title": "饮通幽园",
            "content": "典却身上鹔鹴裘，买酒领客寻清游。欲洗胸襟尘万斛，快上青云展秋眸。晴沙翳天风动地，挈壶卷席移通幽。一沼镜净清可掬，千竿玉立尘不留。拒霜两岸花烂漫，红蓼错杂争开秋。人生适意未易得，痴儿了事何时休。陶写岂必在丝竹，山有鸣禽水游鲦。酒酣题蕉竞新句，景物辟易困雕搜。一梳凉月插空碧，楼头暮角催归驺。双桂余葩尚堪摘，便道肯访勿翦不。",
            "comment": ""
        },
        {
            "title": "广寒游",
            "content": "九秋半矩月团团，琼瑶世界夜气寒。羽士跃身导阿瞒，麾斥八极青云端。老柯掷桂香不死，银桥跨空一万里。飞步抽簪扣玉扃，中有素娥三千人。绿瞳翦水鬓堆雾，风卷缟袖条脱露。琅璈云笛广庭舞，笑乘白鸾弄蟾兔。归裁仙曲作霓裳，天音尽洗凡丝簧。霞裾星佩罗两行，玉环垂手春风场。樽前尽日看未足，绛膏泣凤夜继烛。宫商忽变不可听，马嵬斜谷雨霖铃。",
            "comment": ""
        },
        {
            "title": "舟中",
            "content": "系缆停征棹，斜阳古渡头。风霜先远客，天地属扁舟。水鸟冲开浪，汀鸿占断秋。在家贫亦好，何用出林丘。",
            "comment": ""
        },
        {
            "title": "荆渚书怀",
            "content": "明镜明於月，白发白於雪。月照雪转添，使人心断绝。连年事行役，曾不须臾歇。陟冈脚双茧，凌湖舟一叶。五觌君山面，洪涛涨天阔。重倚南楼栏，远雁逐云灭。西风落破帽，龙山酬九节。摇鞭荆门去，蒙泉弄清洁。游观固不恶，奔走计则拙。眠指几千里，意者遂休辙。困翮堕渚宫，因循入羁紲。天涯寒苦早，袖穿手龟裂。村沽酒力薄，连釂耳方热。矫首飞白云，杳杳望吴越。儒冠信误身，铸尽六州铁。",
            "comment": ""
        },
        {
            "title": "同子严初夏饮山阖",
            "content": "绿阴千百顷，约我共登临。山翠含烟重，榴红著雨深。行藏皆有命，计较谩劳心。病怕杯中物，怜余浅浅斟。",
            "comment": ""
        },
        {
            "title": "泊舟黄家渡",
            "content": "溪流暴涨舟如箭，夜向深湾稳处停。猛虎啸风威动壑，飞鸿过月影移汀。青山入梦催归棹，白发欺人叹暮龄。幸得还家玩光景，{左上四又下酉右欠}醨终日醉休醒。",
            "comment": ""
        },
        {
            "title": "化成岩二首",
            "content": "一线沿崖路，衰残步屟迟。攀萝冲雾上，倚槛俯空危。石佛像须久，山僧言不知。看来众亭子，最是妙高奇。",
            "comment": ""
        },
        {
            "title": "闻舟中笛",
            "content": "横笛秋篷底，衔山夕照残。孤音起水面，余韵到云端。吹怨芦声惨，含凄雁影寒。有人江阁上，斂翠凭栏干。",
            "comment": ""
        },
        {
            "title": "黄干见约小饮就宿",
            "content": "病后何人慰寂寥，长须持简忽相招。溪山见说为楼爽，杖屦宁辞却郭遥。柳絮一天晴舞雪，松声十里夜闻潮。谈诗直到疏钟动，酒困频将茗碗浇。",
            "comment": ""
        },
        {
            "title": "琳宇",
            "content": "琳宇栖岩谷，翛然一径深。风篁竿戛玉，霜橘颗垂金。是院皆扃户，无人但听琴。绕廓行数匝，聊以洗尘心。",
            "comment": ""
        },
        {
            "title": "访友人溪居",
            "content": "数间屋子压溪光，百十乔松列翠行。鹤为听琴朱顶侧，鸭皆睡日绿头藏。后园遣仆锄冬笋，隔岸寻僧度野航。天色黄昏归已晚，苦留夜话对胡床。",
            "comment": ""
        },
        {
            "title": "题村舍壁",
            "content": "柔风十里日瞳曨，雨后陂塘野水通。两岸柳烟笼晓绿，数枝桃露滴春红。明知钟鼎众皆羡，到了山林味不同。田父殷勤邀我坐，一盂白饭一盂菘。",
            "comment": ""
        },
        {
            "title": "仰山行",
            "content": "平生几两谢公屐，爱山爱水真成癖。集云峰在指顾间，年来抗尘乃绝迹。西风从臾作意登，佛境未入心境清。九秋颢气接岚气，五里松声答泉声。招提金碧压深窈，钟鼓四时递昏晓。梵音独许山鸟听，禅梦不惊胡蝶绕。土腴露饱蔬笋鲜，一粥一饮天上僧。伊蒲供罢日卓午，浮空半是烹茶烟。四藤欲知阁中味，万字欲参堂上意。请将此事且姑置，坐看山雨濯晚翠。",
            "comment": ""
        },
        {
            "title": "招贤渡溪阁晚望",
            "content": "溪流清到底，十顷浸秋光。烟重光加色，风狂雁失行。尘埃双老鬓，天地几斜阳。何处一声笛，征人暗断肠。",
            "comment": ""
        },
        {
            "title": "游刘园分韵得峡字",
            "content": "园林十亩余，此邦人推甲。匝谷筼筜净，循沼芙蓉夹。波暖游鱼乐，机忘飞鸥狎。剧谈互挥尘，曲栏凭斗鸭。棋仙俱自负，国手未许插。酒胆各称雄，觥船不留呷。半酣索分吟，韵严苦才乏。枯肠搜欲断，险字终难压，阁笔视诸公，词源羡流峡。",
            "comment": ""
        },
        {
            "title": "三珍行",
            "content": "西清平生雅好奇，夜则忘寐昼忘饥。搜今抉古竭心力，常恐世间一物遗。云雾轩窗烟月户，万宝汇列牙签垂。循环逻视日千匝，拊摩拂拭心融怡。惊寇披猖变仓卒，六丁下取留毫厘。收拾售用自不足，尚轰三珍赠我为。六幅之珍老坡字，印可谁氏参寥师。怒鹏九万气吞吐，骊珠百二光陆离。两轴之珍云子画，李杜跨蹇将何之。华阴悬裹过门日，浣花溪上寻春时。一张之珍太古琴，孤桐斲削峄阳枝。刻名漱玉世少比，较昔响泉彼堪嗤。银钩铁画贵楷正，此则倚醉飞蛟螭。寸马豆人贵纤密，此则纵意隳藩篱。金徽玉轸贵音韵，此则得趣绝弦丝。天机皆由胸襟出，妙处莫以形迹窥。爱兹三珍每自随，酒酣呼驴任倒骑。抱琴委辔乌角欹，琅然高吟夏夜诗。",
            "comment": ""
        },
        {
            "title": "适意",
            "content": "右倾老瓦盆，左持离骚经。一杯读一句，既醉还复醒。好月飞入坐，伴饮到天明。林下乐如许，钟鼎鸿毛轻。",
            "comment": ""
        },
        {
            "title": "后圃",
            "content": "浇花惟要早，芟草不知名。新竹生来巧，南墙补数茎。",
            "comment": ""
        },
        {
            "title": "访上官道人庵",
            "content": "三十年居此，何尝识酒荤。柴扉人少到，草径鹿同群。雨足添新瀑，山深有剩云。水瓢丹灶外，闲事不曾闻。",
            "comment": ""
        },
        {
            "title": "寻僧不遇",
            "content": "扪萝入石径，野衲栖其间。杖锡知何处，留云守禅关。当户走饥鼠，隔林巢白鹇。候久移晚照，困来漱寒湾。翛然非人世，欲去且复还。木杪猿一声，六窗契山山。",
            "comment": ""
        },
        {
            "title": "再登岳阳楼",
            "content": "岳阳城下系扁舟，与客同登百尺楼。寻遍诗牌追旧句，恍驾岁律叹重游。波涵君艑两山翠，天落巴荆一镜秋。北望边烽犹未熄，敢忘后乐与先忧。",
            "comment": ""
        },
        {
            "title": "蒲涧行",
            "content": "君不见少君诧安期海上之枣，又不见坡仙咏安期宅边之蒲。枣失其种岂复得，蒲生於涧何时无。涧流涓涓浅可涉，牵蔓披沙搜九节。仙家自欲供仙饵，灵根不容凡齿齧。循涧探奇岩石幽，瀑音迎耳锵琅球。阴壑常寒失炎热，终日自雨鸣春秋。振衣策足崔顶，跨历列缺凌倒景。天风海涛撼宇宙，神清骨冷肝胆醒。声传九霄景泰钟，更上上方梯睛空。两眼有尽天不尽，沧溟浩与银河通。指顾神山似非远，弱水谁云隔三万。乘风直到金银台，握手安期话蒲涧。",
            "comment": ""
        },
        {
            "title": "秋夜",
            "content": "秋到情怀恶，美人天一方。夜深窗转月，梦断角吹霜。",
            "comment": ""
        },
        {
            "title": "送林伯虎除国子监丞赴阙",
            "content": "玑衡占东南，老人方昭回。明庭聚耆德，公难卧蒿莱。行行出东门，丹心趋玉阶。雪棹乘兴尔，云岫何心哉。了却济世缘，应念金石台。天街跃马余，就访孤山梅。",
            "comment": ""
        },
        {
            "title": "史镇江丐得请仍进职",
            "content": "帝念承流欲报功，力祈阊阖请琳宫。固知槐鼎身将爱，却爱莼鲈味不同。宝阁风云虽学士，沧洲烟雨且渔翁。到家宣室思前席，又使猿惊蕙帐空。",
            "comment": ""
        },
        {
            "title": "渔父四时曲·秋",
            "content": "新雁衔秋访水涯，分屯洲渚傍芦花。停桡相约结溪社，来往无嫌同一家。酒酣把笛吹村曲，声曳兰风入山腹。钓竿到手万事轻，孰是孰非孰荣辱。江楼邀月粉黛浓，簧璈嘈杂彻桂宫。笑指渔父何冷落，渔父掉头吾岂错。",
            "comment": ""
        },
        {
            "title": "晚兴",
            "content": "是处牛羊下，喧哗走牧童。霁烟拖淡碧，夕照殒残红。老鬓日添雪，衰躯晚怕风。愁来地著处，分付酒杯中。",
            "comment": ""
        },
        {
            "title": "信步",
            "content": "午窗方睡起，信步过东畦。穴徙蚁知雨，巢穿燕补泥。路坍连草没，果重压枝低。村妇抱儿子，笼边教唤鸡。",
            "comment": ""
        },
        {
            "title": "题王才叔南馆",
            "content": "南馆著隐士，幽爽似僧舍。岛红野花繁，岸绿垂杨亚。人行鸟不惊，客至鹤先迓。林深自无暑，月到更宜夜。倾樽对贤圣，飞笔追鲍谢。兴来即散策，无时不得暇。",
            "comment": ""
        },
        {
            "title": "杜鹃",
            "content": "才听今胡第一啼，如何便道不如归。声穿窗隙惊闺梦，血溜花梢溅客衣。叫断寸肠谁接续，懒随群翼恋芳菲。田园荒尽腰犹折，我亦因君觉昨非。",
            "comment": ""
        },
        {
            "title": "冬日友人见过",
            "content": "荆扉终日闭，难得故人来。欲暖寒须酒，相携手问梅。艰危惊鬓雪，勋业叹心灰。子负江湖气，谁怜当世才。",
            "comment": ""
        },
        {
            "title": "访子益",
            "content": "拣得溪山住，三间草屋低。坐贫忧酒债，废事悔棋迷。壁坏何时补，诗成无处题。留余余戒饮，白饭荐黄鸡。",
            "comment": ""
        },
        {
            "title": "醵饮",
            "content": "出城二里野人居，最爱园亭傍室庐。墨涌清池聚科斗，雪明碧嶂过舂锄。兴来醵友寻诗酒，忙裹携盘但醢蔬。新创小轩尤更爽，百来竿竹间梭榈。",
            "comment": ""
        },
        {
            "title": "访隐者不遇",
            "content": "两腋乘西风，送我上高岑。竹根一泉通，石径万木森。中有隐者居，败屋莓苔侵。山空人不见，云满挂壁琴。两鹤出候我，逢迎啄衣衿。应酬久颇厌，走避不可寻。谁伴山下去，明月升高林。",
            "comment": ""
        },
        {
            "title": "清明日同传元瞻阎才元周济美曾原伯宇文子友",
            "content": "宦情随推移，世事分限域。帝城冠盖会，千里或咫尺。赏僚尽英贤，了事即余日。念我契阔情，招邀见怀忆。春事日光辉，湖山好颜色。徐打失前骑，可望不可即。徜徉大堤上，徙倚长桥侧。游龙{孩左换目}季花，意极反寥阒。山房启烟扉，僧话寄禅寂。同来妙人物，高论倾历历。朋簪忽逢会，并辔随休适。将军万金园，花竹照燕席。高情发清旷，绝巘疲危陟。俯视天壤间，锦绣蒙山泽。太平岂无象，黔首何知德。须臾碧云暮，过羽杯行疾。投林暝鸦还，隔浦灯火湿，呼车各零乱，红灯明青壁。良辰尚多叹，整整三分一。后会傥相从，前言未应食。",
            "comment": "【注释】【原题】：清明日同传元瞻阎才元周济美曾原伯宇文子友宇文子英汪冲之王谦仲俯樱朱园分韵得食字二十韵"
        },
        {
            "title": "泊舟",
            "content": "前头无泊处，且住荻花林。水沸知滩浅，烟蜂花在瓶。呼童治茶具，有客扣柴扃。共说山林话，休嗟两鬓星。",
            "comment": ""
        },
        {
            "title": "晚征",
            "content": "回首家山已十程，摇鞭自笑苦劳生。云先带暝岩边宿，月独伴人溪上行。草屋停骖难可意，店翁叱犬不容声。明朝路远起须早，第一鸡啼是五更。",
            "comment": ""
        },
        {
            "title": "清明小饮",
            "content": "草草清明饮，惠风天气和。身轻梁燕舞，舌巧柳莺歌。但道三春好，其如两鬓何。升沉付杯酒，由命不由他。",
            "comment": ""
        },
        {
            "title": "同官率游郑园",
            "content": "亭围花木阁临池，移席行杯处处宜。藻裹漾春鱼放子，竹间寻路鹤将儿。登山少俊夸先到，扶杖衰残愧独迟。所恨隔关归去急，不容结果着残棋。",
            "comment": ""
        },
        {
            "title": "春嬉",
            "content": "十分晴色趁春嬉，邻有灰驴惜我骑。舌啭虽然闻翠柳，叶浓却不见黄鹂。小诗题壁同僧知，丫角携琴更鹤随。傍水谁家亭子好，万竿竹影浸琉璃。",
            "comment": ""
        },
        {
            "title": "八景歌",
            "content": "晚日放晴雨脚收，楚山千里江吞秋。上水风生荻花渚，漠漠幅蒲天际浮。轻云骤掩目力断，云消似过芳洲半。危樯逐乌惟恐缓，燕子争飞先到岸。",
            "comment": ""
        },
        {
            "title": "化成岩二首",
            "content": "命友化成岩，同寻顷刻闲。半途瞻佛塔，数里入禅关。松动影移日，江清波漾山。卫公读书处，有鹭宿其间。",
            "comment": ""
        },
        {
            "title": "金山",
            "content": "自古称浮玉，更名为得金。一山藏寺腹，双塔立江心。淮浙中流断，风烟四岸侵。梦回禅榻悄，月午听龙吟。",
            "comment": ""
        },
        {
            "title": "马上口占",
            "content": "平林涂烟山擎日，晚征漠漠客愁集。浮生隙驹忙裹过，虚名塞马眼前失。古来战场莫回首，一成一改骨俱朽。柳岸人家摇酒帘，不妨小停春风鞭。",
            "comment": ""
        },
        {
            "title": "安仁道中",
            "content": "半月离乡井，家音杳不闻。路危多半缺，桥朽忽中分。秋尽风搜叶，日沉岩宿云。荒村店虽陋，店主颇殷勤。",
            "comment": ""
        },
        {
            "title": "去妇辞",
            "content": "入得良人门，自誓终此身。扫室拥箕箒，进盥躬盘巾。采桑趋陇首，荐苹洁涧滨。十年尽妇道，惟恐堂前嗔。上和下睦本无，一二姑恣萋斐。浸润既深贝锦成，不弃不出谮不已。良人缱绻涕涟洏，父母之命安敢违。举头天边指缺月，暂缺须有团贺时。君不闻章台长条依旧垂，乐昌半镜还复归。",
            "comment": ""
        },
        {
            "title": "征妇叹",
            "content": "莲浴双鸳鸯，梧栖双凤凰。双舞蝶度墙，双飞燕归梁。倚栏人颦翠，忍泪心暗伤。闭户罗帏悄，孤灯耿空房。欲睡睡未得，独坐理丝簧。弹吹不成调，征夫天一方。",
            "comment": ""
        },
        {
            "title": "送宗上人归闽",
            "content": "顶笠遍参请，平生志甚勤。耳方离岳漠，眼已接闽云。宿岭星辰近，流溪烟雾分。劝师早休歇，禅不在多闻。",
            "comment": ""
        },
        {
            "title": "怀武陵王广文",
            "content": "念子经年别，书尝寄驿筒。每思谈笑隔，或假梦魂通。师范新芹泮，骚情转蕙风。拿舟访秦洞，桃雨一川红。",
            "comment": ""
        },
        {
            "title": "山庄",
            "content": "门掩斜阳岸，溪横独木桥。山禽弄春舌，堤柳舞风条。世事雪双鬓，生涯水一瓢。似闻邻酿熟，自往不须招。",
            "comment": ""
        },
        {
            "title": "送翼之过天台",
            "content": "天台山水窟，人道是仙家。白鹤挂寒溜，赤城飞暮霞。独携筇杖过，莫畏石桥斜。牢记经行处，归来向我夸。",
            "comment": ""
        },
        {
            "title": "醵饮刘园",
            "content": "随意携盘馔，毋烦事礼文。燕飞冲幕过，莺语隔墙闻。兴自樽前发，韵从花下分。诗成似供课，醉墨竞纷纭。",
            "comment": ""
        },
        {
            "title": "访友野外",
            "content": "雨意方浓改作晴，杖藜野外访柴荆。争寻桑叶占蚕熟，退立田塍避犊行。风过沙平收鸟迹，烟浓寺没但钟声。小童走报余将至，一笑松间倒屣迎。",
            "comment": ""
        },
        {
            "title": "到农家",
            "content": "难得官人到，茅檐且驻车。自携锄掘笋，更取网求鱼。一媪来斟酒，诸童竞挽裾。须臾对吾泣，科役苦追胥。",
            "comment": ""
        },
        {
            "title": "溪上",
            "content": "一番雨过骤晴时，溪上春光色色奇。日暖花繁蝴蝶困，水清鱼过鹭鸶随。村翁开卷添黏纸，瓦钵研朱自教儿。织妇倚机方叹息，输官尚欠二斤丝。",
            "comment": ""
        },
        {
            "title": "伤春",
            "content": "飞蝶捎风絮，鸣禽恋午檐。不知春去未，但觉绿阴添。",
            "comment": ""
        },
        {
            "title": "秋夜怀归",
            "content": "乡里千山月，尘埃两鬓星。秋声虽是爽，客耳不堪听。多泪风前烛，孤明竹外萤。吟蛩更亡赖，终夜几曾停。",
            "comment": ""
        },
        {
            "title": "陇首",
            "content": "陇首多逢采桑女，荆钗蓬鬓短青裙。斋钟断寺鸡鸣午，吟杖穿山犬吠云。避石牛从斜路转，作陂水自半溪分。农家说县催科急，留我茅檐看引文。",
            "comment": ""
        }
    ]
}