{
    "dynasty": "宋",
    "author": "蔡槃",
    "poems": [
        {
            "title": "次倪梅村见寄韵",
            "content": "江湖不恨知心少，只怕相逢雪上头。万事悠悠双弊屣，百年渺渺一虚舟。共斟荷露吟终日，坐挹松风喜近秋。更好停杯溪上月，不妨为我夜深留。",
            "comment": ""
        },
        {
            "title": "越州早行",
            "content": "青鞋三十里，草露惹衣斑。潮落曹娥渡，云荒夏禹山。秋声黄叶里，一影白鸥间。欲问钱塘□，渔家未启关。",
            "comment": ""
        },
        {
            "title": "宫主祠",
            "content": "玉镜台前懒画眉，伤心最是月明时。君恩渐绝门深掩，落尽间花竟不知。",
            "comment": ""
        },
        {
            "title": "寄北磵",
            "content": "拟定书中字，山中欲问谁。一从分手后，尽是断肠时。烧叶驱残冻，挑蔬备夕饥。相思不但此，明月梦魂随。",
            "comment": ""
        },
        {
            "title": "雪中怀祝声之",
            "content": "逢人常自说，家远欲归难。身暂依莲社，心犹在杏坛。摊书灯下读，磨剑月中看。近日无消息，相思雨雪寒。",
            "comment": ""
        },
        {
            "title": "人间",
            "content": "充尽人间事，西风掩竹门。无人争碧嶂，有鹤伴黄昏。扫石移云影，浇花润月痕。何须叹牢落，知我有乾坤。",
            "comment": ""
        },
        {
            "title": "金陵",
            "content": "六代帝王州，寒烟满石头。星河天北转，江汉水东流。步绝金莲雨，歌残玉树秋。白头有渔父，犹说景阳楼。",
            "comment": ""
        },
        {
            "title": "病中",
            "content": "绕舍东风急，柴门静掩时。交情贫里见，药性病中知。沉寂心当定，清羸步懒移。呼童理书案，为管旧时书。",
            "comment": ""
        },
        {
            "title": "郑介道见访",
            "content": "数株杨柳种多年，今日方维胜客船。扫石共看山色坐，枕书同听雨声眠。溪羹旋煮莼丝滑，野饭新炊白玉圆。不管归心忙似箭，强留吟过菊花天。",
            "comment": ""
        },
        {
            "title": "赠江湖隐者",
            "content": "湖上人家住最幽，檐牙倒影落沧洲。诗成梅坞三更月，酒醒蓬窗午夜秋。移石为添烧药灶，卖金因起读书楼。经年不入城闉去，长倚阑干看白鸥。",
            "comment": ""
        },
        {
            "title": "山城即事",
            "content": "独上山楼上，楼高望尽天。更无云一点，只有月孤圆。树老飘黄叶，湖空起白烟。故园音信断，愁绝不成眠。",
            "comment": ""
        },
        {
            "title": "游梅庵",
            "content": "一点尘难着，推窗晚翠开。早知延话久，悔不带诗来。医俗可无竹，耐交惟有梅。平生爱闲步，踏碎几莓苔。",
            "comment": ""
        },
        {
            "title": "竹",
            "content": "每爱幽窗下，烟藂与露枝。才闻风起处，便是雨来时。节直将谁比，心虚只自知。青青长在眼，休说化龙迟。",
            "comment": ""
        },
        {
            "title": "旅中",
            "content": "梧叶响荒塘，秋宵不耐长。猿啼千嶂外，人在一灯旁。雁影溪桥月，钟声野寺霜。明朝又何处，烟水正茫茫。",
            "comment": ""
        },
        {
            "title": "春思",
            "content": "自觉无春思，春长在眼前。天晴梅堕雪，地暖草生烟。独步迷山影，空肠饱涧泉。乡心徒耿耿，为客又经年。",
            "comment": ""
        },
        {
            "title": "自叙",
            "content": "江湖间步几经年，穷似襄阳孟浩然。折简为求僧舍茗，典衣因欠酒家钱。真情尽向诗中见，归梦常于枕上圆。世路风波深可畏，结茅何日遂归田。",
            "comment": ""
        },
        {
            "title": "次幽居",
            "content": "却粒烧丹未有方，且逃人事住山房。冷看桐叶含秋思，间扫苔花背夕阳。墙壁遍题无酒句，衣裳多带捣茶香。云深自是稀来往，婆饼一声清昼长。",
            "comment": ""
        },
        {
            "title": "山居",
            "content": "急雨开新霁，薰风献嫩凉。苔花停画壁，云叶护书床。枕上清风细，诗中雅兴长。地偏人到少，幽鸟语新篁。",
            "comment": ""
        },
        {
            "title": "寄雪蓬姚监丞",
            "content": "忆昔青灯夜对床，断猿声里早梅香。一从去棹冲寒雪，几度凭阑到夕阳。秋思渐于蝉外觉，别愁偏向雁边长。梧桐解得离人意，不遣西风吹叶黄。",
            "comment": ""
        },
        {
            "title": "约友同游",
            "content": "买得扁舟击海滨，梅花岭上浪游人。江山若欲留连客，诗酒何妨报答春。柳带梳风黄尚浅，草茵铺雨绿将匀。约君携手同行乐，趁取东郊景物新。",
            "comment": ""
        },
        {
            "title": "寄碧瑶山房",
            "content": "市声不到处，作屋僅三间。洗砚添新水，开窗放远山。湿云侵树黑，疏雨蚀苔斑。近有间生活，吟编手自删。",
            "comment": ""
        },
        {
            "title": "九日僧舍偶成",
            "content": "落帽年年学孟嘉，今年偶客梵王家。石床斋散门初掩，细雨声中落菊花。",
            "comment": ""
        },
        {
            "title": "谒范文正公祠",
            "content": "半龛遗像饰貂蝉，往事犹思庆历前。未说两朝亲捧日，且言一柱独擎天。山林付与书生管，香火当同信史传。独恨军中无此老，如今西贼又侵边。",
            "comment": ""
        },
        {
            "title": "瓜州",
            "content": "烟际击孤舟，芦花两岸秋。江空双雁落，天迥一星流。急鼓西津渡，残云北固楼。商人茅店下，沽酒话扬州。",
            "comment": ""
        },
        {
            "title": "留别",
            "content": "欲去休云易，相思恐弗禁。一床秋雨梦，千里暮云心。每自悲行役，知谁识老吟。西风闻过雁，记取问佳音。",
            "comment": ""
        },
        {
            "title": "寄何尉",
            "content": "向晚出林麓，思君隔瀼湾。因看云过岭，不觉日沉山。犬吠疏篱下，牛归古道间。一声何处笛，明月上松关。",
            "comment": ""
        },
        {
            "title": "冬夕寄友",
            "content": "壁灯花落夜将残，天远那知客思单。鹤帐不成云外梦，燕楼空锁雨中寒。千年风雅教谁主，一曲凄凉只自弹。又恐孤山梅渐老，明朝相约过长安。",
            "comment": ""
        },
        {
            "title": "客中",
            "content": "举酒吟诗易，居贫作客难，一番思世事，半日倚阑干。霜重竹篱薄，风高石径寒。无言搔短发，望眼到长安。",
            "comment": ""
        },
        {
            "title": "过横岭书信臣宅壁",
            "content": "马嘶残月醉醒中，行尽天涯西复东。两鬓欲霜难讳老，一心忧国不妨穷。只今世路浑如水，从旧交情独有公。彭泽门前昔时柳，也应相傍得春风。",
            "comment": ""
        },
        {
            "title": "游古寺",
            "content": "山烟寒日暝，鸱殿与云齐。松鼠下阶走，竹鸡当户啼。碑荒文字古，僧老语音低。欲往应无计，斜阳照杖藜。",
            "comment": ""
        },
        {
            "title": "钱塘怀古",
            "content": "郁郁东南旺气浮，吴争越战几春秋。一阳柳色浑无恙，五月荷花半是愁。隆替且容吾辈老，英雄都付此江流。中原苦被淮山隔，莫向西风更倚楼。",
            "comment": ""
        }
    ]
}