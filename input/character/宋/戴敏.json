{
    "dynasty": "宋",
    "author": "戴敏",
    "poems": [
        {
            "title": "海上",
            "content": "万面鲸波朝日赤，沧洲四望无穷极。海山何处是蓬莱。遍问渔翁都不识。",
            "comment": ""
        },
        {
            "title": "屏上晚眺",
            "content": "不能骑马趁朝班，自跨黄牛扣竹关。无德可称徒富贵，有钱难买是清闲。人行踯躅红边路，日落秭归啼处山。遥望蓬莱在何许，扶桑东畔白云间。",
            "comment": ""
        },
        {
            "title": "赵十朋夫人挽章",
            "content": "缝掖先生游汗漫，夫人高节独青青，临行抖擞空书笥，分付诸郎各一经。",
            "comment": ""
        },
        {
            "title": "后浦园庐",
            "content": "卜筑成佳致，幽栖乐圣时。何如谢公墅，略似习家池。地暖梅开早，天寒酒熟迟。催租人去后，续得夜来诗。",
            "comment": ""
        },
        {
            "title": "初夏游张园",
            "content": "乳鸭池塘水浅深，熟梅天气半晴阴。东园载酒西园醉，摘尽枇杷一树金。",
            "comment": "【注释】1、题原作“初夏”，作者原作“戴石屏”，据《宋诗钞·东皋集》改。2、乳鸭：刚孵出不久的小鸭。3、枇杷：植物名，果实球形，成熟时呈金黄色。味甜，可食。"
        },
        {
            "title": "郑公家",
            "content": "门墙多古意，耕钓作生涯。菽米散鱼子，莲根拔虎牙。弄孙时掷果，留客旋煎茶。颇动诗人兴，满园荞麦花。",
            "comment": ""
        },
        {
            "title": "楼上",
            "content": "终朝役役晚来闲，识破浮生一梦间。挈榼去沽深巷酒，倚楼贪看夕阳山。月临江馆人横笛，风折芦花雁度关。堪羡渔翁无检束，扁舟占断白云湾。",
            "comment": ""
        },
        {
            "title": "西溪陈居士家",
            "content": "来访西岩老，家居水竹村。紫鳞游镜曲，黄犊卧云根。自昔好宾客，相传到子孙。不行亭下路，护笋别开门。",
            "comment": ""
        },
        {
            "title": "约黄董二亲与桂堂诸侄避暑",
            "content": "世间无处避炎蒸，欲叫西风叫不应。恨乏白檀除热恼，心思赤脚踏层冰。醉游河朔谁同往，表借明光愧不能。闻有山林最深处，清凉境界著高僧。",
            "comment": ""
        },
        {
            "title": "小园",
            "content": "小园无事日徘徊，频报家人送酒来。惜树不磨修月斧，爱花须筑避风台。引些渠水添他满，移个柴门傍竹开。多谢有情双白鹭，暂时飞去又飞回。",
            "comment": ""
        },
        {
            "title": "观梅",
            "content": "三杯暖寒酒，一榻竹亭前。为爱梅花月，终宵不肯眠。",
            "comment": ""
        }
    ]
}