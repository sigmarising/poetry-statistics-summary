{
    "dynasty": "宋",
    "author": "赵时奚",
    "poems": [
        {
            "title": "汉宫春",
            "content": "霜皎千林，正石桥人静，春满横塘。寒花自开自落，晓色昏黄。明沙暗草，对东风、深锁闲堂。金漏短，江南路远，梦回云冷潇湘。重到旧时花下，按玉笙歌彻，月正西廊。亭亭爱伊素影，粉薄新妆。经年瘦损，漫谁知、心事凄凉。休更听，城头画角，一声声断人肠。",
            "comment": ""
        },
        {
            "title": "恋绣衾",
            "content": "迢迢江路日又曛。为春迟、长是怨春。小立马、千林下，寄寒香、归赠故人。相逢细说经年恨，早忽忽、吹散霁云。算惆怅、芳菲事，粉蝶知、应自魂断。",
            "comment": ""
        },
        {
            "title": "恋绣衾",
            "content": "江南烟水几万重。记玉人、花底旧容。待欲寄、飞鸿信，望前山、夕照冷红。塞笳月下声凄楚，怨百花、春事梦空。倩谁共、东君说，把阳和、分付朔风。",
            "comment": ""
        },
        {
            "title": "多丽",
            "content": "敛吴云，翠奁推上红晴。渺澄流、鳞光寒碎，远峰螺绀低凝。杏香引、画船影湿，柳阴趁、骄马蹄轻。桥限宽平，堤横南北，去来人入绣围行。渐际晚，梅妆游困，十里曳歌声。苍烟润，飞鸦妒春，一梦催醒。认名园、当时宴幸，缆痕犹在危亭。露花浓、静迎直砌，雾藓冷、淡护飞甍。几对东风，留连丽景，年□□老越山青。夜深月、照人依旧，何处最关情。欢娱地，星移世换，客恨还盈。",
            "comment": ""
        },
        {
            "title": "游石室",
            "content": "假守圣朝多宰辅，纪题昔日尽名贤。我今始会由来意，此境栖迟本列仙。",
            "comment": ""
        }
    ]
}