{
    "dynasty": "宋",
    "author": "钱选",
    "poems": [
        {
            "title": "五君咏·阮咸",
            "content": "仲容青云器，实禀生民秀。达音何用深，识微在金奏。郭奕已心醉，山公非虚觏。屡荐不入官，一麾乃出守。",
            "comment": ""
        },
        {
            "title": "题金碧山水卷",
            "content": "目穷千里笔不到，自是馀生坐太凡。一日兴来何可遏，开窗写出碧岩岩。",
            "comment": ""
        },
        {
            "title": "五君咏·刘伶",
            "content": "刘公善闭关，怀情灭闻见。鼓钟不足叹，容色岂能眩。韬精日沉饮，谁知非荒宴。颂酒虽短章，深衷自此见。",
            "comment": ""
        },
        {
            "title": "题桃源图",
            "content": "始信桃源隔几秦，后来无复问津人。武陵不是花开晚，流到人间却暮春。",
            "comment": ""
        },
        {
            "title": "题仇书图",
            "content": "两两挟策游康衢，聚戏不异同队鱼。忽然儿态起争竞，捐弃箧笥仇诗书。",
            "comment": ""
        },
        {
            "title": "题秋江待渡图",
            "content": "山色空蒙翠欲流，长江清澈一天秋。茅茨落日寒烟外，久立行人待渡舟。",
            "comment": ""
        },
        {
            "title": "题杨妃上马图",
            "content": "唐室开元致太平，年年十月幸华清。当时马上多娇态，不相驱驰蜀道行。",
            "comment": ""
        },
        {
            "title": "题秋茄图",
            "content": "忆昔毗山处写生，瓜茄任我笔纵横。自怜老去翻成拙，学圃今犹学不成。",
            "comment": ""
        },
        {
            "title": "题雪霁望弁山图",
            "content": "夜来天雨雪，万木同一变。饥鸦觉余起，观览立须俨。遥山琼成积，平田玉如碾。老夫醒眼看，树树何其灿。",
            "comment": ""
        },
        {
            "title": "题雪霁望弁山图",
            "content": "乱山积雪郁崔嵬，对景惭无倡和才。晴日旧曾梅下饮，好怀今为竹林开。仙人千劫能居此，俗客三生始一来。未许扁舟落吾手，明朝相约共传杯。",
            "comment": ""
        },
        {
            "title": "题唐三学士图",
            "content": "唐三学士粲三英，挺挺人才艺术精。无事围棋春昼永，至今画笔尚传名。",
            "comment": ""
        },
        {
            "title": "题观梅图",
            "content": "不见西湖处士星，醚然风月为谁明。当时寂寞孤山下，两句诗成万古名。",
            "comment": ""
        },
        {
            "title": "题金碧山水卷",
            "content": "胸中得酒出孱颜，木叶森森岁暮残。落墨不随岚气暝，几重山色几重澜。",
            "comment": ""
        },
        {
            "title": "题雪霁望弁山图",
            "content": "眼前触物动成冰，冻笔频枯字不成。独坐火炉煨酒吃，细听扑簌打窗声。",
            "comment": ""
        },
        {
            "title": "天台杂书",
            "content": "灵境无人桃自花，东风吹散赤城霞。山容对我横天末，柳色将春到水涯。王粲忆秦空有恨，杜陵入蜀更舞家。干戈满眼何年定，回雁悠悠白日斜。",
            "comment": ""
        },
        {
            "title": "题雪霁望弁山图",
            "content": "弁山之阳冠吴兴，峮嶙巀嶭望不平。焕烯仙宫隐请其，众山所仰青复青。雪花夜积山如换，乘兴行舟须放缓。平生不识五老峰，且写吾乡一奇观。",
            "comment": ""
        },
        {
            "title": "题浮玉山居图",
            "content": "瞻彼南山岑，白云何翩翩。下有幽栖人，啸歌乐徂年。丛石映清泚，嘉木澹芳妍。日月无终极，陵谷从变迁。神襟轶寥廓，兴寄挥五弦。尘彯一以绝，招隐奚足言。",
            "comment": ""
        },
        {
            "title": "题金碧山水卷",
            "content": "江南北苑出奇才，千里溪出笔底回。不管六朝兴废事，一樽且向画图开。",
            "comment": ""
        },
        {
            "title": "题雪霁望弁山图",
            "content": "城市我所居，遥看弁山雄。积雪最先见，皓影照诸峰。我今远城市，薄游留此中。忽焉岁云暮，更觉樽屡空。开门未然烛，飞花舞廻风。万木同一缟，四野变其容。",
            "comment": ""
        },
        {
            "title": "五君咏·阮籍",
            "content": "阮公虽沦迹，识密鉴亦洞。沉醉似埋照，寓辞类托讽。长啸若怀人，越礼自惊众。物故不可论，途穷能无恸。",
            "comment": ""
        },
        {
            "title": "题山居图卷",
            "content": "山居惟爱静，白日掩柴门。寡合人多忌，无求道自尊。鷃鹏俱有意，兰艾不同根。安得蒙庄叟，相逢与细论。",
            "comment": ""
        },
        {
            "title": "五君咏·向秀",
            "content": "向秀甘淡薄，深心托毫素。探道好渊玄，观书鄙章句。交吕既鸿轩，攀嵇亦凤举。流连河里游，恻怆出阳赋。",
            "comment": ""
        },
        {
            "title": "题石勒问道图",
            "content": "磊落为人天下奇，来参佛法始知机。一言能悟圆通理，却笑刘聪事事非。",
            "comment": ""
        },
        {
            "title": "题雪霁望弁山图",
            "content": "一冬飞雪又将春，能报牛丰不救贫。我亦曾闻散花手，不知天女意何勤。",
            "comment": ""
        },
        {
            "title": "五君咏·嵇康",
            "content": "中散不偶世，本自餐霞人。形解验默仙，吐论知凝神。立俗迕流议，寻山洽隐沦。鸾翮有时锵，龙性谁能驯。",
            "comment": ""
        },
        {
            "title": "中秋月",
            "content": "皎皎天边白玉盘，年年此夕带愁看。松枝积翠欺人老，桂影浮香入鬓寒。常记醉来多谬误，又逢秋至辄悲酸。疏桐清露中庭下，泪洒西风为一弹。",
            "comment": ""
        },
        {
            "title": "题金碧山水卷",
            "content": "烟云出没有无间，半在空虚半在山。我亦閒中消日月，幽林深处听潺湲。",
            "comment": ""
        },
        {
            "title": "题归去来图",
            "content": "衡门植五柳，东篱采丛菊。长啸有馀清，无奈酒不足。当世宜沈酣，作色召侮辱。乘兴赋归欤，千载一辞独。",
            "comment": ""
        },
        {
            "title": "题雪霁望弁山图",
            "content": "阶檐积雪动经旬，犹自霏霏夜向晨。四望莫分天地色，一时遮尽海山尘。舞风不住缘何事，见日还销亦快人。独欠故交来叩户，洛中高卧是前身。",
            "comment": ""
        },
        {
            "title": "题友人判太平归来诗卷",
            "content": "宫锦翩翩五色麟，如君端合侍枫宸。山中老去陶弘景，湖曲归来贺季真。上界神仙足官府，此身城郭旧人民。还乡我结同盟社，只看桃花莫问春。",
            "comment": ""
        },
        {
            "title": "题韩左军马图",
            "content": "韩公胸次有神奇，写得天闲八尺驹。曾为岐王天上赐，不随都护雪中驱。霜蹄奋迅追飞电，凤首昂藏似渴乌。春草青青华山曲，三边今日已无虞。",
            "comment": ""
        },
        {
            "title": "春日即事",
            "content": "十日春风暄且妍，溪头花柳竞相鲜。美人遥逼山川外，社雨忽来尊俎前。白发青春犹故我，夕阳幽草自新阡。五陵公子莫相笑，曾散黄金乐少年。",
            "comment": ""
        },
        {
            "title": "题复州裂本兰亭",
            "content": "鼠须注砚写流觞，一入书林久复藏。二十八行经进字，回头不比在尘樑。",
            "comment": ""
        },
        {
            "title": "题雪霁望弁山图",
            "content": "子猷安道何为者，自是相忘意最真。千载寥寥风雪夜，始知乘兴更无人。",
            "comment": ""
        },
        {
            "title": "杂诗",
            "content": "地僻秋深戎马閒，一尊随处且开颜。谁思铜雀埋黄土，但忆金人出汉关。六合茫茫天共远，五湖杳杳雁飞还。中年陶写无丝竹，王谢风流莫强攀。",
            "comment": ""
        },
        {
            "title": "题戏婴图",
            "content": "殿阁森森气自清，不知人世有蓬瀛。日长无事宫中乐，閒与诸姬伴戏婴。",
            "comment": ""
        },
        {
            "title": "题洪崖先生像",
            "content": "神驾驭倒景，太虚时总辔。玄道不可分，直悟天人际。群从皆成仙，玩世不计年。何当事神游，许我笑拍肩。",
            "comment": ""
        },
        {
            "title": "题雪霁望弁山图",
            "content": "倚天苍弁独崔嵬，仙阙游遨愧不才。揽镜频嗟双鬓改，推窗三见六花开。山中酒户冲寒去，城里行人踏雪来。安得时晴风日好，竹林深处且衔杯。",
            "comment": ""
        },
        {
            "title": "春暮",
            "content": "晴日溪光动草堂，两峰浮翠瞰沧浪。独挥羽扇何事，更叹芒鞋为底忙。一水澄清鱼避影，万红狼藉蜨分香。东风自是无情物，白日杨花莫漫狂。",
            "comment": ""
        },
        {
            "title": "题水仙卷",
            "content": "帝子不沈湘，亭亭绝世妆。晓烟横薄袂，秋濑韵明珰。洛浦应求友，姚家合让王。殷勤归水部，雅意在分香。",
            "comment": ""
        },
        {
            "title": "夜宿南山僧寺",
            "content": "高楼一日赏新晴，白羽停挥倚绣楹。尘世可怜人易老，海门还见月长生。蓬瀛缥缈南山小，殿阁森罗北斗横。今古登临尽如此，不须游子独含情。",
            "comment": ""
        },
        {
            "title": "杂诗",
            "content": "青春跃马两山间，溪柳岩花动客颜。日落孤城金铎振，草深荒塚石人閒。庾郎赋就元无味，阮籍途穷且未还。江左风流半摧谢，白头犹自绕乡关。",
            "comment": ""
        },
        {
            "title": "题竹林七贤图",
            "content": "昔人好沈酣，人事不复理。但进杯中物，应世聊尔尔。悠悠天地间，媮乐本无愧。诸贤各有心，流俗毋轻议。",
            "comment": ""
        },
        {
            "title": "题孤山图",
            "content": "一童一鹤两相随，閒步梅边赋小诗。疏影暗香真绝句，至今谁复继新辞。",
            "comment": ""
        }
    ]
}