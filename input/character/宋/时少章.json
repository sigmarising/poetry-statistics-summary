{
    "dynasty": "宋",
    "author": "时少章",
    "poems": [
        {
            "title": "题园门",
            "content": "林花落处忆初妍，半折妖红似隔年。今日绿阴还涨眼，却思花落又茫然。",
            "comment": ""
        },
        {
            "title": "书事七首",
            "content": "高帝神灵未可诬，至今陵柏尚扶疎。小臣眼有一石泪，准拟北来都破除。",
            "comment": ""
        },
        {
            "title": "书事七首",
            "content": "北引黄河入宿河，下栽鹿角起层波。城中待哺一万户，咫尺南船那得过。",
            "comment": ""
        },
        {
            "title": "书事七首",
            "content": "诸将纷然各自雄，面前全隔马牛风。尚衣已办通天带，何日临门送晋公。",
            "comment": ""
        },
        {
            "title": "鸣鸡行",
            "content": "三里寥落秋夜长，老鸡望星初引吭。一声二声天沆漭，客梦初回犹惚恍。三声四声天渐明，道上行人马蹄响。嗟尔行人人有心，心长面短谁能寻。薛君脱走窘思虑，刘牧起舞豪精神。勿咿喔才满座，中有叹悲千万个。君知种种在此鸡，只合鸡声塞天破。吴中老翁百不忙，杀鸡酿酒酬年光。黄紬輭暖蒲荐稳，日出三竿犹在床。",
            "comment": ""
        },
        {
            "title": "书事七首",
            "content": "共说曾公有府城，殿前数日净边尘。白麻宣受人争看，宝马高秋报主身。",
            "comment": ""
        },
        {
            "title": "书事七首",
            "content": "莫为蒲骚举高趾，边情转眼又千回。吴房小败宁非计，防后飞军雪里来。",
            "comment": ""
        },
        {
            "title": "书事七首",
            "content": "特地今年荷主恩，储胥百万给诸屯。张彝自向河南死，怀朔惊翻贺六浑。",
            "comment": ""
        },
        {
            "title": "大节堂碑引",
            "content": "天降疢疾殄我民，鸱鹠奋怒豺虎狞。掩道赤鸦蔽阳精，夜罗鬼火塞要津。当涂大吏腰缠金，挠腘稽颡泪满膺。嗢咿软语若稚婴，欺卖宗祏倾皇灵。有勇三子心稜稜，扳弧援甲凭孤城。城頺兵折气益振，目光如炬铄成群。或从辟雍曳长绅，欲拄八极遮帝{左车右屏}。有伟三子辞轰轰，危立高骂声吐霆。颈血溅天天为昏，断尸峙立不仆倾。神扶鬼挟赫可惊，坐朝不与燕不宾。寸武不踏黄金屏，性忠内发孰使令。英气挺挺旷古今，朅来柯山访厥孙。仿佛毅状冲杳冥，筑堂泮宇夐深明。悲风苦雨凄棘林，魂兮来归肃泠泠。寥哉旷宇畴非臣，登兹堂兮企风神。须毛磔立心胆森，勿俾三子专修名。",
            "comment": ""
        },
        {
            "title": "书事七首",
            "content": "玛瑙遗基尚未斜，两京风物使人嗟。先皇月出曾游历，空见春风发落花。",
            "comment": ""
        }
    ]
}