{
    "dynasty": "宋",
    "author": "宋孝宗",
    "poems": [
        {
            "title": "柑橘",
            "content": "碧玉枝柯柑橘林，开花结子未成金。何当烂熟经霜露，更约提壶一访寻。",
            "comment": ""
        },
        {
            "title": "新晴有感",
            "content": "春风归草木，晓日丽山河。物滞欣逢泰，时丰自此多。神州应未远，当继沛中歌。",
            "comment": ""
        },
        {
            "title": "题刁光胤画册·蜂蝶戏猫图",
            "content": "白泽形容玉兔毛，纷纷鼠辈命难逃。后村诗与涪翁咏，未及崔公一议高。",
            "comment": ""
        },
        {
            "title": "和史浩曲宴澄碧殿诗",
            "content": "揖逊荷帝尧，寅恭五元祀。治道贵清静，圣言有深旨。谁歌元首明，自得股肱喜。跻民期仁寿，距肯中道止。力逐乐彼田，坐贾安於市。岁行阅丰登，国论销委靡。予力初何能，济济赖多士。矧予有元老，中立而不倚。居东逾三年，不远来千里。未遂赤松游，辍诵青琅蕊。皓首持六经，日侍明光里。翼乎鸿遇风，纵矣鱼在水。儒行绝瑕疵，道心无尘滓。挺挺松柏姿，巉巉山岳峙。予惟日万几，至仁同一视。西成锡小宴，促坐才尺咫。湛露愧歌周，置酒非封齿。归美见新诗，如卿能有几。眷言澄碧行，胜赏得迂趾。亦屡引公卿，对此谈政理。虚心欲受人，忠言资逆耳。腾瘠天下肥，至乐无易此。颇念文武疆，六合尚殊轨。东都会诸侯，宣王昔於是。期尔罄嘉谋，使我勋业起。勿以方燕颐，所书聊复尔。卮酒正须酹，话言未能已。都护万年觞，何当至庭戺。文章藉老手，直笔中兴纪。载嘉矍铄翁，焉得辞骫骳。",
            "comment": ""
        },
        {
            "title": "高宗皇帝挽词五首",
            "content": "梦断尧千岁，神游汉五陵。洛京元在望，禹穴且相仍。仗卫凄烟合，笳箫冻雨凝。漫磨千丈石，未是颂中兴。",
            "comment": ""
        },
        {
            "title": "题刁光胤画册·雪里山茶图",
            "content": "一枝残雪照山城，春意原非复后生。羞把红颜媚儿女，梅兄知我岁寒情。",
            "comment": ""
        },
        {
            "title": "题皇雩山图",
            "content": "仙鹅飞去是何年，灵迹犹存古岭边。藤老龙蟠疑护法，山幽禽语是逃禅。水攀古木身忘倦，口吸香泉骨欲仙。邻叟不知唐世远，犹言谢母旧因缘。",
            "comment": ""
        },
        {
            "title": "比幸玉津园纵观春事适霁色可喜待制洪迈有诗",
            "content": "春郊柔绿遍桑麻，小驻芳园览物华。应信吾心非暇逸，顿回晴意绝咨嗟。每思富庶将同乐，敢务游畋漫自夸。不似华清当日事，五家车骑烂如花。",
            "comment": "【注释】【原题】：比幸玉津园纵观春事适霁色可喜待制洪迈有诗因同其韵"
        },
        {
            "title": "题刁光胤画册·雪景水仙图",
            "content": "黄冠翠帔玉为姿，何处春风一见之。未到湘江清绝地，试看山谷老人诗。",
            "comment": ""
        },
        {
            "title": "冷泉堂",
            "content": "山中秀色何佳哉，一峰独立名飞来。参差翠麓俨如画，石骨苍润神所开。忽开彷像来宫囿，指顾已惊成列岫。规模绝似灵隐前，面势恍疑天竺后。孰云人力非自然，千岩万壑藏云烟。上有峥嵘倚空之翠岭，下有潺湲漱玉之飞泉。一堂虚敞临清沼，密荫交加森羽葆。山头草木四时春，阅尽岁寒人不老。圣心山光水色无尽时，长将挹向杯中渌。",
            "comment": ""
        },
        {
            "title": "句",
            "content": "富贵必从勤苦得，男儿须读五车书。",
            "comment": ""
        },
        {
            "title": "题刁光胤画册·雪松图",
            "content": "梦中衣褐定何祥，明眎由来世泽长。谁拟前身是韩子，为他毛颖著文章。",
            "comment": ""
        },
        {
            "title": "题金山",
            "content": "屹然山立枕中流，弹压东南二百州。狂虏来临须破胆，何劳平地战貔貅。",
            "comment": ""
        },
        {
            "title": "题刁光胤画册·五羊图",
            "content": "霜风不动节毛尘，同沐中原水草春。苏武还朝典属国，一时高爵岂庸人。",
            "comment": ""
        },
        {
            "title": "题刁光胤画册·江南风景图",
            "content": "秋雨池塘透晚凉，晴蜓飞处白苹香。江南风景堪图画，怪得先生一□长。",
            "comment": ""
        },
        {
            "title": "新秋雨过述怀",
            "content": "雨声乱秋声，驱暑逾南海。凉月倍清辉，细云变文彩。长空肃无限，远山青不改。沉吟感素商，凄清鸣万籁。平生雄武心，览镜朱颜在。岂惜常忧勤，规恢须广大。",
            "comment": ""
        },
        {
            "title": "赐圆觉寺僧德信二首",
            "content": "坐久方知春昼长，静中心地自清凉。人人圆觉何曾觉，但见尘劳尽日狂。",
            "comment": ""
        },
        {
            "title": "秋日临幸秘书省因成近体诗平处赐丞相史浩以",
            "content": "玉轴牙签焕宝章，簪绅侍列映秋光。宴开芳阁儒风盛，坐对蓬山逸兴长。稽古右文惭菲德，礼贤下士法前王。欲臻至治观熙洽，更罄嘉谋为赞襄。",
            "comment": "【注释】【原题】：秋日临幸秘书省因成近体诗平处赐丞相史浩以下"
        },
        {
            "title": "题刁光胤画册·芙蓉泉石图",
            "content": "托根不与鞠为双，历尽霜风未肯降。本自无心那有怨，年年清艳照秋江。",
            "comment": ""
        },
        {
            "title": "高宗皇帝挽词五首",
            "content": "草昧千龄旦，飚回九县尘。皇天开我宋，丹极下真人。指顾山河定，欢呼历数新。断鳌重立极，更与物为春。",
            "comment": ""
        },
        {
            "title": "句",
            "content": "闾阎多勃郁，有愧此闲身。",
            "comment": ""
        },
        {
            "title": "送虞丞相抚蜀",
            "content": "一德如公岂合闲，聊分西面欲忧宽。不辞论道虚台席，暂假宣威筑将坛。风教已兴三蜀静，干戈载戢万方安。归来尚想终霖雨，未许乡人衣锦看。",
            "comment": ""
        },
        {
            "title": "赐圆觉寺僧德信二首",
            "content": "古寺春山青更妍，长松修竹翠含烟。汲泉拟欲增茶兴，暂就僧房借榻眠。",
            "comment": ""
        },
        {
            "title": "赐赵士忠二首",
            "content": "职事烦填委，文墨分消散。驰翰未暇食，日昃不知晏。沈迷簿书领，回回自昏乱。释此出西城，登高且游观。方塘含白水，中有凫与雁。安得肃肃羽，从尔游波澜。",
            "comment": ""
        },
        {
            "title": "游玉津园赐皇太子以下官",
            "content": "一天秋色破寒烟，别籞连堤压巨川。欣见岁功成万宝，因行射礼命群贤。腾腾喜气随飞羽，袅袅凄风入控弦。文武从来资并用，酒馀端有侍臣篇。",
            "comment": ""
        },
        {
            "title": "题张曲江像",
            "content": "鹿入深宫花解愁，牛登高鼎餗伤休。当时若听履霜语，岂到峨嵋山尽头。",
            "comment": ""
        },
        {
            "title": "赐灵隐住持德光",
            "content": "大暑流金石，寒风结冻云。梅花香度远，自有一枝春。",
            "comment": ""
        },
        {
            "title": "题刁光胤画册·葵石图",
            "content": "中央正色殊堪重，况复丹心向太阳。可信化工深意在，只教此本染宫黄。",
            "comment": ""
        },
        {
            "title": "题周文矩合乐士女图",
            "content": "今夜调琴忽有情，欲弹惆怅忆崔卿。何人解爱中徽上，秋思头边八九声。",
            "comment": ""
        },
        {
            "title": "俞延禧进古涧松以诗赐之",
            "content": "荦确奔流泻玉虹，凛然云干拟蟠空。红尘车马稠如织，梦入苍烟万壑风。",
            "comment": ""
        },
        {
            "title": "潜邸恭和御制净明院梅岩诗",
            "content": "秀色环亭拥霁霞，修筠冰艳数枝斜。东君欲奉天颜喜，故遣融和放早花。",
            "comment": ""
        },
        {
            "title": "高宗皇帝挽词五首",
            "content": "揖逊光尧德，重华愧有虞。居然将菲质，正尔绍皇图。履焘兼君父，文明炤典谟。大恩浑未报，血泪一时俱。",
            "comment": ""
        },
        {
            "title": "九月二十二日晚秋曲宴",
            "content": "昊穹垂佑福群生，凉德惟知监守成。禾黍三登占叶气，箫韶九奏播欢声。未央秋晚林塘静，太液波閒殿阁明。嘉与臣邻同燕乐，益修庶政答丕平。",
            "comment": ""
        },
        {
            "title": "西太乙宫陈朝桧",
            "content": "道人手种几生前，鹤骨龙姿尚宛然。双干一先神物化，九朝三见太平年。忽惊华构依岩出，乞与佳名到处传。此柏未枯君记取，灰心聊伴小乘禅。",
            "comment": ""
        },
        {
            "title": "赐赵士忠二首",
            "content": "志士惜日短，愁人知夜长。摄衣步前庭，仰观南雁翔。淳景随形运，流响归空房。清风何飘飘，微月出西方。繁星依青天，列宿自成行。蝉鸣高树间，野鸟号东厢。纖云时髣髴，渥露沾我裳。良时无停景，北斗忽低昂。常恐寒节至，凝气结为霜。落叶随风摧，一绝如流光。",
            "comment": ""
        },
        {
            "title": "又赐颂",
            "content": "欲言心佛鸡分别，俱是精微无碍通。跳出千重缚不住，天涯海角任西风。",
            "comment": ""
        },
        {
            "title": "句",
            "content": "称此一天风月好，橘香酒熟待君来。",
            "comment": ""
        },
        {
            "title": "高宗皇帝挽词五首",
            "content": "赤伏兴王业，巍巍四十年。佛狸方送死，天马合争先。自厌兵车会，亲提造化权。此疆并尔界，恩德到渊泉。",
            "comment": ""
        },
        {
            "title": "高宗皇帝挽词五首",
            "content": "不谓神仙窟，今时异昔时。鼎湖龙去远，社首凤来迟。顾毕三年制，惊闻七月期。痛心思继代，不忘有声诗。",
            "comment": ""
        },
        {
            "title": "题刁光胤画册·双飞蛱蝶图",
            "content": "融融风日杂花开，一雨凋残满绿苔。倘有红妆来拾翠，无端蝴蝶斗飞来。",
            "comment": ""
        },
        {
            "title": "题刁光胤画册·竹菊图",
            "content": "赋得闲情思独工，想携卮酒对芳丛。铅华不为春争艳，留得先生醉颊红。",
            "comment": ""
        }
    ]
}