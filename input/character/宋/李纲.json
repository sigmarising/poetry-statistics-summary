{
    "dynasty": "宋",
    "author": "李纲",
    "poems": [
        {
            "title": "水龙吟",
            "content": "际天云海无涯，径从一叶舟中渡。天容海色，浪平风稳，何尝有飓。鳞甲千山，笙镛群籁，了无遮护。笑读君佳阕，追寻往事，须信道、忘来去。闻说钓鲸公子，为才名、鹗书交举。高怀澹泊，柏台兰省，留连莫住。万里闽山，不从海道，寄声何处。怅七年契阔，无因握手，与开怀语。",
            "comment": ""
        },
        {
            "title": "感皇恩",
            "content": "九日菊花迟，茱萸却早。嫩蕊浓香自妍好。一簪华发，只恐西风吹帽。细看还遍插，人忘老。千古此时，清欢多少。铁马台空但荒草。旅愁如海，须把金尊销了。暮天秋影碧，云如扫。",
            "comment": ""
        },
        {
            "title": "减字木兰花",
            "content": "仙姝丽绝。被服红绡肤玉雪。火齐堆盘。常得杨妃带笑看。劳生重马。远贡长为千古话。林下甘芳。却准幽人餍饫尝。",
            "comment": ""
        },
        {
            "title": "喜迁莺",
            "content": "边城寒早。对漠漠暮秋，霜风烟草。战□长闲，刁斗无声，空使荷戈人老。陇头立马极目，万里长城古道。感怀处，问仲宣云乐，从军多少。缥缈。云岭外，夕烽一点，塞上传光小。玉帐尊罍，青油谈笑，肯把壮怀销了。画楼数声残角，吹彻梅花霜晓。愿岁岁静烟尘，羌虏常修邻好。",
            "comment": ""
        },
        {
            "title": "感皇恩",
            "content": "西阁夜初寒，炉烟轻袅。竹枕绸衾素屏小。片时清梦，又被木鱼惊觉。半窗残月影，天将晓。幻境去来，胶胶扰扰。追想平生发孤笑。壮怀消散，尽付败荷衰草。个中还得趣，从他老。",
            "comment": ""
        },
        {
            "title": "水调歌头",
            "content": "太白乃吾祖，逸气薄青云。开元有道，聊复乘兴一来宾。天子呼来方醉，洒面清泉微醒，馀吐试龙巾。词翰不加点，歌阕满宫春。笔风雨，心锦绣，极清新。大儿中令，神契兼有坐忘人。不识将军高贵，醉里指污吾足，乃敢尚衣嗔。千载已仙去，图象耸风神。",
            "comment": ""
        },
        {
            "title": "江城子",
            "content": "老饕嗜酒若鸱夷。拣珠玑。自蒸炊。篘尽云腴，浮蚁在瑶卮。有客相过同一醉，无客至，独中之。麴生风味有谁知。豁心脾。展愁眉。玉颊红潮，还似少年时。醉倒不知天地大，浑忘却，是和非。",
            "comment": ""
        },
        {
            "title": "水调歌头",
            "content": "如意始身退，此事古难谐。中年醉饮，多病闲去正当才。长爱兰亭公子，弋钓溪山娱适，甘旨及朋侪。衰疾卧江海，鸥鸟莫惊猜。酒初熟，招我友，共一杯。碧天云卷，高挂明月照人怀。我醉欲眠君去，醉醒君如有意，依旧抱琴来。尚有一壶酒，当复为君开。",
            "comment": ""
        },
        {
            "title": "减字木兰花",
            "content": "华清赐浴。宝瓮温泉浇腻玉。笑靥开时。一骑红尘献荔枝。明珠乍剖。自擘轻红香满手。锦袜罗囊。犹瘗当年驿路旁。",
            "comment": ""
        },
        {
            "title": "水龙吟",
            "content": "汉家炎运中微，坐令闰位馀分据。南阳自有，真人膺历，龙翔虎步。初起昆城，旋驱乌合，块然当路。想莽军百万，旌旗千里，应道是、探囊取。豁达刘郎大度。对勍敌、安恬无惧。提兵夹击，声喧天壤，雷风借助。虎豹哀嗥，戈鋋委地，一时休去。早复收旧物，扫清氛祲，作中兴主。",
            "comment": ""
        },
        {
            "title": "水调歌头",
            "content": "律吕自相召，韶頀不难谐。致君泽物，古来何世不须才。幸可山林高卧，袖手何妨闲处，醇酒醉朋侪。千里故人驾，不怕物情猜。秋夜永，更秉烛，且衔杯。五年离索，谁谓谈笑豁幽怀。况我早衰多病，屏迹云山深处，俗客不曾来。此日扫花径，蓬户为君开。",
            "comment": ""
        },
        {
            "title": "喜迁莺",
            "content": "边城寒早。恣骄虏、远牧甘泉丰草。铁马嘶风，毡裘凌雪，坐使一方云扰。庙堂折冲无策，欲幸坤维江表。叱群议，赖寇公力挽，亲行天讨。缥缈。銮辂动，霓旌龙旆，遥指澶渊道。日照金戈，云随黄伞，径渡大河清晓。六军万姓呼舞，箭发敌酋难保。虏情慑，誓书来，从此年年修好。",
            "comment": "【注释】[创作背景]这首咏史词记的是北宋真宗时的「澶渊之盟」，作者借咏史以讽喻现实。 [内容评析]上片首句至「欲幸坤维江表」，写契丹族辽国大军深入宋境，真宗无法应付。这正如词中所说的「庙堂折冲无策」。这句说，真宗虽召集群臣商议御敌对策，却无良计。他打算迁都成都，弃京城而南逃。「叱群议，赖寇公力挽，亲行天讨」，写寇准力请皇帝亲自带兵抗击辽军。真宗迫不得已，勉强亲自出征澶州（今河南濮阳）。下片写皇帝的亲征，果然给予抗辽官兵以极大鼓舞，宋军士气大振，在澶州城下一举打败了敌人，并射死辽国统军萧挞览。这正如词中所说：「箭发狄酋难保」。这一仗重创辽军，迫使辽国不得不求和。就在景德元年十二月（1005年），宋辽两国互立誓书，达成和议，史称「澶渊之盟」。 作此词时，宋朝国难当头，随时有覆灭的危险。而无论是钦宗还是高宗，都以避敌为宗旨，多次弃京出逃。李纲屡次进谏，举澶渊旧事为例，企图说服朝廷以武力抗御金兵，终未见效。此词对真宗朝的赞扬，无疑隐含着对当朝统治者的批评。 [难词注释]①坤维江表：「坤维」，指地的四角。成都远处西蜀，就此时宋的疆土而言，可谓地角天涯，故用「坤维」以喻其偏远。「江表」是指长江中下游的江南一带，自三国孙吴以来人称江表。"
        },
        {
            "title": "水龙吟",
            "content": "古来夷狄难驯，射飞择肉天骄子。唐家建国，北边雄盛，无如颉利。万马崩腾，皂旗毡帐，远临清渭。向郊原驰突，凭陵仓卒，知战守、难为计。须信君王神武。觇虏营、只从七骑。长弓大箭，据鞍诘问，单于非义。戈甲鲜明，旌麾光彩，六军随至。怅敌情震骇，鱼循鼠伏，请坚盟誓。",
            "comment": ""
        },
        {
            "title": "望庐山",
            "content": "多年不省庐山面，江上初从望中见。秀骨苍颜五老人，顾我欣然如素善。香炉顶上紫烟浮，瀑布遥看银汉流。云舒雾卷互明灭，倏忽变态无停留。却因幽梦寻邱壑，风花何物宛如昨。纵令真是梦中看，梦未觉时良不恶。平生所愿今乃偿，宽著日月游山房。青鞋布袜久已办，百钱挂杖聊徜徉。",
            "comment": ""
        },
        {
            "title": "望江南/忆江南",
            "content": "清昼永，幽致夏来多。远岸参差风扬柳，平湖清浅露翻荷。移棹钓烟波。凉一霎，飞雨洒轻蓑。满眼生涯千倾浪，放怀乐事一声歌。不醉欲如何。",
            "comment": ""
        },
        {
            "title": "水龙吟",
            "content": "莫春清淑之初，赏心最乐惟修禊。兰亭序饮，泛觞流咏，萧然适意。旧弼宗英，文章贤牧，肯临坰外。向碧山深处，寻花问柳，有佳气、随旌旆。寥落幽人寓止。惜僧园、缭云萦水。栽花种竹，凿池开径，渊明岂愧。美景良辰，玉颜方老，欲留何计。对残红嫩绿，开怀笑时，且须同醉。",
            "comment": ""
        },
        {
            "title": "丑奴儿/采桑子",
            "content": "枝头万点妆金蕊，十里清香。十里清香。解引幽人雅思长。玉壶贮水花难老，净几明窗。净几明窗。褪下残英蔌蔌黄。",
            "comment": ""
        },
        {
            "title": "念奴娇",
            "content": "茂陵仙客，算真是、天与雄才宏略。猎取天骄驰卫霍，如使鹰鸇驱雀。鏖战皋兰，犁庭龙碛，饮至行勋爵。中华疆盛，坐令夷狄衰弱。追想当日巡行，勒兵十万骑，横临边朔。亲总貔貅谈笑看，黠虏心惊胆落。寄语单于，两君相见，何苦逃沙漠。英风如在，卓然千古高著。",
            "comment": ""
        },
        {
            "title": "江城子",
            "content": "客中重九共登高。逼烟霄。见秋毫。云涌群山，山外海翻涛。回首中原何处是，天似幕，碧周遭。茱萸蕊绽菊方苞。左倾醪。右持螯。莫把闲愁，空使寸心劳。会取八荒皆我室，随节物，且游遨。",
            "comment": ""
        },
        {
            "title": "病牛",
            "content": "耕犁千亩实千箱，力尽筋疲谁复伤？但得众生皆得饱，不辞羸病卧残阳。",
            "comment": ""
        },
        {
            "title": "江城子",
            "content": "武夷山里一溪横。晚风清。断霞明。行至晞真、馆下月华生。仙迹灵踪知几许，云缥缈，石峥嵘。羽人同载小舟轻。玉壶倾。荐芳馨。酣饮高歌，时作步虚声。一梦游仙非偶尔，回棹远，翠烟凝。",
            "comment": ""
        },
        {
            "title": "永遇乐",
            "content": "秋色方浓，好天凉夜，风雨初霁。缺月如钩，微云半掩，的灿星河碎。爽来轩户，凉生枕簟，夜永悄然无寐。起徘徊，凭栏凝伫，片时万情千意。江湖倦客，年来衰病，坐叹岁华空逝。往事成尘，新愁似锁，谁是知心底。五陵萧瑟，中原杳杳，但有满襟清泪。烛兰缸，呼童取酒，且图径醉。",
            "comment": ""
        },
        {
            "title": "江城子",
            "content": "晓来江口转南风。静烟空。整云蓬。满眼高帆，隐映画图中。呕轧数声离岸橹，云暗淡，雪溟濛。扁舟归去五湖东。狎樵童。侣渔翁。不管人间，荣辱与穷通。试作五噫歌汉室，从隐遁，作梁鸿。",
            "comment": ""
        },
        {
            "title": "渔家傲",
            "content": "木落霜清秋色霁。菊苞渐吐金英碎。佳节不随东去水。谁得会。黄花开日重阳至。三径旧栽烟水外。故园凝望空流泪。香色向人如有意。挼落蕊。金尊满满从教醉。",
            "comment": ""
        },
        {
            "title": "望江南/忆江南",
            "content": "新月出，清影尚苍茫。学扇欲生青海上，如钩先挂碧霄傍。星斗焕文章。林下客，把酒挹孤光。斟酌嫦娥怜我老，故窥书幌照人床。此意自难忘。",
            "comment": ""
        },
        {
            "title": "望江南/忆江南",
            "content": "云棹远，南浦绿波春。日暖风和初解冻，饵香竿袅好垂纶。一钓得金鳞。风乍起，吹皱碧渊沦。红脍斫来龙更美，白醪酤得旨兼醇。一醉武陵人。",
            "comment": ""
        },
        {
            "title": "六幺令",
            "content": "长江千里，烟淡水云阔。歌沉玉树，古寺空有疏钟发。六代兴亡如梦，苒苒惊时月。兵戈凌灭。豪华销尽，几见银蟾自圆缺。潮落潮生波渺，江树森如发。谁念迁客归来，老大伤名节。纵使岁寒途远，此志应难夺。高楼谁设。倚阑凝望，独立渔翁满江雪。",
            "comment": "【注释】原序：次韵和贺方回金陵怀古，鄱阳席上作这首词大约作于南渡初期的被贬途中，词中借金陵怀古之题，抒抗金报国之志，直接表明自己的政治主张和不妥协态度。上片极写六朝古都——金陵的历史沧桑，写出了历史的无情。起二句点出金陵的地势特点：长江千里奔来，浩浩荡荡，江面宽阔，有“天堑”之称。也许是这一特有的地理条件，使金陵成为佳丽地、帝王州，然而长江犹如历史，也是最无情的，它不舍昼夜，奔腾到海不复回，带起了它所能带走的一切 ，“六代繁华，暗逐逝波声 ”，就是其中最重要的一宗。以下即从不同的侧面写六朝的消声灭迹 。“歌沉玉树，古寺空有疏钟发 ”，记下了这座古城的历史的足音，风靡一时的淫哇低唱已不复闻，只有疏缓的古寺钟声还在，感慨深沉。“玉树”，指《玉树后庭花》曲，为南朝最末一个帝王陈后主为其爱妃张丽华所制，一向被当作六朝荒淫的一个标志。如今这些亡国之音再也听不到了，自然意味着六朝的消失 。“六代兴亡如梦，苒苒惊时月 ”，接着从时间上慨叹六朝兴亡变化之速，至此又已过去了数百年。岁月流逝得如此之快，能不令人吃惊吗？“兵戈凌灭。豪华销尽，几见银蟾自圆缺”，是从金陵的形迹上看六朝的无影无踪的。兵戈，指战争；改朝换代时进行的战争把六朝帝王的淫侈奢华一扫而光，但见天边的月亮仍自管圆了缺，缺了圆。这与刘禹锡写的“淮水东边旧时月，夜深还过女墙来”用意相同 ，都是用日月山川的古今共存，仿佛有情，反衬出历史与时间的无情，分外令人感慨。下片主要表现词人的身世之感，抒写自己的抗战志向。“潮落潮生波渺，江树森如发”，从眼前景物落笔。鄱阳（今名波阳）临鄱阳湖，湖水通长江，从湖水的涨落联想到江潮的起伏，并与首句“ 长江千里”相应。因波而及江，因江而及树。这两句体现了他对景神驰，心潮起伏的情状。于是发出深深的感慨：“谁念迁客归来，老大伤名节 。”意即谁能体谅到我是被朝中奸邪排挤打击，贬斥到此的一个迁客呢？人已老大，而声名节操尚未确立，能不悲伤吗？以下五句即缘此生发 ，表明坚贞不屈的立场 。“纵使岁寒途远，此志应难夺 ”，直抒胸臆 。“岁寒”指的是困境、逆境；“途远”，指达到目的所费的时日。此二句说不管环境如何恶劣，道路多么遥远，我的为挽救民族的危亡而抗战到底的意志决不改变。结三句却变换一种方式 ，用一个寒江独钓的渔翁形象表明自己独立不移、坚韧不拔的斗争精神。由于柳宗元《江雪》一诗所塑造的渔翁形象已深入人心，以此作结，不仅将作者的磊落之气、坚贞之节表露无遗，而且神思旷远，颇有余味。此词虽先敷设一层悲愁暗淡的色彩，却不掩抗金报国的豪气，上片的低沉、顿挫、悱恻与下片的高昂、慷慨、豪迈水乳交融，意脉贯通，表达了作者在悲愤中奋起的志向。全词气氛清冷，场面阔远，意境深远，格调刚毅。写景文字不多，但颇具特色，景物立体感强，有动有静 ，有声有色。词中抒情手法多种多样，既有直接的议论抒情，又有间接的以景抒情。作者吊古怀今，表达出忧国伤怀的思绪和感慨。"
        },
        {
            "title": "江城子",
            "content": "春来江上打头风。吼层空。卷飞蓬。多少云涛，雪浪暮江中。早是客情多感慨，烟漠漠，雨濛濛。梁溪只在太湖东。长儿童。学庞翁。谁信家书，三月不曾通。见说浙河金鼓震，何日到，羡归鸿。",
            "comment": ""
        },
        {
            "title": "江城子",
            "content": "琉璃滑处玉花飞。溅珠玑。喷霏微。谁遣银河，一派九天垂。昨夜白虹来涧饮，留不去，许多时。幽人独坐石嶔ㄛ。赏清奇。濯涟漪。不怕深沈，潭底有蛟螭。澒洞但闻金石奏，猿鸟乐，共忘归。",
            "comment": ""
        },
        {
            "title": "望江南/忆江南",
            "content": "云岭水，南北自分流。触目澜翻飞雪浪，赴溪盘屈转琼钩。呜咽不胜愁。归去客，征骑远闽州。路入江南春信未，日行北陆冷光浮。还揽旧貂裘。",
            "comment": ""
        },
        {
            "title": "减字木兰花",
            "content": "茫茫云海。方丈蓬壶何处在。拟泛轻舟。一到金鳌背上游。琼楼珠室。千岁蟠桃初结实。月冷风清。试倩双成吸玉笙。",
            "comment": ""
        },
        {
            "title": "望江南/忆江南",
            "content": "新酒熟，云液满香篘。溜溜清声归小瓮，温温玉色照瓷瓯。饮兴浩难收。嘉客至，一酌散千忧。顾我老方齐物论，与君同作醉乡游。万事总休休。",
            "comment": ""
        },
        {
            "title": "喜迁莺",
            "content": "江天霜晓。对万顷雪浪，云涛弥渺。远岫参差，烟树微茫，阅尽往来人老。浅沙别浦极望，满目馀霞残照。暮云敛，放一轮明月，窥人怀抱。杳杳。千里恨，玉人一别，梦断无音耗。手拈江梅，枝头春信，欲寄算应难到。画船片帆浮碧，更值风高波浩。几时得向尊前，销却许多烦恼。",
            "comment": ""
        },
        {
            "title": "喜迁莺 晋师胜淝上",
            "content": "长江千里，限南北，雪浪云涛无际。天险难逾，人谋克壮，索虏岂能吞噬！阿坚百万南牧，倏忽长驱吾地。破强敌，在谢公处画，从容颐指。奇伟！淝水上，八千戈甲，结阵当蛇豕。鞭弭周旋，旌旗麾动，坐却北军风靡。夜闻数声鸣鹤，尽道王师将至。延晋祚，庇烝民，周雅何曾专美。",
            "comment": "【注释】此为咏史之作 。词中以历史上有名的淝水之战，借古喻今，颂扬历史英杰的丰功伟绩，期望自己能为南宋抗金大业建立功勋 。词中叙事不少，也有议论，但不乏形象之生动。长江之险壮，鏖战之激烈，都写得有声有色。上片写淝水之战的地理环境和东晋方面的运筹准备情况。开篇极写长江“ 天险难逾 ”，加之“ 人谋克壮 ”（指人的谋略宏伟远大 ），使北方强敌无奈我何。接着便用淝水之战的史实为证。《晋书·谢安传》记载 ，苻坚军队南下时，谢安领导抗击，非常镇定，处理规画很得当。前方谢玄等击败苻坚军队后 ，“有驿书至 。安方对客围棋 ，看书既竟 ，便摄放床上，了无喜色，棋如故。客问之，徐答云：小儿辈遂已破贼。”谢安面对投鞭可以断流的百万雄师 ，而能沉着镇定 ，运整个战局于股掌之间，从而取得“破强敌”的伟大胜利。词之下片着重写淝水战役中的“奇伟”场面。《晋书·谢玄传》记载：谢玄与谢琰、谢伊等率精兵八千涉淝水，与秦军决战淝水南，杀秦军大将苻融（苻坚弟 ），苻坚也中流矢，秦军溃败，死者不可胜数。余众弃甲宵遁 ，听到风声鹤唳，认为是晋的追兵来到，惊惶万状。下片内容，大致就是根据这段历史记载写成的。“八千戈甲，结阵当蛇豕”，谢玄以八千兵勇渡淝水，冲杀数十倍于己的大敌，此“ 奇伟”之一也；“鞭弭周旋”三句，指晋军与强敌周旋，“旌旗麾动”，便使北军望风披靡 ，指挥何等英明，将士多么善战，大有“谈笑间，强虏灰飞烟灭”之势，此“奇伟”之二也；“夜闻数声鸣鹤，尽道王师将至”，生动描绘了敌军风声鹤唳、草木皆兵的丧胆情景，反衬了晋军出奇制胜 ，取得历史罕见的以少胜多的辉煌战果 ，此“奇伟”之三也。最后三句赞美淝水战役的胜利，使晋朝延长国祚，广大民众得到庇护，这一辉煌的功业，即使《诗经·小雅》所歌颂的周宣王中兴之功，也不能专美于前。此词结构谨严，语言刚劲，风格沉雄，是咏史词中的佳作。作者对于战争的描写，层层推进，有务不紊，既明写东晋方面的地利、人和，又暗写前秦由长驱直入到仓皇溃败的全过程，显示出作者高超的艺术表现技巧。除此词外，作者另有六首出色的咏史词。这些词，以其鲜明生动的形象、沉雄遒劲的风格慷慨激昂的爱国热情而为世人称道，在李纲仅存的五十余首词中放射出耀人的光彩。"
        },
        {
            "title": "玉蝴蝶",
            "content": "万古秣陵江国，舣舟烟岸，千里云林。故垒高楼，凝望远水遥岑。景阳钟、那闻旧响，玉树唱、空有馀音。感春心。六朝遗事，萧索难寻。甘泉法从弟兄芝玉，顾我情深。契阔相思，岂知今日共登临。对尊俎、休辞痛饮，伤志节、须且高吟。柳摇金。断霞轻霭，残照西沈。",
            "comment": ""
        },
        {
            "title": "水调歌头",
            "content": "秋杪暑方退，清若玉壶冰。高楼对月，天上宫殿不曾扃。散下凄然风露，影照江山如昼，浑觉俗缘轻。弋者欲何慕，鸿羽正冥冥。世间法，唯此事，最堪凭。太虚心量，聊假梨枣制颓龄。但使心安身健，静看草根泉际，吟蚓与飞萤。一坐小千劫，无念契无生。",
            "comment": ""
        },
        {
            "title": "雨霖铃",
            "content": "蛾眉修绿。正君王恩宠，曼舞丝竹。华清赐浴瑶甃，五家会处，花盈山谷。百里遗簪堕珥，尽宝钿珠玉。听突骑、鼙鼓声喧，寂寞霓裳羽衣曲。金舆还幸匆匆速。奈六军不发人争目。明眸皓齿难恋，肠断处、绣囊犹馥。剑阁峥嵘，何况铃声，带雨相续。谩留与、千古伤神，尽入生绡幅。",
            "comment": ""
        },
        {
            "title": "望江南/忆江南",
            "content": "归去客，迂骑过江乡。茅店鸡声寒逗月，板桥人迹晓凝霜。一望楚天长。春信早，山路野梅香。映水酒帘斜扬日，隔林渔艇静鸣榔。杳杳下残阳。",
            "comment": ""
        },
        {
            "title": "水调歌头",
            "content": "物我本虚幻，世事若俳谐。功名富贵，当得须是个般才。幸有山林云水，造物端如有意，分付与吾侪。寄语旧猿鹤，不用苦相猜。醉中适，一杯尽，复一杯。坐间有客，超诣言笑可忘怀。况是清风明月，如会幽人高意，千里自飞来。共笑陶彭泽，空对菊花开。",
            "comment": ""
        },
        {
            "title": "水龙吟",
            "content": "笑不知天命，明珠玉斗，漫撞令碎。",
            "comment": ""
        },
        {
            "title": "江城子",
            "content": "去年九日在衡阳。满林霜。俯潇湘。回雁峰头，依约雁南翔。遥想茱萸方遍插，唯少我，一枝香。今年佳节幸相将。陟层冈。举华觞。地暖风和，犹未菊开黄。此会明年知健否，判酩酊，醉秋光。",
            "comment": ""
        },
        {
            "title": "望江南/忆江南",
            "content": "新阁就，向日借清光。广厦生风非我志，小窗容膝正相当。聊此傲羲皇。狨尾拂，高挂木绳床。老病维摩谁问疾，散花天女为焚香。恰好细商量。",
            "comment": ""
        },
        {
            "title": "望江南/忆江南",
            "content": "江上雪，独立钓渔翁。箬笠但闻冰散响，蓑衣时振玉花空。图画若为工。云水暮，归去远烟中。茅舍竹篱依小屿，缩鳊圆鲫入轻笼。欢笑有儿童。",
            "comment": ""
        },
        {
            "title": "水龙吟",
            "content": "晚春天气融和，乍惊密雪烟空坠。因风飘荡，千门万户，牵情惹思。青眼初开，翠眉才展，小园长闭。又谁知化作，琼花玉屑，共榆荚、漫天起。深院美人慵困，乱云鬟、尽从妆缀。小廊回处，氍毹重叠，轻拈却碎。飞入楼台，舞穿帘幕，总归流水。怅青春又过，年年此恨，满东风泪。",
            "comment": ""
        },
        {
            "title": "西江月",
            "content": "意态何如涎涎，轻盈只恐飞飞。华堂偏傍主人栖。好与安巢稳戏。揽断楼中风月，且看掌上腰支。谪仙词赋少陵诗。万语千言总记。",
            "comment": ""
        },
        {
            "title": "减字木兰花",
            "content": "龟台金母。绀发芳容超敻古。绛节霓旌。青鸟传言若可凭。瑶池龙宴。零落碧桃香片片。八骏西巡。更有何人继後尘。",
            "comment": ""
        },
        {
            "title": "念奴娇",
            "content": "暮云四卷，淡星河、天影茫茫垂碧。皓月浮空，人尽道，端的清圆如璧。丹桂扶疏，银蟾依约，千古佳今夕。寒光委照，有人独坐秋色。怅念老子平生，粗令婚嫁了，超然闲适。误缚簪缨遭世故，空有当时胸臆。苒苒流年，春鸿秋燕，来往终何益。云山深处，这回真是休息。",
            "comment": ""
        },
        {
            "title": "望江南/忆江南",
            "content": "烟艇稳，浦溆正清秋。风细波平宜进楫，月明江静好沈钩。横笛起汀洲。鲈鳜美，新酿蚁醅浮。休问六朝兴废事，白苹红蓼正凝愁。千古一渔舟。",
            "comment": ""
        },
        {
            "title": "一翦梅",
            "content": "数点梅花玉雪娇。烟水篱边，半袅青梢。横斜疏影月黄昏，谁使天香，暗淡飘飘。半醉佳人酒未消。宝髻偏时，插更斜袅。尊前还唱早梅词，琼醑何如，□□□□。",
            "comment": ""
        },
        {
            "title": "念奴娇",
            "content": "晚唐姑息，有多少方镇，飞扬跋扈。淮蔡雄藩联四郡，千里公然旅拒。同恶相资，潜伤宰辅，谁敢分明语。媕婀群议，共云旄节应付。於穆天子英明，不疑不贰处，登庸裴度。往督全师威令使，擒贼功名归诉。半夜衔枚，满城深雪，忽已亡悬瓠。明堂坐治，中兴高映千古。",
            "comment": ""
        },
        {
            "title": "丑奴儿/采桑子",
            "content": "幽芳不为春光发，直待秋风。直待秋风。香比馀花分外浓。步摇金翠人如玉，吹动珑�怠４刀�珑�怠Ｇ∷蒲�台月下逢。",
            "comment": ""
        },
        {
            "title": "望江南/忆江南",
            "content": "征骑远，千里别沙阳。泛碧斋傍凝翠阁，凄云寺里印心堂。回首意茫茫。分水岭，烟雨正凄凉。南望瓯闽连海峤，北归吴越过江乡。极目暮云长。",
            "comment": ""
        },
        {
            "title": "苏武令",
            "content": "塞上风高，渔阳秋早。惆怅翠华音杳。驿使空驰，征鸿归尽，不寄双龙消耗。念白衣、金殿除恩，归黄阁、未成图报。谁信我、致主丹衷，伤时多故，未作救民方召。调鼎为霖，登坛作将，燕然即须平扫。拥精兵十万，横行沙漠，奉迎天表。",
            "comment": ""
        },
        {
            "title": "水调歌头",
            "content": "花径不曾扫，蓬户为君开。元戎小队，清晓佳客与同来。我为衰迟多病，且恁浇花艺药，随分葺池台。多谢故人意，迂访白云隈。暮春月，修禊事，会兰斋。一觞一咏，何愧当日畅幽怀。况是茂林修竹，映带清流湍激，山色碧崔嵬。勿复叹陈迹，且为醉金杯。",
            "comment": ""
        },
        {
            "title": "望江南/忆江南",
            "content": "新雨足，一夜满南塘。粳稻向成初吐秀，芰荷虽败尚馀香。爽气入轩窗。澄霁後，远岫更青苍。两部蛙声鸣鼓吹，一天星月浸光芒。秋色陡凄凉。",
            "comment": ""
        }
    ]
}