{
    "dynasty": "宋",
    "author": "胡松年",
    "poems": [
        {
            "title": "石州词/石州慢",
            "content": "月上疏帘，风射小窗，孤馆岑寂。一杯强洗愁怀，万里堪嗟行客。乱山无数，晚秋云物苍然，何如轻抹淮山碧。喜气拂征衣，作眉间黄色。役役。马头尘暗斜阳，陇首路回飞翼。梦里姑苏城外，钱塘江北。故人应念我，负吹帽佳时，同把金英摘。归路且加鞭，看梅花消息。",
            "comment": ""
        },
        {
            "title": "石州词/石州慢",
            "content": "歌阕阳关，肠断短亭，惟有离别。画船送我薰风，瘦马迎人飞雪。平生幽梦，岂知塞北江南，而今真叹河山阔。屈指数分携，早许多时节。愁绝。雁行点点云垂，木叶霏霏霜滑。正是荒城落日，空山残月。一尊谁念我，苦憔悴天涯，陡觉生华发。赖有紫枢人，共扬鞭丹阙。",
            "comment": ""
        }
    ]
}