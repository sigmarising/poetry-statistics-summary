{
    "dynasty": "宋",
    "author": "赵磻老",
    "poems": [
        {
            "title": "鹧鸪天",
            "content": "堂上年时见烛花。青毡还入旧时家。芝函瑞色回春早，绿野东风转岁华。催召传，稳铺沙。垒尊今日枣如瓜。诞辰更接传柑宴，莲炬通宵唤草麻。",
            "comment": ""
        },
        {
            "title": "满江红",
            "content": "潇洒星郎，吹绿鬓、胜游霞举。秋又半，月磨云翳，籁传风语。太一青黎光对射，中流荡漾莲舟舞。戏人间、今夜水精宫，前无古。吾家是，蓬山侣。歌舞袖，苹花渚。拟问津斜汉，乘槎南浦。谒帝通明今得便，素娥拍手心先许。笑画阑、三十六宫秋，花如土。",
            "comment": ""
        },
        {
            "title": "满江红",
            "content": "西郭园林，湖光净、暮寒清溢。明月上，近环山翠，远摇天碧。粉泽兰膏违俗尚，岩花磴蔓从谁觅。问近来、铛脚许何人，吾其一。欢乐事，休教毕。经後夜，思前日。想无心不竞，水流云出。物外烟霞供啸咏，个中鱼鸟同休逸。又何须、浮海访三山，寻仙迹。",
            "comment": ""
        },
        {
            "title": "醉蓬莱",
            "content": "记青蛇感异，後日扶颠，太平人瑞。壮岁弹冠，有经邦高志。晚上文墀，载严霜简，便云龙交际。紫极旋枢，金蝉映衮，乾坤开霁。底事当时，饮江胡马，一望云旗，倒戈投贽。此片丹心，几风声鹤唳。烟息尘收，水明山丽，只五湖相记。今夜华灯，火城信息，千年荣贵。",
            "comment": ""
        },
        {
            "title": "生查子",
            "content": "金门一免时，离绪纷如缕。想像切云高，晓日罗昏雾。峨冠补衮人，不是无心处。欲效贡公弹，衣钵知谁付。",
            "comment": ""
        },
        {
            "title": "南柯子/南歌子",
            "content": "体质娟娟静，花纹细细装。翠筠初得试新忙。睡起鬓云撩乱、趣泉汤。多病心常捧，新词字带香。管教涂泽到云窗。办下谢君言语、巧如簧。",
            "comment": ""
        },
        {
            "title": "念奴娇",
            "content": "冰蟾驾月，荡寒光、不见层波层碧。几岁中秋争得似，云卷秋声寂寂。多谢星郎，来陪贤令，快赏鳌峰极。广寒宫近，素娥不靳馀力。夜久露落琼浆，神京归路，有云翘前迹。当日仙人曾驭气，只学神交龟息。今夜清尊，一齐分付，稳是乘槎客。天津重到，霓裳何似闻笛。",
            "comment": ""
        },
        {
            "title": "满江红",
            "content": "见说春时，新波涨、二川溶溢。今底事、沙痕犹褪，石渠悭碧。人意不须长作解，兴来便向杯中觅。纵茂林修竹记山阴，千年一。薰吹动，春工毕。桥上景，壶中日。况梅肥笋嫩，雨微鱼出。只恐延英催入觐，不教绿野长均逸。任多情、胡蝶满园飞，狂踪迹。",
            "comment": ""
        },
        {
            "title": "水调歌头",
            "content": "梅仙了无讼，拄笏看西山。山涵秋晓，水光磨荡有无间。自是灵襟空洞，更望风云吞吐，浩渺白鸥闲。高诵远游赋，独立桂香阑。谩常谈，如观水，要观澜。物情长在，人生何用苦求难。随我一觞一咏，任彼非元彼非白，唯放酒杯宽。富贵偿来事，天道管知还。",
            "comment": ""
        },
        {
            "title": "醉蓬莱",
            "content": "听都人歌咏，便启金瓯，再登元老。山色溪声，与春风齐到。补衮工夫，望梅心绪，见丹青重好。鹊噪晴空，灯迎诞节，槐堂欢笑。正是元宵，满天和气，璧月流光，雪消寒峭。今夜今年，表千年同照。万象森罗，一奁清莹，影山河多少。玉烛调新，彩眉常喜，寰瀛春晓。",
            "comment": ""
        },
        {
            "title": "南柯子/南歌子",
            "content": "世上渊明酒，人间陆羽茶。东山无妓有莲花。隐隐仙家鸡犬、路非赊。积霭犹张幕，轻雷似卷车。要令长袖舞胡靴。须是檐头新霁、鹊查查。",
            "comment": ""
        },
        {
            "title": "永遇乐",
            "content": "香雪堆梅，绣丝蹙柳，仙馆春到。午夜华灯，烘春艳粉，月借今宵好。衮衣摇曳，簪缨闲绕，共祝大椿难老。望台躔、明星一点，冰壶表里相照。诞弥令节，欣欣物态，共喜重生周召。八鼎勋庸，九夷姓字，策杖孤鸿杳。鸦啼鹊噪，兰馨松茂，把酒共春一笑。管如今、盐梅再梦，夜铃命诏。",
            "comment": ""
        },
        {
            "title": "浣溪沙",
            "content": "刘氏风流设此冠。今谁将去伴珠鬟。君家兄弟二俱难。驰去请观流汗马，钓时休等烂银盘。明朝吟咏有方干。",
            "comment": ""
        },
        {
            "title": "鹧鸪天",
            "content": "白日青天一旦明。旧时勋业此时情。延英再许裴公对，商鼎须调传说羹。千万载，辅宗祊。挚天八柱愈峥嵘。将军犁却龙庭後，岁傍鳌山奏太平。",
            "comment": ""
        },
        {
            "title": "生查子",
            "content": "斜日下平川，楼角销霞缕。摆尽浊尘缨，画栋萦非雾。平生许子穷，今到知音处。约伴玉簪游，好梦从天付。",
            "comment": ""
        },
        {
            "title": "生查子",
            "content": "朝路进贤归，厌听歌金缕。不念玉堂花，豹隐南山雾。漉酒未巾时，暑槛披风处。子夏不兼人，并与诗筒付。",
            "comment": ""
        },
        {
            "title": "生查子",
            "content": "章甫不如人，翠绾垂杨缕。纤手送来时，罗帕缄香雾。貂婵懒上头，渭水知何处。风月共垂竿，脱帽须亲付。",
            "comment": ""
        },
        {
            "title": "浣溪沙",
            "content": "懒画娥眉倦整冠。笋苞来点镜中鬟。承恩容易报恩难。鬒发未饶青箬笠，素鳞行簇水晶盘。流觞元自不相干。",
            "comment": ""
        }
    ]
}