{
    "dynasty": "宋",
    "author": "释仲皎",
    "poems": [
        {
            "title": "题西白山观雪",
            "content": "西白名山处，那堪踏雪观。四围银世界，一色玉峰峦。夜色和天冷，清辉放月寒。溪梅初一二，著意为渠看。",
            "comment": ""
        },
        {
            "title": "怀剡川故居",
            "content": "烟光流转太骎骎，山见春山换绿阴。蝴蝶梦中新岁病，杜鹃声裹故乡心。焦桐冷却风三尺，瘦竹拖来月一寻。早晚掉头归小隐，诛茅千嶂白云深。",
            "comment": ""
        },
        {
            "title": "送僧入三峰",
            "content": "上人瞿昙裔，律身玉无瑕。力究毗尼论，注汪海无涯。振锡复何许，三峰隐苍霞。堂上大道师，灵芝发根芽。相见涌法施，冬冬鼓声挝。上人从之游，勿惮岁月遐。坐待霜露熟，香风散天葩。",
            "comment": ""
        },
        {
            "title": "题东白山轩",
            "content": "竹外泉声急，松心月色寒。人间推旷绝，只自倚阑干。",
            "comment": ""
        },
        {
            "title": "次韵王性之梅花",
            "content": "春到寒林雪得知，雪中谁解认芳姿。溪山飞上一轮月，香满风前独立时。",
            "comment": ""
        },
        {
            "title": "归鸿阁",
            "content": "精舍傍修岭，道山随眼明。山遗僧偃迹，水作剡溪声。无雨竹亦润，有风松更清。上方真可住，不用触归情。",
            "comment": ""
        },
        {
            "title": "怀剡川故居",
            "content": "断雪流水古岩隈，忆得柴门半扇开。雪打子猷船上过，春从灵运屐边来。逃禅野榻排芳草，觅句寒崖扫落苔。容易三年抛绝去，不胜啼月晓猿哀。",
            "comment": ""
        },
        {
            "title": "庵居",
            "content": "啼切孤猿晓更哀，柴门半掩白云来。山童问我归何晚，昨夜梅花一半开。无地卓锥生计难，且空双手到林间。猥随碧水瞻明月，坚订白云赊好山。岩石空边依草舍，藤萝低处著松关。年来老去知何许，合向人间占断闲。",
            "comment": ""
        },
        {
            "title": "怀剡川故居",
            "content": "病日飞蝇鬓雪乾，欲扶吾道愧衰残。把他杓柄力何倦，还我钁头心便安。待摘菜花添午供，便裁荷叶备春寒。不辞高卧烟霞裹，枕上青山最好看。",
            "comment": ""
        },
        {
            "title": "次韵王性之梅花",
            "content": "白玉丛边碧玉流，见花无复为花羞。春风细雨溪山路，洗尽去年今日愁。",
            "comment": ""
        },
        {
            "title": "石岩花",
            "content": "朱英历历烁晴空，过了花间几信风。明日画栏供徙倚，却须有句到芳丛。",
            "comment": ""
        },
        {
            "title": "静林寺古松",
            "content": "古松古松生古道，枝不生叶皮生草。行人不见树栽时，树见行人几回老。",
            "comment": ""
        },
        {
            "title": "题东白山啸猿亭",
            "content": "放意在林表，飘然更自由。挂烟群木冷，啼月一山秋。枭枭清风裹，凄凄碧涧头。三声融妙听，行客若为愁。",
            "comment": ""
        },
        {
            "title": "题西白山齐云阁",
            "content": "山云吹断路头开，此处疑穿月胁来。怪底行人看碧落，笑谈容易作风雷。",
            "comment": ""
        },
        {
            "title": "牡丹",
            "content": "玉棱金线晓妆寒，妙入天工不可干。老去只知空境界，浅红深紫梦中看。",
            "comment": ""
        },
        {
            "title": "句",
            "content": "未飞三日雪，却报一枝春。",
            "comment": ""
        },
        {
            "title": "雪作望剡溪",
            "content": "玉楼琼树晓烟披，拥衲开门四望迷。清旷世人谁似我，雪中更对子猷溪。",
            "comment": ""
        },
        {
            "title": "归云亭",
            "content": "一从飞出岫，舒卷意何长。作雨遍天下，乘风归帝乡。无心怜洒落，到处自清凉。缥缈来空碧，吟边带夕阳。",
            "comment": ""
        }
    ]
}