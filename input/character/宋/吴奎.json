{
    "dynasty": "宋",
    "author": "吴奎",
    "poems": [
        {
            "title": "游云门寺留题灵运上人房",
            "content": "云门入云深，树密山转幽。谿亭脩竹里，激激玉泉流，仁智所遐想，古今为胜游。我乘休沐至，穷览殊难周。金碧楼殿午，寒香松桂秋。清风动高兴，飘越不可收。禅师索题诗，捉笔事冥搜。欲速驰思远，顷刻历九州。象外有真物，惝怳难为求。徒形陈熟言，羞澀为尔留。",
            "comment": ""
        },
        {
            "title": "泛照湖游天章二首",
            "content": "愁霖不肯已，阴结弥二旬。吾游欲及时，秉烛出城门。泛泛一画舫，密坐环亲宾。爽气忽侵袂，重云稍逡巡。俄顷万里晴，鬼魅伏清晨。日光溜水态，照灼无涯垠。轻烟缅以没，微风飚然振。菰蒲动幽响，拨刺惊潜鳞。浮沈戏鸥鹭，荡漾开萍苹。榜人发欋歌，渔翁理罾缗。激越自成态，潇洒何其真。清辉不可状，野思徒纷纭。弭棹山之阿，行行问吾民。莓苔粘侧迳，马足绝纤尘。青谿曲折度，茅屋经过频。川涂斗开阔，夷路夹松筠。右转耸云构，广降砻翠珉。佛殿烁金碧，标榜自玉宸。脩廊盘磴道，等级华堂新。最后敞高阁，扃藏帝室珍。冥心一薰拂，璨璨罗星辰。大哉三圣笔，天纵妙入神。名家数几百，较古谁为邻。山头见塔影，树杪排嶙峋。直上遽登造，爱奇忘艰辛。秋容媚虚旷，蔼蔼扬奇芬。群峰出圭角，万象皆缕陈。森爽翠欲滴，苍茫寒袭人。远心穷碧海，逸兴凌高旻。踌躇下烟麓，盼眄行复询。僧言王右军，遗蹟永和春。兰亭有曩基，墨池含漪沦。书室閟灵像，五亭馀圆囷。次第与探历，毕景颐厥因。简累脱纷滓，遗荣终幅巾。逍遥自得场，此节固离伦。愤耻以寄傲，则非吾所遵。凉飚拂脩竹，暮霭起长津。缨佩顾为忝，城郭宜尔亲。回首已遥碧，怳然尘世分。",
            "comment": ""
        },
        {
            "title": "和欧阳永叔送龙学赴陕府酌饮赠别",
            "content": "陕郡太守来告别，翰林主人为置酒。急唤寻常诗酒伴，要夸此会为难有。席间骋辩何快哉，恰似纵丸临坂走。诙谐往往笑绝倒，同异地时瞋掉手。共怜奇伟出尘冥，却欲昏愚浪枯朽。从来豪举必兼包，击节齐侯容九九。我实鄙钝不晓事，贤公采取宁非偶。择之文行众所珍，昔日乘槎犯牛斗。年将老矣又分符，莫遣安排用庄叟。",
            "comment": ""
        },
        {
            "title": "泛五云谿游照湖归",
            "content": "樵风漾归舟，飘然一叶轻。曲岸忽超逸，远山回抱明。幽禽淡容与，荷芰相低倾。野田足收穫，邨叟时逢迎。欢言无物役，得我游览情。日脚暮云起，湖面蓼烟生。秋光湛空碧，彷佛见重城。候吏津亭外，稍闻笳鼓声。",
            "comment": ""
        },
        {
            "title": "泛照湖游天章二首",
            "content": "秦望奇峰北，天章野寺东。石桥跨惊濑，云屋丽层穹。片段磨礲密，高低结构雄。盘基深凿岸，飞势耸凌空。回却熙蒸日，虚含自远风。谿山形胜聚，山川往来通。竹影摇轩外，松声逼坐中。孤烟惹樵叟，轻浪溅渔翁。气象清无比，登临杳莫穷。直须图画看，安得入神工。",
            "comment": ""
        },
        {
            "title": "句",
            "content": "奚车一牛驾，朝马两人骑。",
            "comment": ""
        }
    ]
}