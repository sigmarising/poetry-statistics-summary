{
    "dynasty": "宋",
    "author": "刁绎",
    "poems": [
        {
            "title": "滁上间日阴晴联句",
            "content": "阴晴淮海气何殊，一昔风光互惨舒。大块养春裨造化，繁云间日蔽居诸。暖回沙碛催来雁，寒彻冰池怯上鱼。山色晦明如代谢，花枝凉曝似相于。朝暾忽荡川原净，夕翳还笼井落疏。快适得朋酾醁酒，困眠无兴读残书。虹霞灼灼飞琳馆，烟霭濛濛袭隼旟。定与物情均燥湿，殆非星好有盈虚。连空雪意迷高柳，绕舍阳和坼嫩蔬。林外昏鸦啼野尽，城头新月上帘初。",
            "comment": ""
        },
        {
            "title": "雪后游琅玡山与韦骧联句",
            "content": "南溪约幽寻，西岭极遐观。初阳色朦胧，残雪光汗漫。相望楼殿间，宛在云霄半。泉声减琤淙，山势欲飞竄。岩寒雨花霏，谷暖烟絮乱。幽鸟度乔林，惊猿折枯干。决决涨溪流，辉辉披野岸。兰芽吐尚微，冰乳凝未泮。佛屋对峰尖，禅庵倚崖断。轩窗爱虚豁，赤白從漫漶。行敲玉玲琅，松溜珠璀璨。宁将琼砾分，未省兰蒿判。行幽兔迹深，瞩远鸦翅缓。登宜阮孕屐，隐称嵇康锻。结游贤躅多，鑱石清诗烂。极目穷跻攀，投隙违羁绊。荣观太帝书，暂憩飞仙馆。石立翠屏张，霞收丹锦散。觇坐客炉拥，负暄僧衲换。选胜唯务得，陟危宁复惮。谁乘泛海槎，直欲傍银汉。况有凌云才，何妨举风翰。景多苦冥搜，欢解惬佳玩。乃情慰悬想，昔传非谩谰。题与真莫俦，刻烛愧非伴。玉局共藏机，瑶琴越操缦。谣谚喜年丰，凭文同月旦。大笔肆滂葩，小巫成泚汗。造适寓林泉，贪萦任冰炭。通侻去末礼，從容占奇段。促节歌更新，衔杯酌无筭。敢谓良会难，堪为画图看。感慨非独醒，赓酬每三叹。翔步虽异途，清懽归一贯。洒落似青冥，拘挛岂狴钎。绝顶所见稀，清狂兹兴罕。立饫谢珍鲜，行庖后樵爨。唯恐三节来，难留千骑駻。何时金鳌容，重亲玉皇案。回首念斯游，驰精杳无畔。",
            "comment": ""
        },
        {
            "title": "雨后城上种蜀葵效辘轳体联句",
            "content": "不惮移根远，姑怜向日姿。春风從自得，夜雨况相姿。敏速飞霜钁，婆娑拥碧枝。幽葩兹有待，杂卉漫多奇。野藿非余尚，迁兰盍尔知。倾心安所守，卫足岂其私。得地何妨徒，干霄固可疑。采幢须夏节，绿饼与秋期。莫以藂生陋，唯其秀出宜。迁非拔茅进，爱岂揠苗为。色解凌溪锦，花应当酒户。绕栏窠尚小，傍砌影犹卑。援护情宜倍，栽培力已施。桃溪容烂漫，竹径耸参差。不待毛嫱妒，何嫌鲁相辞。土培忧压嫩，竹插为扶欹。疏密齐行列，芳华递疾迟。纖茎簪间导，繁蕊珥交垂。恐践禽须逐，防侵草必夷。养完先固本，采折俟乘时。屡戒园夫守，频烦墨客窥。拾来同地芥，吟就比江蓠。泛与萧蒿长，偏饶雨露滋。何如君子德，修直任荣衰。",
            "comment": ""
        }
    ]
}