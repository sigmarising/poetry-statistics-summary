{
    "dynasty": "宋",
    "author": "高登",
    "poems": [
        {
            "title": "杜门",
            "content": "故人方谢客，为问意如何。午枕清风足，夜窗明月多。易招惟酒圣，难遣是诗魔。一榻君家事，何妨独我过。",
            "comment": ""
        },
        {
            "title": "乞米",
            "content": "臣饥欲死侏儒饱，方朔谁怜是岁星。馆下诸生笑丰暖，江头渔父诮清醒。鲁公已作乞米帖，陶令旋寻储粟瓶。亲旧依然眼相向，故应特地为吾青。",
            "comment": ""
        },
        {
            "title": "中秋月",
            "content": "绣江再见中秋月，岁去月圆人尚缺。相望千里共婵娟，苦恨亭亭照离别。今夕一尊谁与同，孟光举案对梁鸿。众雏立侍俨成列，以次持杯寿乃翁。乃翁看月揩病目。手足顽麻头发秃。但愿团圞三十秋，不计东西与南北。",
            "comment": ""
        },
        {
            "title": "似春阁",
            "content": "二阁宁独暖，万家方号寒。何当放春去，和气满人间。",
            "comment": ""
        },
        {
            "title": "病中杂兴",
            "content": "口腹相煎亦可羞，饥来欲食饱还忧。一编地下我无用，须学留侯辟谷不。",
            "comment": ""
        },
        {
            "title": "病中杂兴",
            "content": "不羡云霄欲网罗，百年人物总相磨。死如归耳生如寄，造物从今奈我何。",
            "comment": ""
        },
        {
            "title": "病中杂兴",
            "content": "不辞南北叹飘零，俯仰乾坤一草亭。鸢堕水中从沓沓，鸿飞天外自冥冥。",
            "comment": ""
        },
        {
            "title": "多丽",
            "content": "人间世，偶然攘臂来游。何须恁、乾坤角抵，又成冷笑俳优。且宽心、待他天命，谩鼓舌、夸吾人谋。李广不侯，刘蕡未第，千年公论合谁羞。往矣瓦飘无意，甑堕懒回头。真堪笑，直钩论议，圆枘机筹。幸斯道、元无得丧，壮心岂有沈浮。好温存、困中节概，莫冷落、穷里风流。酒滴珍珠，饭钞云子，醉饱卧信缘休。归去也，幅巾谈笑，卒岁且优游。循环事，亡羊须在，失马何忧。",
            "comment": ""
        },
        {
            "title": "还山招陈希韩",
            "content": "乾坤莽回互，日月相盪摩。百年才瞬息，万类总么麽。是身非吾有，造物如我何。触事会心少，幽栖废兴多。眷言意所适，乐此山之阿。修篁擢亲干，老木荣旧柯。谷声传地籁，松韶答天和。独石介而安，寒泉淡无波。园蔬掇纤嫩，名果仍骈罗。红绽着雨花，碧卷受风荷。随意坐莓苔，絺衣挂薜萝。得酒即酩酊，作诗苦吟哦。啸长情浩荡，舞短影婆娑。妻奴鹿门趣，黄绮商山歌。崎岖路辞遥，迢递谁见过。交亲忆同调，出处矢靡他。每怜伤弓禽，因感赴烛蛾。无心更□□，试艺趁投戈。自觉此身浮，相看双鬓皤。人事何时休，归来勿蹉跎。",
            "comment": ""
        },
        {
            "title": "病中杂兴",
            "content": "九死穷荒一病翁，晓来犹怯北窗风。谁知葵藿倾心切，待到日轮升太空。",
            "comment": ""
        },
        {
            "title": "蓦山溪",
            "content": "黄茅时节，病恼南来客。瘦得不胜衣，试腰围、都无一搦。东篱兴在，手种菊方黄，摘晚艳，泛新蒭，谁道乾坤窄。百年役役，乐事真难得。短发已无多，更何劳、霜风染白。儿曹齐健，扶□一翁孱，龙山帽，习池巾，归路从敧侧。",
            "comment": ""
        },
        {
            "title": "自叹",
            "content": "平生无技能，素业□□□。□□□□□，世期跻唐虞。愤尝献瞽言，□□□□□。□□□□□，宁惮攀虎须。由此隔□□，□□□□□。□□□□□，□束如囚拘。索米无处□，□□□□□。□□□□□，漫不分贤愚。梁竦知徒劳，渊明奈□□。□书狱讼简，沈迷眩铅朱。□□□□□，窗几罗蛛丝。简编残□□，□□□□□。",
            "comment": ""
        },
        {
            "title": "行香子",
            "content": "瘴气如云。暑气如焚。病轻时、也是十分。沈疴恼客，罪罟萦人。叹槛中猿，笼中鸟，辙中鳞。休负文章，休说经纶。得生还、已早因循。菱花照影，筇竹随身。奈沈郎尩，潘郎老，阮郎贫。",
            "comment": ""
        },
        {
            "title": "西江月",
            "content": "渺渺西江流水，翩翩北客征帆。清秋月影浸人寒。云净碧天澄淡。飘泊道途零落，疏慵鬓发��鬖。从来涉世戒三缄。只好随时饮啖。",
            "comment": ""
        },
        {
            "title": "留别",
            "content": "丈夫四方志，肯作儿女别。顾我差崛强，羡君真秀发。道义重千钧，利名轻一叶。壮风吐虹蜺，忠诚贯日月。插剑露肝胆，看镜念勋业。何当拔茅茹 ，同在陈力列。",
            "comment": ""
        },
        {
            "title": "阮郎归",
            "content": "武仙花县谒凫仙。急招横渡船。重门昼掩讼庭闲。虚檐群雀喧。金屋畔，玉阑边。新春桃李妍。主人情重客无缘。销魂空黯然。",
            "comment": ""
        },
        {
            "title": "陈少阳赠官",
            "content": "忆昔靖康初，厄运会中微。严禁驰边备，长驱来健儿。堂堂捣京阙，百万呼鼓鼙。天地为改色，日月晴晦迷。当宁犹未悟，聪明遭蔽欺。六贼久盘结，如山屹莫移。故人陈夫子，忠□□根资。拊髀惜机会，祸端良在茲。吾侪沐厚泽，颠危合扶持。不闻王蠋贤，绝脰由布衣。书成数千言，挥翰捷如飞。明朝伏阙下，儒冠翕相随。种李夺兵权，愤痛社稷危。抱书再诣阙，恸哭声犹悲。天意难遽回，人心□□离。时雍恣凶暴，纵兵欲屠之。马前森利刃，此时命垂丝。要领两不愿，相视情怡怡。虎口仅获脱，好爵安能縻。俄起故乡情，各归天一涯。壮哉欧阳生，倽生诚所宜。圣主图兴复，忠诚蒙诛夷。宸心顷自责，疏节录其遗。君乎死不亡，泉壤增光辉。魂气钟庆云，体魄蒸灵芝。言言英烈在，昭昭星斗垂。兰死则留芳，豹死则留皮。男儿倘得死，其死甘如饴。君死逾生荣，我生叹奚为。九原如可作，微君谁与归。",
            "comment": ""
        },
        {
            "title": "上元",
            "content": "情感此宵元切恨，遣怀高唱一声歌。清澄月满铺逵路，烜赫莲开未绿荷。觥酒滞时追伴侣，袖香凝处想纨罗。更深候望遥肠断，爽约人归不我过。",
            "comment": ""
        },
        {
            "title": "南歌子",
            "content": "菊拈黄金嫩，杯倾琥珀浓。良辰何处寄萍踪。短艇飘摇一叶、浪花中。凤阙游娃馆，幽坡赏梵宫。当年乐事总成空。目断天边想像、意何穷。",
            "comment": ""
        },
        {
            "title": "辞馈金",
            "content": "刘君政成□□□，阖境欢谣腾载道。民不见吏犬无声，持以百钱勤父老。嗟我官卑志未伸，於人何德人称好。腾牒当途愿丐留，馈赆交驰杂金宝。天涯百指携空囊，号寒啼饥日相恼。可取无取未伤廉。为念易污惟皓皓。不如买书惠泮宫，聊助贤侯采芹藻。别后青衿倘见思，窗前黄卷宜探讨。",
            "comment": ""
        },
        {
            "title": "好事近",
            "content": "送客过江村，况值重阳佳节。向晚西风萧瑟，正离人愁绝。尊前相顾惜参商，引十分蕉叶。回首高阳人散，负西楼风月。",
            "comment": ""
        },
        {
            "title": "思归",
            "content": "忽忽已秋杪，言归欣有期。节物想吾庐，青蕊繁东篱。流匙白云子，蘸甲黄鹅儿。对此忆羁旅，多应歌式微。喜慰倚门心，愁消举案眉。稚子闹檐隙，绕膝牵人衣。归兴念如许，兼程犹苦迟。明朝秋色里，乌帽风披披。",
            "comment": ""
        },
        {
            "title": "小原欲归",
            "content": "潮颊香醪晕醉红，{左革右登}敲归路勒青骢。水涵万顷曾孙稼，月逗盈衿少女风。大误平生缘画足，无聊中夜只书空。拟将方宇难论事，直扣天门问化工。",
            "comment": ""
        },
        {
            "title": "言怀",
            "content": "归去东皋独荷犁，笔床书卷有儿持。一无可意身将老，百不如人心自知。梦寐摩挲元结颂，经从省忆少陵诗。体肤饿尽天应错，依旧臞然山泽姿。",
            "comment": ""
        },
        {
            "title": "句",
            "content": "瘴侵玉骨终难起，魂断巫山永不归。",
            "comment": ""
        },
        {
            "title": "冒寒行风雨有感",
            "content": "号风撼枯卉，冻雨凝路尘。乾坤秘日月，八荒同一云。遥知沙漠寒，黯淡愁杀人。天涯望不极，流涕满衣巾。",
            "comment": ""
        },
        {
            "title": "好事近",
            "content": "饮兴正阑珊，正是挥毫时节。霜乾银钩锦句，看壁间三绝。西风特地飒秋声，楼外触残叶。匹马翩然归去，向征鞍敲月。",
            "comment": ""
        },
        {
            "title": "水涨谢邑宰送米",
            "content": "心知一字不堪煮，矻矻穷年黄卷中。食粥由来未为过，储瓶况乃嗟屡空。令君好贤媲韩愈，贱子受赐惭卢仝。春水从教绕舍北，痴儿不复啼门东。",
            "comment": ""
        },
        {
            "title": "梦游故山",
            "content": "风际氅披鹤，云根杖策鸠。幽栖知好在，归梦故难留。山放数峰出，泉分一派流。把茅何日办，缚屋护松楸。",
            "comment": ""
        },
        {
            "title": "九日",
            "content": "寒雁南飞度戍楼，一声天地有余秋。家连沧海难穷目，人在蛮荒欲尽头。莫效涓埃裨国计，况无毛发为身谋。所须菽水能多少，踪迹飘然不系舟。",
            "comment": ""
        },
        {
            "title": "立冬道中",
            "content": "黄茅时节瘴烟深，人在山凹第几重。梁竦负才徒感慨，嵇康赋性本疏慵。此生自断天休问，吾道频年世不容。会脱帻巾还自隐，鹿门妻子惯相从。",
            "comment": ""
        },
        {
            "title": "觅蠹椽",
            "content": "顾影低徊只自怜，怕寒时耸作诗肩。全家食粥已数月，坐客无毡今几年。君劈槽烧当止酒，我和琴爨况无弦。雪中送炭从来事，况尔羁躬觅蠹椽。",
            "comment": ""
        },
        {
            "title": "病中杂兴",
            "content": "病损腰围减未休，二毛垂领飒先秋。梦中那复化为蝶，林下不妨问斗牛。",
            "comment": ""
        },
        {
            "title": "句",
            "content": "无邪烦艾子，有愠赖桐孙。",
            "comment": ""
        },
        {
            "title": "好事近",
            "content": "潇洒带霜枝，独向岁寒时节。触目千林憔悴，更幽姿清绝。多才应赋得天真，落笔惊风叶。从此绿窗深处，有一梢秋月。",
            "comment": ""
        },
        {
            "title": "病中杂兴",
            "content": "溶溶瘴雾暗朝暾，咫尺山关号鬼门。疾病年年不相贷，朱颜凋尽赤心存。",
            "comment": ""
        },
        {
            "title": "送元大",
            "content": "但得身长健，何妨发已华。胸中翻锦绣，笔下走龙蛇。作掾只三语，读书空五车。卷怀良得计，去去卧烟霞。",
            "comment": ""
        },
        {
            "title": "七夕",
            "content": "天道杳难凭，人言殊不经。佳期传七夕，欢事污双星。女騃占蛛巧，儿痴托鹊灵。吾诗非好诋，聊与订顽冥。",
            "comment": ""
        },
        {
            "title": "浪淘沙",
            "content": "璧月挂秋宵。丹桂香飘。广寒宫殿路迢迢。试问嫦娥缘底事，欲下层霄。兰玉自垂髫。拜命当朝。神仙会里且逍遥。分取壶中闲日月，来伴王乔。",
            "comment": ""
        },
        {
            "title": "病中杂兴",
            "content": "长袖深藏批敕手，短筇斜倚作诗肩。有时极目愧辽汉，兴在孤鸿落照边。",
            "comment": ""
        },
        {
            "title": "归途叹",
            "content": "孙吴摅将略，申甫翰王家。腐儒要底用，归种东陵瓜。",
            "comment": ""
        },
        {
            "title": "偕学子游都峤",
            "content": "甲子岁秋杪，负罪西南驰。脚历山万重，身坠天一涯。茅茨蔽聚落，培塿围孤埤。何处有洞天，玄真之所栖。维南颇挺拔，隐隐浮修眉。采菊东篱下，悠然一见之。欲往觉旌摇，兀坐嗟黏黐。彼美二三子，知我多爱奇。□□□□□，□□登翠微。天公喜我来，阁雨云垂垂。坤灵喜我来，林壑回春姿。山禽喜我来，上下鸣嘤咿。江梅喜我来，蓓蕾敷南枝。高兴□幽寻，绝□□□□。□□□如许，郁葱琐烟□。谁遣衢聃徒，列此怪状为。□冯贤主人，痛□弥年非。我生逢百罹，不慕太庙牺。况从夺袍简，欣若脱马羁。投荒得胜践，□与□分宜。清芬追六逸，余龄寄三危。明时甘自誓，敢□□□词。暂游已难得，短畧仍易移。山脚趣回驭，□□□□□。□□意默契，欲下思惧迟。准拟供冥搜，草木□□□。□气知多少，凄入诗人脾。暮途双迳松，归马四□□。出没山光里，乌帽风波披。",
            "comment": ""
        },
        {
            "title": "病中杂兴",
            "content": "垂老飘零万里余，肌肤瘦尽鬓毛疏。皇恩若许归山去，豆地虽存不解锄。",
            "comment": ""
        },
        {
            "title": "临别示子",
            "content": "不能枉道取富贵，是致尔辈愁饥寒。频年别离情更恶，两地狼狈心何安。从人数寄安否问，使我相思怀抱宽。平生窃叹曹家儿，临歧莫堕双阑干。",
            "comment": ""
        },
        {
            "title": "渔家傲",
            "content": "名利场中空扰扰。十年南北东西道。依旧缘山尘扑帽。空懊恼。羡他陶令归来早。归去来兮秋已杪。菊花又绕东篱好。有酒一尊开口笑。虽然老。玉山犹解花前倒。",
            "comment": ""
        }
    ]
}