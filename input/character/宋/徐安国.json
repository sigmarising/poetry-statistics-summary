{
    "dynasty": "宋",
    "author": "徐安国",
    "poems": [
        {
            "title": "蓦山溪",
            "content": "青梅骨瘦，已有生春意。椒萼露微花，便觉香魂旖旎。惜花公子，可是赋情深，携瘦竹，绕疏篱，终日成孤倚。赏心乐事，又也何曾废。烟露湿铅华，误啼妆、三年客里。江南芳信，政自不愆期，吴山远，越山长，梦寐添憔悴。",
            "comment": ""
        },
        {
            "title": "鹧鸪天",
            "content": "翠幕围香夜正迟。红麟生焰烛交辉。纤腰趁拍轻於柳，娇面添妆韵似梅。凝远恨，惜芳期。十年幽梦彩云飞。多情不管霜髯满，犹欲杯翻似旧时。",
            "comment": ""
        },
        {
            "title": "满江红",
            "content": "争献交酬，消受取、真山真水。供不尽、杯螺浮碧，髻鬟拥翠。莫便等闲嗟去国，固因特地经仙里。奉周旋、惟有老先生，门堪倚。追往驾，烟宵里。终旧学，今无计。叹白头犹记，壮年标致。一乐堂深文益著，风雩亭在词难继。问有谁、熟识晦庵心，南轩意。",
            "comment": ""
        },
        {
            "title": "满江红",
            "content": "挥手华堂，重整顿、选花场屋。撩鼻观、飞浮杂沓，异香芬馥。金缕尚馀闲态度，冰姿早作新妆束。恨尊前、缺典费思量，无松竹。蜂蝶恨，何时足。桃李怨，成粗俗。为情深、拼了一生愁独。菊信谩劳频探问，兰心未许相随逐。想从今、无暇斸蔷薇，锄罂粟。",
            "comment": ""
        }
    ]
}