{
    "dynasty": "宋",
    "author": "林石涧",
    "poems": [
        {
            "title": "月夜溪行怀富沙友",
            "content": "溪光清浅碎琼瑶，杨柳风柔酒渐消。犹忆去年今夜月，照人同上水西桥。",
            "comment": ""
        },
        {
            "title": "戏笔",
            "content": "碧云芳草两悠悠，望断天涯此倚楼。莫遣闲愁似江海，潮生潮落几时休。",
            "comment": ""
        },
        {
            "title": "雪中怀槐坡丹品",
            "content": "昔同诗伴结清游，乱折梅花当酒筹。十二阑干风雪里，玉人扶醉下西楼。",
            "comment": ""
        },
        {
            "title": "杂咏",
            "content": "蓂荚阶前日月飞，羹墙惆怅望尧眉。三千年笑巢由错，不见勋华揖逊时。",
            "comment": ""
        },
        {
            "title": "潮后",
            "content": "潮后菰蒋半带泥，隔林遥听午时鸡。江天漠漠云帆远，野日荒荒春鸟啼。石壁倒垂枯树老，沙田平接乱山低。经行好处须摹取，收入诗囊付小奚。",
            "comment": ""
        },
        {
            "title": "送友人西上",
            "content": "祖席歌云散，春风助马飞。到京三月尽，为客几时归。雨驿梨花瘦，烟村荻笋肥。倚门有慈母，莫负老莱衣。",
            "comment": ""
        },
        {
            "title": "燕",
            "content": "年年因社到，海阔翅飞低。故国伤新别，空梁忆旧栖。暮帘疏竹雨，春岸落花泥。红线今何在，香愁满绣闺。",
            "comment": ""
        }
    ]
}