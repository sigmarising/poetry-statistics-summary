{
    "dynasty": "宋",
    "author": "潘文虎",
    "poems": [
        {
            "title": "为被虏妇作",
            "content": "泥滑滑，泥滑滑，脱了绣鞋脱罗袜。前营上马忙起行，后队搭驼疾催发。行来数里日已低，北望燕京在天末。朝来传令更可怪，落后行迟都砍杀。",
            "comment": ""
        },
        {
            "title": "为被虏妇作",
            "content": "鹁鸪鸪，鹁鸪鸪，帐房遍野相喧呼。阿姊含羞对阿妹，大嫂挥泪看小姑。一家不幸俱被虏，犹幸同处为妻孥。愿言相怜莫相妒，这个不是亲丈夫。",
            "comment": ""
        },
        {
            "title": "为被虏妇作",
            "content": "交交桑扈，交交桑扈，桑满墙阴三月暮。去年蚕时处深闺。今年蚕时涉远路。路傍忽闻人采桑，恨不相与携倾筐。一身不蚕甘冻死，只忆儿女无衣裳。",
            "comment": ""
        },
        {
            "title": "为被虏妇作",
            "content": "不如归去，不如归去，家在浙江东畔住。离家一程远一程，饮食不同言语异。今之眷聚昔寇仇，开口强笑心怀忧。家乡欲归归未得，不如狐死犹首丘。",
            "comment": ""
        }
    ]
}