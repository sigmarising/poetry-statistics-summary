{
    "dynasty": "宋",
    "author": "游酢",
    "poems": [
        {
            "title": "归雁",
            "content": "天末惊风急，江湖野思长。悲鸣愁绝塞，接翼冒风霜。泽岸多矰弋，云间乏稻粱。茫然栖息地，饮啄欲何乡。",
            "comment": ""
        },
        {
            "title": "韦深道寄傲轩",
            "content": "早付閒身老故乡，青松成径菊成行。搘颐独坐心遗念，坦腹高吟兴欲狂。瓮下却应嗤毕卓，篱根遥想对义皇。乘风破浪门前客，试问浮家有底忙。",
            "comment": ""
        },
        {
            "title": "春日山行有感",
            "content": "十里桥西别有天，青山欲断翠云连。园林寂寂鹿为文，野服翩翩儒亦仙。风咏无雩正此日，雪飘伊洛是何年。追寻往事顿成梦，回首春光倍黯然。",
            "comment": ""
        },
        {
            "title": "感事",
            "content": "世事浮云薄，劳生一梦长。散材依栎社，幽意慕濠梁。风急鹰鸇迅，霜浅草木黄。投閒如有约，早晚问耕桑。",
            "comment": ""
        },
        {
            "title": "山中即景",
            "content": "翠霭光风世界，青松绿竹入家。天外飞来野鸟，涧中流出桃花。",
            "comment": ""
        },
        {
            "title": "水亭",
            "content": "清溪一曲绕朱楼，荷密风稠咽断流。夹岸垂杨烟细细，小桥流水即沧洲。",
            "comment": ""
        },
        {
            "title": "韦氏独乐堂",
            "content": "林下徜徉得至游，高情不与世情谋。义和叱驭日逾永，猿鹤寻盟山更幽。踽踽凉凉还自晒，休休莫莫复何求。应门穉子非无意，客至萧萧已百忧。",
            "comment": ""
        },
        {
            "title": "饯贺方回分韵得归字",
            "content": "邀客十分饮，送君千里归。情随绿水去，目断白鸥飞。松菊今应在，风尘昔已非。维舟待夜月，能不重依依。",
            "comment": ""
        },
        {
            "title": "金陵野外废寺",
            "content": "寒花窈嫋蔓颓墙，古寺苍苔昼掩房。犬吠屋头山杳杳，虫鸣阶隙草荒芒。池塘澹月蒹葭冷，篱落西风橘柚香。六代江山金碧地，断碑留得管兴亡。",
            "comment": ""
        },
        {
            "title": "游宝应寺",
            "content": "崒嵂三带带白湾，谁开兰若翠微间。竹林云懒禅心定，草径苔荒屐齿斑。天入碧岚成玉宇，鸟飞青嶂出尘寰。此中即是蕊珠境，遮莫閒吟一解颜。",
            "comment": ""
        },
        {
            "title": "句",
            "content": "青山控野双门壮，白浪排空万马来。",
            "comment": ""
        },
        {
            "title": "宝应寺读书堂成因怀明道先生",
            "content": "桥西积雪度新晴，卜筑茅堂快落成。郁郁奇花铺野趣，关关好鸟和书声。春浓岚色无边景，水净天光彻底清。记得程门窗草绿，至今遐想每驰情。",
            "comment": ""
        },
        {
            "title": "接花",
            "content": "色红可使紫，叶单可使千。花小可使大，子小可使繁。天赋有定质，我力能使迁。自矜接花用，可夺造化权。众闻悉惊诧，为我屡叹吁。用智固巧矣，天时可易欤。我欲春采菊，我欲冬赏桃。汝不能栽接，汝巧亦徒劳。雨露草必生，霜雪松不死。有本性必生，亦时雨与之。所遭有变易，是亦时所为。时乎不可违，何物可违时。",
            "comment": ""
        },
        {
            "title": "在颍昌寄中立",
            "content": "绛帷燕侍每从容，一听微言万虑空。却愧犹悬三釜乐，未能终此挹清风。",
            "comment": ""
        },
        {
            "title": "登归宗岩",
            "content": "奇冠南闽此最奇，归宗千古是谁归。至今来访谁先生，知是曹刘先我知。",
            "comment": ""
        },
        {
            "title": "韩魏公读书堂",
            "content": "去郡五里安国寺，断蓬荒蓧成邱墟。郡人不置瓜李嫌，公亦甘与泉石居。想憎俗事败人意，独愿灯火勤三余。今人不出如处女，陋室暗屋跖不如。闻君读书胡乃尔，政恐心地怠芟锄。前辈浑厚应有此，难弟难兄俱可书。",
            "comment": ""
        },
        {
            "title": "赠陈仲循",
            "content": "即今年才五十余，脱去簪绂弊屣如。圣时搜选动空谷，策足要路争先趋。庙堂故人握重柄，僵者可植瘦可腴。惓惓风义数寄语，掉头不顾甘如愚。",
            "comment": ""
        },
        {
            "title": "在颍昌寄中立",
            "content": "萧条清颍一茅庐，魂梦长怀与子居。五里桥西杨柳路，至今车马往来疏。",
            "comment": ""
        },
        {
            "title": "诲子",
            "content": "三十年前宿草庐，五年三第世间无。门前獬豸公裳在，只恐儿孙不读书。",
            "comment": ""
        },
        {
            "title": "题河清县廨",
            "content": "小院闲亭长薜萝，鹿木穿径晚径过。夕阳萧散簿书少，窗里南山明月多。",
            "comment": ""
        }
    ]
}