{
    "dynasty": "宋",
    "author": "赵汝礩",
    "poems": [
        {
            "title": "谢友人惠袜布",
            "content": "客里行终日，难逢识面人。所交新有几，相语又俱贫。句□推敲长，情增邂逅亲。丝絇到双足，那敌袜材真。",
            "comment": ""
        },
        {
            "title": "送澄古潭由豫章归鉴湖",
            "content": "数椽书屋守蛛丝，一出三年梦见稀。寄语家僮日开户，莫妨燕子认巢归。",
            "comment": ""
        },
        {
            "title": "题临江清远轩壁",
            "content": "江清疑可濯吾缨，小泊扁舟绕寺行。对岸丹枫寻不见，雨云遮断古萧城。",
            "comment": ""
        },
        {
            "title": "云峰寺",
            "content": "好峰藏寺背，北景只僧知。古树侵天直，寒泉入涧迟。深行寻旧址，久伫读荒碑。时有仙人过，灵风满路吹。",
            "comment": ""
        },
        {
            "title": "庐山卧龙庵",
            "content": "一线飞泉绕碧萝，白云来往暗山阿。雨中贪共樵人语，行过庵前路忽多。",
            "comment": ""
        },
        {
            "title": "乌石驿",
            "content": "落日衔山乌石堠，淡烟笼月白茅坪。乍离城市虽萧索，喜且还家第一程。",
            "comment": ""
        }
    ]
}