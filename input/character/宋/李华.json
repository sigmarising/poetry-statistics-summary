{
    "dynasty": "宋",
    "author": "李华",
    "poems": [
        {
            "title": "戊寅入岭丁亥上元游碧落洞",
            "content": "乳床奇诡鉴清涟，碧落真人古洞天。十载南游才一到，不访重补到难篇。",
            "comment": ""
        },
        {
            "title": "云母泉诗",
            "content": "晨登玄石岭，岭上寒松声。朗日风雨霁，高秋天地清。山门开古寺，石窦含纯精。洞彻净金界，夤缘流玉英。泽药滋畦茂，气染茶瓯馨。饮液尽眉寿，餐和皆体平。琼浆驻容发，甘露莹心灵。岱谷谢巧妙，匡山徒有名。愿言构蓬荜，荷锸引泠泠。访道出人世，招贤依福庭。此心不能已，寤寐见吾兄。曾结颍阳契，穷年无所成。东西同放逐，蛇豕尚纵横。江汉阻携手，天涯万里情。恩光起憔悴，西上谒承明。秋色变江树，相思纷以盈。猿啼巴丘戍，月上武陵城。共恨川路永，无由会友生。云泉不可忘，何日遂躬耕。",
            "comment": ""
        },
        {
            "title": "晚日湖上寄所思",
            "content": "与君为近别，不啻远相思。落日平湖上，看山对此时。",
            "comment": ""
        },
        {
            "title": "句",
            "content": "后夜郁孤台上月，更从何处照诗人。",
            "comment": ""
        },
        {
            "title": "寄赵七侍御",
            "content": "摇桨曙江流，江清山复重。心惬赏未足，川迥失前峰。凌滩出极浦，旷若天池通。君阳青嵯峨，开拆混元中。九潭鱼龙窟，仙成羽人宫。阴奥潜鬼物，精光动烟空。玄猿啼深茏，白鸟戏葱蒙。飞湍鸣金石，激溜鼓雷风。雨濯万木鲜，霞照千山浓。草闲长馀绿，花静落幽红。渚烟见晨钓，山月闻夜舂。覆溪窈窕波，涵石淘溶溶。丹丘忽聚散，素壁相奔冲。白日破昏霭，灵山出其东。势排昊苍上，气压吴越雄。回头望云卿，此恨发吾衷。昔日萧邵游，四人才成童。属词慕孔门，入仕希上公。纬卿陷非罪，折我昆吾锋。茂挺独先觉，拔身渡京虹。斯人谢明代，百代坠鹓鸿。世故坠横流，与君哀路穷。相顾无死节，蒙恩逐殊封。天波洗其瑕，朱衣备朝容。一别凡十年，岂期复相从。馀生得携手，遗此两孱翁。群迁失莺羽，后凋惜长松。衰旅难重别，凄凄满心胸。遇胜悲独游，贪奇怅孤逢。禽尚彼何人，胡为束樊笼。吾师度门教，投弁蹑遐踪。",
            "comment": ""
        },
        {
            "title": "海上生明月（科试）",
            "content": "皎皎秋中月，团团海上生。影开金镜满，轮抱玉壶清。渐出三山岊，将凌一汉横。素娥尝药去，乌鹊绕枝惊。照水光偏白，浮云色最明。此时尧砌下，蓂荚自将荣。",
            "comment": ""
        },
        {
            "title": "仙游寺（有龙潭穴、弄玉祠）",
            "content": "舍事入樵径，云木深谷口。万壑移晦明，千峰转前后。嶷然龙潭上，石势若奔走。开拆秋天光，崩腾夏雷吼。灵溪自兹去，纡直互纷纠。听声静复喧，望色无更有。冥冥翠微下，高殿映杉柳。滴滴洞穴中，悬泉响相扣。昔时秦王女，羽化年代久。日暮松风来，箫声生左右。早窥神仙箓，愿结芝朮友。安得羡门方，青囊系吾肘。",
            "comment": ""
        },
        {
            "title": "春行即兴",
            "content": "宜阳城下草萋萋，涧水东流复向西。芳树无人花自落，春山一路鸟空啼。",
            "comment": "【注释】　　这是一首景物小诗。作者春天经由宜阳时，因对眼前景物有所感触，即兴抒发了国破山河在、花落鸟空啼的愁绪。　　宜阳，县名，在今河南省西部，洛河中游，即唐代福昌县城。唐代最大的行宫之一──连昌宫就座落在这里。境内女几山是著名的风景区，山上有兰香神女庙，山中古木流泉，鸟语花香，景色妍丽，是一座天然的大花园。它年年都吸引着皇室、贵族、墨客、游人前来观赏。然而，在安史之乱中，这里遭到严重破坏，景象荒凉。此诗写于安史之乱平息后不久。　　“宜阳城下草萋萋”，作者站立城头观赏景致，只见大片土地荒芜，处处长满了茂盛的野草。接着，一笔便把人们的视野带到了连昌宫和女几山一带：“涧水东流复向西。”太平时期，登上那武后、玄宗曾走过的“玉真路”，不仅可以观看“鸣流走响韵，含笑树头花”的美景，而且也会看到农民利用涧水灌溉的万顷良田，但现在，这里清冷冷的山泉却再没人汲引灌溉，而是任其“东流复向西”了。昔日，这里的香竹、古柳、怪柏、苍松，无处不吸引着众多的游客；而今，且莫说那些，就是红颜吐芳的春花，也早已无人欣赏了。“芳树无人花自落”，这里强调“无人”二字，便道出了诗人对时代的感慨，说明经过安史之乱，再也无人来此观赏，只好任其自开自落罢了！“春山一路鸟空啼”，春山一路，不仅使人想象到山花烂熳，鸟语宛转的佳境，但著以“空啼”二字，却成了以乐写哀，以闹衬寂，充分显示了山路的荒寞；这里不仅再也见不到那么多的游人墨客，而且连耕农、樵夫、村姑都不见了。“自落”、“空啼”相照应，写出了诗人面对大好山河的多少寂寞之感啊！　　李渔《窥词管见》有云：“词虽不出情景二字，然二字亦分主客，情为主，景是客。说景即是说情，非借物遣怀，即将人喻物。有全篇不露秋毫情意，而实句句是情、字字关情者。”诗和词在表现手法上是一致的。这首诗虽然还不能说就做到了“全篇不露秋毫情意”，但句句写景，句句含情，却是比较突出的。尤其值得提出的是，诗中虽然写的是绿草、芳树、山泉、鸟语，都是一些宜人之景，但是这些景色都是为衬托诗人凄凉的心境服务的，它充分显示了诗人对时代的深沉叹惋。　　（傅经顺）"
        },
        {
            "title": "寄从弟",
            "content": "眼病身亦病，浮生已半空。迢迢千里月，应与惠连同。",
            "comment": ""
        },
        {
            "title": "杂诗六首",
            "content": "黄钟叩元音，律吕更循环。邪气悖正声，郑卫生其间。典乐忽涓微，波浪与天浑。嘈嘈鸱枭动，好鸟徒绵蛮。王吉归乡里，甘心长闭关。玄黄与丹青，五气之正色。圣人端其源，上下皆有则。齐侯好紫衣，魏帝妇人饰。女奴厌金翠，倾海未满臆。何忍严子陵，羊裘死荆棘。甘酸不私人，元和运五行。生人受其用，味正心亦平。爪牙相践伤，日与性命争。圣人不能绝，钻燧与炮烹。嗜欲乘此炽，百金资一倾。正销神耗衰，邪胜体充盈。颜子有馀乐，瓢中寒水清。阴魄沦宇宙，太阳假其明。臣道不敢专，由此见亏盈。未闻东菑稼，一气嘉谷成。上天降寒暑，地利乃可生。葛藟附柔木，繁阴蔽曾原。风霜摧枝干，不复庇本根。女萝依松柏，然后得长存。孔光尊董贤，胡广惭李固。儒风冠天下，而乃败王度。绛侯与博陆，忠朴受遗顾。求名不考实，文弊反成蠹。结交得书生，书生钝且直。争权复争利，终不得其力。我逢纵横者，是我牙与翼。相旋如疾风，并命趋紫极。奔车得停轨，风火何相逼。仁义岂有常，肝胆反为贼。勿嫌书生直，钝直深可忆。",
            "comment": ""
        },
        {
            "title": "鸱夷子皮赞",
            "content": "龙蟠幽谷，非时则伏。蝉蜕高枝，饮露而飞。进如风行，退若云归。冥冥其几，赫赫其居。于越霸兴，强吴荡荑。功成不居，先生得之。",
            "comment": ""
        },
        {
            "title": "咏史十一首",
            "content": "昂藏獬豸兽，出自太平年。乱代乃潜伏，纵人为祸愆。尝闻断马剑，每壮朱云贤。身死名不灭，寒风吹墓田。精灵如有在，幽愤满松烟。汉皇修雅乐，乘舆临太学。三老与五更，天王亲割牲。一人调风俗，万国和且平。单于骤款塞，武库欲销兵。文物此朝盛，君臣何穆清。至今壝坛下，如有箫韶声。巢许在嵩颍，陶唐不得臣。九州尚洗耳，一命安能亲。绵邈数千祀，丘中谁隐沦。朝游公卿府，夕是山林人。蒲帛扬侧陋，薜萝为缙绅。九重念入梦，三事思降神。且设庭中燎，宁窥泉下鳞。汉时征百粤，杨仆将楼船。幕府功未立，江湖已骚然。岛夷非敢乱，政暴地仍偏。得罪因怀璧，防身辄控弦。三军求裂土，万里讵闻天。魏阙心犹在，旗门首已悬。如何得良吏，一为制方圆。秦灭汉帝兴，南山有遗老。危冠揖万乘，幸得厌征讨。当君逐鹿时，臣等已枯槁。宁知市朝变，但觉林泉好。高卧三十年，相看成四皓。帝言翁甚善，见顾何不早。咸称太子仁，重义亦尊道。侧闻骊姬事，申生不自保。暂出商山云，朅来趋洒扫。东宫成羽翼，楚舞伤怀抱。后代无其人，戾园满秋草。日照昆仑上，羽人披羽衣。乘龙驾云雾，欲往心无违。此山在西北，乃是神仙国。灵气皆自然，求之不可得。何为汉武帝，精思遍群山。糜费巨万计，宫车终不还。苍苍茂陵树，足以戒人间。天生忠与义，本以佐雍熙。何意李司隶，而当昏乱时。古坟襄城野，斜径横秋陂。况不禁樵采，茅莎无孑遗。高标尚可仰，精爽今何之。一忤中常侍，衔冤谁见知。尝观党锢传，抚卷不胜悲。文侯耽郑卫，一听一忘餐。白雪燕姬舞，朱弦赵女弹。淫声流不返，慆荡日无端。献岁受朝时，鸣钟宴百官。两床陈管磬，九奏殊未阑。对此唯恐卧，更能整衣冠。蜀主相诸葛，功高名亦尊。驱驰千万众，怒目瞰中原。曹伯任公孙，国亡身不存。社宫久芜没，白雁犹飞翻。勿言君臣合，可以济黎元。为蜀谅不易，如曹难复论。六国韩最弱，末年尤畏秦。郑生为韩计，且欲疲秦人。利物可分社，原情堪灭身。咸阳古城下，万顷稻苗新。沂水春可涉，泮宫映杨叶。丽色异人间，珊珊摇珮环。展禽恒独处，深巷生禾黍。城上飞海云，城中暗春雨。适来鸣珮者，复是谁家女。泥沾珠缀履，雨湿翠毛簪。电影开莲脸，雷声飞蕙心。自言沂水曲，采萍兼采菉。归径虽可寻，天阴光景促。怜君贞且独，愿许君家宿。徒劳惜衾枕，了不顾双蛾。艳质诚可重，淫风如礼何。周王惑褒姒，城阙成陂陀。",
            "comment": ""
        },
        {
            "title": "奉使朔方，赠郭都护",
            "content": "绝塞临光禄，孤营佐贰师。铁衣山月冷，金鼓朔风悲。都护征兵日，将军破虏时。扬鞭玉关道，回首望旌旗。",
            "comment": ""
        },
        {
            "title": "尚书都堂瓦松",
            "content": "华省秘仙踪，高堂露瓦松。叶因春后长，花为雨来浓。影混鸳鸯色，光含翡翠容。天然斯所寄，地势太无从。接栋临双阙，连甍近九重。宁知深涧底，霜雪岁兼封。",
            "comment": ""
        },
        {
            "title": "奉寄彭城公",
            "content": "公子三千客，人人愿报恩。应怜抱关者，贫病老夷门。",
            "comment": ""
        },
        {
            "title": "相和歌辞·长门怨",
            "content": "弱体鸳鸯荐，啼妆翡翠衾。鸦鸣秋殿晓，人静禁门深。每忆椒房宠，那堪永巷阴。自惊罗带缓，非复旧来心。",
            "comment": ""
        }
    ]
}