{
    "dynasty": "宋",
    "author": "陈执中",
    "poems": [
        {
            "title": "御沟柳",
            "content": "一度春来一度新，翠光长得照龙津。君王自爱天然态，恨杀昭阳学舞人。",
            "comment": ""
        },
        {
            "title": "题苍梧部",
            "content": "莫讶南方景物疏，为君聊且话苍梧。地倾二面城池壮，江迸三流气色麄。山畜火光因政出，石藏牛影为仙呼。官厅传自唐丞相，民颂思從汉大夫。龙母庙堂神鬼集，鳄鱼池近介鳞趋。朝台望断归岐路，冰井频窥爽发肤。脍美不堪全用鲤，果珍何忍命为奴。云归上国名终远，郡带口藩势未孤。铜鼓声浮翻霹雳，桄榔林静露真珠。溪平花槛饶桃李，疆压莺歌尽鹧鸪。三足吉祥文上载，独峰为盛事元无。封疆自觉随时广，饮食從分过岭殊。行伍戢威遵下武，儿童知学乐從儒。风轻别墅来渔唱，人到间坊恋酒垆。服尚鲜华几两蜀，市相交易类全吴。营希贤帅偏栽柳，扇慕良规各製蒲。春耸门阑多列戟，雪從弦管舞双奴。祇因谈笑凭风俗，僭用诗谣和夸襦。万里无媒休促蹙，数年從宦弄斯须。却忧别后牵吟想，欲写幽期入画图。",
            "comment": ""
        },
        {
            "title": "惠安县斋咏梅",
            "content": "去年边上见梅花，醉眼淹留未到家。今日岭南攀折得，忽惊身又在天涯。",
            "comment": ""
        }
    ]
}