{
    "dynasty": "宋",
    "author": "释宝昙",
    "poems": [
        {
            "title": "答吴知府仲登见招三绝",
            "content": "渡水穿云已借书，蝇头一日五千馀。东家居士应怜我，白首那堪又徙居。",
            "comment": ""
        },
        {
            "title": "梅花",
            "content": "江南初见一枝春，陇月霜钟亦可人。不管玉堂岑寂夜，误随驿使马蹄尘。",
            "comment": ""
        },
        {
            "title": "与侍讲程自靖州西归会於江陵二首",
            "content": "古天下士亦多艰，魑魅於今合改颜。道在盖公犹梦见，天怜贾谊得生还。风休江北一声橹，春尽剑南何处山。故国异方身健在，也知书眠未斓斑。",
            "comment": ""
        },
        {
            "title": "出郭闻百舌",
            "content": "故园何事最关春，百舌枝头狎众禽。料得万花浑不睡，听渠说尽落星心。",
            "comment": ""
        },
        {
            "title": "送傅道士兼呈吴明可给事",
            "content": "往时大斗供一沃，既醉而颠颠可卜。得钱乞人如弃泥，风雨丛祠夜深宿。省中诸公六七辈，贵人只许丞相独。入门穿靴一脚泥，亟今便要道士服。虎皮冠儿象牙简，感恩扣齿三十六。今年来自铁柱宫，道许旌阳犹万福。连灯并床一月语，拊枕歌吟听不足。有时得酒不肯醉，醉里亲言道机熟。南昌史君有仙骨，我欲凭风一薰沐，崇真坊中归去来，卧听玉龙吟一曲。",
            "comment": ""
        },
        {
            "title": "送于制干二首",
            "content": "十年闲读古人书，不为山川货可居。便有风声生屐齿，王侯同在一丘墟。",
            "comment": ""
        },
        {
            "title": "为陈天与大监寿",
            "content": "太史笔端云似画，老从星外月如规。十分酷似梅花瘦，一点非关玉琯吹。谏草成山安用许，槐庭转日未应迟。东风快便公须醉，莫问人间是几时。",
            "comment": ""
        },
        {
            "title": "成都信藏主求送行",
            "content": "又得南方一信归，君臣父子却饶伊。五年乳窦峰前路，曾把虚空碎一槌。",
            "comment": ""
        },
        {
            "title": "题智门宣弟不击舟",
            "content": "故著青山尽底围，直疑挂起片帆飞。好风忽送潮声近，啼鸟相呼树影归。老去六窗谁是伴，颓然一几自忘机。我初不作京华梦，分取松枝对客挥。",
            "comment": ""
        },
        {
            "title": "楼尚书生日",
            "content": "岁行丁巳生公年，一周甲子初回旋。壶中日月自长久，我身曾作蓬莱仙。霓旌何为下南国，伊傅事业须林泉。胸中抱负五色石，晴窗抚弄供磨沿。古今成败几头绪，酒浇不下仍横咽。援琴一鼓天地静，万象起舞加清圆。新诗往往到红叶，门前流水人争传。世间乐事唯我有，锦衣鹤发同欢然。天公有意谁得解，功名自古俱华颠。盐梅霖雨入吾手，母子共醉春风前。",
            "comment": ""
        },
        {
            "title": "仰韩堂连守所作谢艮斋为之记取退之阳山县之",
            "content": "在昔桃李县，而今松桂林。是诚五马贵，足此万卷心。有人梦得鹿，旦日果可寻。斯文天地间，皎如月长临。东海鳄噀怒，衡山云涨深。精诚不可触，岂知鹤在阴。树影陈燕几，松声杂瑶琴。亦有牙鼓挝，不妨弦诵音。俯仰道德意，祓除文字淫。故家事业在，无使霜毛侵。",
            "comment": "【注释】【原题】：仰韩堂连守所作谢艮斋为之记取退之阳山县之诗以名盖先作读书林后为此州"
        },
        {
            "title": "上明州高守喜雨",
            "content": "静倚炉董听雨声，使君念虑在苍生。十分唤起群龙睡，千里如同一手耕。新绿沟塍鸣布谷，乱红庭院著流莺。禁林莫讶归来晚，待我丰年酒一行。",
            "comment": ""
        },
        {
            "title": "十一月二十八日大雪有感",
            "content": "动地飞花变鹤林，天低直欲近墙阴。共知一饱明年事，谁识三号此日心。东望眼穿秦望白，西湖泪入镜湖深。无边真宰凄凉意，只此凄凉直万金。",
            "comment": ""
        },
        {
            "title": "简史子由主簿",
            "content": "晓行云海意苍茫，画入王维鸿雁行。烟树屏山分远近，风帆沙鸟认微芒。笔端应有鲛人泪，句法仍搜墨客肠。日暮归来欣有得，眼空当不数潇湘。",
            "comment": ""
        },
        {
            "title": "题子陵钓台图三绝",
            "content": "帝已龙飞我故鱼，乾坤等是一蘧庐。夕阳晒却蓑衣了，试问妻孥有酒无。",
            "comment": ""
        },
        {
            "title": "谢殿撰挽词二首",
            "content": "盛德真无愧，吾生亦有涯。千金故人寿，两部习池蛙。磊落思前辈，交游念故家。新阡在何许，目断莫云遮。",
            "comment": ""
        },
        {
            "title": "题岘山图三绝",
            "content": "范子当年意崛奇，道人岁晚墨淋漓，北风低草牛羊莫，会有人传岘首诗。",
            "comment": ""
        },
        {
            "title": "用前韵寄吴知府广德归",
            "content": "好风吹梦到祠山，造物乾忙我自闲。五日颂声今故在，一春诗债共谁还。鼠肝虫臂窥前辈，蜗角蝇头战百蛮。遥指行云为公说，由来此语不须删。",
            "comment": ""
        },
        {
            "title": "鼠狼二首",
            "content": "业为鼠技不能群，酷似狼贪却畏人。歃血未乾犹窃粟，岂应秦了又生秦。",
            "comment": ""
        },
        {
            "title": "喜雨",
            "content": "麦吐经时雨，炉薰一寸云。叶边先策策，月堕故纷纷。待趣诗翁语，何曾菜色闻。问天浑不试，吾欲张吾军。",
            "comment": ""
        },
        {
            "title": "奉川道中四绝",
            "content": "千峰万峰云意动，十里五里溪声喧。人在昏沉黑甜里，屋山乌鹊两无言。",
            "comment": ""
        },
        {
            "title": "与明道者砌墙",
            "content": "吾墙高不满七尺，墙身虽小墙心直。亦如居士护法城，敢有逾垣德之贼。古人制度今人为，朱檐碧瓦还差差。黄金为墙白银壁，个中住处少人知。",
            "comment": ""
        },
        {
            "title": "诗挽史魏公",
            "content": "在昔功名会，凌烟有老臣。几人扶日月，一角见麒麟。共泣中原泪，宁为去国宾。西风几黄壤，松柏独轮囷。",
            "comment": ""
        },
        {
            "title": "简史子由主簿",
            "content": "君归意定气逾平，莫学秋虫泣露声。少日斲凋须妙指，莫年深稳见真情。为邻古井无波日，试挈铜瓶待月明。独抱斯文慰幽寂，莫辞万象与逢迎。",
            "comment": ""
        },
        {
            "title": "和潘经略广州峡山五首",
            "content": "发白面黧黝，平生舞鱼龙。落月照屋除，彷佛见此翁。白日几黄壤，世方定雌雄。斯文在九牧，吾道非天穷。",
            "comment": ""
        },
        {
            "title": "次韵施伯才除夕",
            "content": "年来白发为谁新，恰受愁边五日春。官烛吹花方作梦，东风卷地已无人。今年有酒公须醉，明日无襦子莫嗔。香案已催朝玉帝，何如剪纸奏钱神。",
            "comment": ""
        },
        {
            "title": "和魏公洗砚",
            "content": "麝煤鼠尾要镌汝，頮面沃心谁似吾。老子胸中十万读，莫年相喣复相濡。",
            "comment": ""
        },
        {
            "title": "寄张钦夫知严州",
            "content": "试与专城定著勋，何曾闲冷坐忘君。旧来云梦元无际，此段风流独有闻。世故自怜生仲达，人谁不念故将军。等闲莫露鞭笞手，准拟羝羊或败群。",
            "comment": ""
        },
        {
            "title": "题岘山图三绝",
            "content": "湛辈而今岂有知，滔滔江汉定何时。无边落日丹枫外，有客来看堕泪碑。",
            "comment": ""
        },
        {
            "title": "送孙季和知县赴常熟",
            "content": "援琴不怕春风颠，已许桃李同嫣然。今人政自无此手，昔也子贱今琴川。争名固浅丈夫事，公益走避如云烟。共惟圣学本心授，不敬莫大中无传。吾行敢后天下士，百年人物犹拳拳。风流往往入诗笥，经济一一归民编。板舆扶上醉乡日，竹溪便唤姑苏船。谁云弱水不可到，政成我是蓬莱仙。",
            "comment": ""
        },
        {
            "title": "书四祖大医岩",
            "content": "大医岩岩石所护，大医无恙石无故。此时医去石亦隳，我知造物本无迕。一生老胁不即床，更欲得饱知无方。禹三过门不及室，仅有一发传之汤。丈无事难有如此，子尝折肱父堕齿。我宁忍死不忍欺，坐听寒岩落松子。东山旧食西山薇，许身长作山中归。白头司马有家法，童子虽弱胜吾衣。我来拊石三恸哭，莓苔不惊雨新沐。山空寂寥医不来，蚍蜉大树空崔嵬。",
            "comment": ""
        },
        {
            "title": "倦夜再用前韵",
            "content": "饥鼠方吟屋，飞蚊已噆肤。稍虚灯火读，径作壁鱼枯。辟户从风入，移床就月铺。晓钟残暑破，依约在西湖。",
            "comment": ""
        },
        {
            "title": "别杨道夫二首",
            "content": "当道纷豺虎，逢人说象龙。一时馀砥柱。何处见霜钟。诸子方嗤点，吾行未缺供。大方同一笑，鹏鷃}各舂容。",
            "comment": ""
        },
        {
            "title": "再答吴仲登三绝",
            "content": "屈指何人共此行，凉风佳月可怜生。天教两足为吾用，城市山林勿与争。",
            "comment": ""
        },
        {
            "title": "与应兄之西湖二绝",
            "content": "终日看山唤不回，却如山骨瘦归来。白头未老青鞋底，无限江南翠作堆。",
            "comment": ""
        },
        {
            "title": "题芜湖吉祥方丈小轩",
            "content": "低著疏篱宽著天，春风不撼楚江船。无人为挂屋头眼，明日清明花可怜。",
            "comment": ""
        },
        {
            "title": "送潘文叔兼简李文授",
            "content": "趁得官闲且载书，隔墙时唤子云居。公如碧树有秋意，渠亦清流临浊淤。盖代勋庸诚有种，凿空道德竟何如。寄声楚观沧茫外，璧月依然在太虚。",
            "comment": ""
        },
        {
            "title": "登石头城",
            "content": "春潮不到石城脚，十丈楼船浅沙阁。楚天衮入秦淮流，白日黄尘亦冥漠。胡儿走马沙上归，青兕豪猪载毡橐。旌旗不动弓矢闲，百金砗磲作璎珞。龙盘虎踞天地静，稽首清明可终托。当时被发饮此水，铁骑如山照秋郭。鸟惊兽骇人莫知，天欲以血洗伊洛。三山砥砺水濯磨，万夫相望在雕鹗。东风两鬓今萧萧，何当以此叩寥廓。",
            "comment": ""
        },
        {
            "title": "送灯老住翠山",
            "content": "我家凌云君蒋城，古佛小大犹弟兄。我痴如佛君甚武，一日放光来四明。人皆谓君佛出世，趺坐说法如雷霆。翠山自古龙象窟，春风十里开林坰。钟声况近王谢宅，一见为君须眼青。全提佛祖末后句，无败吾事由叮咛。扶摇直上九万里，顷刻变化抟青冥。",
            "comment": ""
        },
        {
            "title": "和史魏公荔枝韵",
            "content": "炎州草木诚可怜，荔枝六月生蛮烟。瞿聃不出盛明世，星斗一粲黄昏天。憧憧翠盖下平地，井井绛帻罗群仙。囊封白玉倍晶莹，手挹甘露加清圆。槟榔却误染猩血，末利更欲薰龙钱。可人风味自不恶，动地身价来何年。杨梅卢橘定臣妾，河豚瑶柱微芳鲜。故家奕世富青紫，石蜜一味忘中边。传闻火山考下下，似隔秋水馀娟娟。南人儿时解评品，递补各老去空流涎。红尘一骑烦笑粲，黄屋万里惊回旋。豺狼不厌林甫肉，海岳空带胡儿膻。交州驿置馀毒在，洛阳花事相珠连。吾曹岂不识天意，尤物自是生海壖。长安道近子午谷，闽粤岁驾东南船。色香味变只三日，风马牛奔须数千。只今上方亦玉食，不忍束帛疲民编。冰盘恰恰荐亲寿，頳汗纳纳愁夫肩。秋来衔子定鸿鹄，日莫得饱同乌鸢。锦衾何必卷还客，我自与汝心安然。",
            "comment": ""
        },
        {
            "title": "题寿居仁远浦归帆",
            "content": "筑室江南欲尽头，故将沙尾击行舟。如何落日苍茫外，一幅西风去不收。",
            "comment": ""
        },
        {
            "title": "蜜蜂",
            "content": "两股花多上粉须，趁衙去计未全疏。蜜脾一点香先透，万斛醍醐总不如。",
            "comment": ""
        },
        {
            "title": "上魏南夫丞相",
            "content": "浩如都会藏槃槃，静若江汉捐涛澜。公手不动安如山，人在广莫行宽闲。昨朝斋戒谒帝还，精祷默际天人间。风雨燠寒吾臂端，此道不远求诸难。异时谈笑闻斑斑，王门至今人扣斗，翕然四海忘家艰，父歌母嬉儿团圞。深耕熟耰输上官，仓廪府库堆层峦。下窥王谢规摹悭，蜀山万里逾人寰。桃李不识春风颜，残膏自可苏痹顽。真宰於我夫何癏，百身报以期衔环。",
            "comment": ""
        },
        {
            "title": "病寓灵芝寺夜闻讲律有作",
            "content": "钟鼓考击殷夜床，我方咽药不下吭。苦思一语缓吾缚，重遭缚急如缚羊。平生两眼大如镜，白首读律无精光。商君入秦祸始大，文武之道几灭亡。文人废经宁废律，何者百谷无稻粱。春风二月锦官寺，梦绕十年新学场。莲房密室仅千讲，传疏狼籍酬朱黄。如恒山蛇救首尾，弗学饥鼠吟空墙。我生不愿文字习，亦不愿学屠龙方。半窗睡美君勿聒，自有云月供平章。",
            "comment": ""
        },
        {
            "title": "送隐上人还玉峰二首",
            "content": "西风已挂沐猴冠，人语溪声亦少宽。家有如山牛粪火，为君煨栗劝加餐。",
            "comment": ""
        },
        {
            "title": "为李方舟题东坡赤壁图",
            "content": "大江赤壁黄州村，鱼龙吹血波涛浑。腥风不洗贼臣泪，暗湿官树旌旗昏。城南哑哑一笑入，愁日动地回春温。夜阑魑魅不敢舞，璧月如水舟如盆。客亲馈鱼妇致酒，北斗可挹天可扪。当时跨鹤去不返，水仙王家真画存。百年画史有眼力，东坡晓挂扶桑暾。",
            "comment": ""
        },
        {
            "title": "和红梅",
            "content": "此花不是施朱手，醉里何妨取次开。地近恐遭繁杏污，月明先遣暗香来。为君绕树须千匝，老我逢春复几回。诗到扬州定清绝，向来安得比传杯。",
            "comment": ""
        },
        {
            "title": "上叶丞相",
            "content": "天子五载登群公，今年执圭殊有容。帝前兴俯丞相同，金石一律鸣黄钟。君臣合德通玄穹，四方和气来溶溶。仲山之衮归弥缝，只手可以扶六龙。甲兵净洗天河空，狱市芳日移帘栊。大州小县宽租庸，妇闲夜织农星春，牲肥酒香歌岁丰。官事生理无缺供，洁廉淳厚俱成风。无心造物真天工，民生西南如蛰虫。闭户不见雷充充，愿公一震惊群聋。某也苏息还里中，载歌盛德昭无穷。",
            "comment": ""
        },
        {
            "title": "馀姚江上",
            "content": "山入春江雨不收，江寒得傍翠云裘。谁家山影风帆转，误作梨花一段愁。",
            "comment": ""
        },
        {
            "title": "为王师宣子寿",
            "content": "风入床琴帝梦阑，蓬莱为辍老仙官。袖曾有缚於菟手，头不须簪獬豸冠。桃李无言民自乐，冰霜折指吏应寒。西京人物如南渡，更躐三王一等看。",
            "comment": ""
        },
        {
            "title": "送黄给事帅湖南",
            "content": "西山束观閒，事岂止载笔。为郎几黄昏，竟亦坐无术。平生沥肝胆，辛苦忘蔗汁。一饮不下咽，再思令人瘠。向来活国手，试寸功倍尺。洞庭豺虎群，使者风退鹢。此行天近远，宣室夜虚寂。我亦如孤云，它山或相觅。",
            "comment": ""
        },
        {
            "title": "送史同叔通判过霅川",
            "content": "莫嫌画鹢北风瞋，苕霅溪声解唤人。一日便拚千日醉，十分留得九分春。匣琴书卷先行李，虹星车旆委后尘。屈指归来须及早，满城桃李正芳新。",
            "comment": ""
        },
        {
            "title": "次韵李太博书羽扇亭二首",
            "content": "艰难当不减腰围，过尽瞿塘几夕晖。万里江山劳疾置，一番书札枉亲挥。尘埃好却西风扇，行李仍从北道归。底处最关天下事，秋来马不齕民肥。",
            "comment": ""
        },
        {
            "title": "次韵李太博书羽扇亭二首",
            "content": "不许屏间著妓围，却容半坐对斜晖。官馀战马浑无用，雨扼边云故一挥。诗入邛崃应更险，身如杜宇肯忘归。殷勤沥酒苍波外，罢点驼酥斫蟹肥。",
            "comment": ""
        },
        {
            "title": "丹丘道中",
            "content": "绿绕沟塍水正肥，谁家深树有黄鹂。只知夜雨扶犁日，岂识春风便面时。白发归来须早计，黄金散尽未全痴。孤云又得无心力，故园它山总不疑。",
            "comment": ""
        },
        {
            "title": "送庐山茶与陈大监",
            "content": "庐山瘦入骨，草木无华滋。啼鸟消息真，春风仅如斯。山翁少润色，玉雪空自奇。舌端有小苦，谏味颇似之。密云天人际，一金无半规。譬如脍麟凤，虽贵不伐饥。午窗万松声，清寒初上眉。口香唾茧纸，真是活国医。为我只饮此，勿饮甘如饴。",
            "comment": ""
        },
        {
            "title": "呈胡舍人二首",
            "content": "官闲无事只深禅，斋戒何曾废客烟。总是老夫贪佛日，未妨天眼识公年。江湖满意藏诗笥，鸥鸟无心傍客船。参井黄昏云雾里，光明犹有一灯传。",
            "comment": ""
        },
        {
            "title": "王大卿挽词三首",
            "content": "少日佳公子，中年古吏师。霜严公事毕，韵胜客杯迟。诗律曹刘上，心期籍湜知。用公浑不尽，一世有馀悲。",
            "comment": ""
        },
        {
            "title": "和潘经略广州峡山五首",
            "content": "月林爱山日，竹杖青鞋俱。而今碧油合，见山当绪馀。瘴疠霜雪后，桃李春风徒。吾方友造物，虐焰空焚如。",
            "comment": ""
        },
        {
            "title": "次史魏公见招",
            "content": "几年全主又全宾，万里归来托此身。放出渠侬一头地，始知云月有闲人。",
            "comment": ""
        },
        {
            "title": "和汪仲嘉尚书寄楼攻愧尚书韵",
            "content": "明日征帆取次飞，何人解识箭锋机。回瞻北阙君恩重，莫遣西风酒力微。早为汉庭归籲俊，未妨周易去研几。适斋老去诗犹健，闻道行歌昼锦归。",
            "comment": ""
        },
        {
            "title": "题张以道现庵新成",
            "content": "春风窗户雨初乾，恰爱南湖一镜宽。倒影绝怜飞观近，鸣榔不入莫涛寒。吾伊声断闻鸥下，舴艋舟轻唤客难。题作现庵真现否，凭公为问约斋看。",
            "comment": ""
        },
        {
            "title": "王大卿挽词三首",
            "content": "出处诚吾事，园林正及时。乾坤身老大，兄弟日追随。生死真谭笑，过逢类别离。小楼今夜月，照我泪双垂。",
            "comment": ""
        },
        {
            "title": "子规",
            "content": "荏苒春三月，声声何处寻。艰难悲故国，激烈动归心。血染红英乱，身藏绿树深。欲归归未得，故故傍人吟。",
            "comment": ""
        },
        {
            "title": "再答吴仲登三绝",
            "content": "案上如山一束书，青灯岁月已无馀。从来笔同天人事，佛祖如何以货居。",
            "comment": ""
        },
        {
            "title": "和史魏公燔黄",
            "content": "东城十月天未霜，小舆初学江滥觞。出门千乘波低昂，酒垆厨传公为航。潜鱼出听笑语香，月明夜避灯烛光。羲和催日升扶桑，击鼓骇骇旗央央。天机满湖云锦张，青山十里松髯苍。下有种玉人堂堂，公如晨兴拊公床。再拜有诏来帝行，温词宝墨俱琳琅。此不肖子七不遑，锦标玉轴家袭藏。敬薪诚火来燔黄，须臾乐作三献尝。山川鬼神如抑扬，其间翁仲涕泗滂，圣恩宽大不可量。天子谓公国津梁，如泰山云覆其阳。公刀顿首不敢当，崑崙源深流且长。公祈宠灵德不忘，忠孝乃可环吾傍。周用礼乐须文章，世世报国如其吭。寿公千岁汔小康，尚可凭轼还侵疆。",
            "comment": ""
        },
        {
            "title": "花瓶",
            "content": "辘轳声中井花满，亦有口腹如许清。百花丛中度朝夕，一点不关流俗情。",
            "comment": ""
        },
        {
            "title": "和胡仲方摄县喜雨三首",
            "content": "群农已作触藩羊，人语车声日夜忙。肤寸出云从北海，十分好句属南昌。",
            "comment": ""
        },
        {
            "title": "题老融斗牛图",
            "content": "牛斗不可近，近则和尔触。摩抚不动遥，愧山老觳觫。慰我有生意，怜渠无怒心。伊谁为证据，断崖枫树林。",
            "comment": ""
        },
        {
            "title": "又和归南湖喜成",
            "content": "吏退文书苦未醒，湖光靧面适全轻。风从北户来披拂，鹊傍南枝管送迎。许我杖藜来宿昔，观公诗律自前生。艺兰九畹辛夷百，续取诹骚更老成。",
            "comment": ""
        },
        {
            "title": "次平元衡菖蒲",
            "content": "细如毛发绿毵毵，寂寞无人共岁寒。万壑千岩风雨面，却宜六月坐中看。",
            "comment": ""
        },
        {
            "title": "拳毛騧唐太宗所乘马御墨亲题其下",
            "content": "太宗自是人中龙，黑闼未当鬼蜮雄。穀城洺水龙自若，天遣此马收全功。欻然一举雷电起，智名勇力不入耳。身当矢石不忍嘶，我宁饮血不饮水。人间只作拳毛看，谁知忠义事所难。归来四海一家日，锦茵却覆黄金鞍。万金赖有不死药，御手摩挲箭痕落。西风顾影一长鸣，身在天闲意沙漠。驌驦在御臣的卢，郭家师子诚仆奴。画师画肉不画骨，权奇无乃天之徒。宝墨淋漓三十六，几代流传到华屋。真人固在马不亡，堪愧驽骀费粟。",
            "comment": ""
        },
        {
            "title": "夜过鉴湖用前韵书所见",
            "content": "湖光晚作镜样平，寂无人声唯橹声。群峰倒影不可辨，新月半钩如许情。断蓬散作凫雁过，渔火静入江天明。移舟快得一枕睡，梦有河神来送迎。",
            "comment": ""
        },
        {
            "title": "送杨梅",
            "content": "午树碧云合，星虚紫微垣。赤肌风露香，绕齿冰雪温。六月瘴雾湿，荔枝照黄昏。江乡有此族，亦堕梅雨村。白日走岩谷，红尘倾市门。相如有酒渴，取密倾银盆。一赏风味足，无使妨盘飧。",
            "comment": ""
        },
        {
            "title": "江阁",
            "content": "山影随人尽，江流入地深。乾坤孤客泪，桃李一生心。落日牛羊渚，春风桑柘林。周南留滞意，聊试小棠阴。",
            "comment": ""
        },
        {
            "title": "再韵谢晁郎中二首",
            "content": "病见春山四打围，茅檐华发只晖晖。不愁书册无人语，强把杉枝为客挥。意在未妨身更远，林疏自是月先归。百年人物如公少，试问何缘道则肥。",
            "comment": ""
        },
        {
            "title": "题磐庵作玻璃窗",
            "content": "晨曦入檐水到户，老子肉醉人眼寒。博山一丝坐正稳，不许童稚褰帷看。",
            "comment": ""
        },
        {
            "title": "和蓬莱老之兄卓宣教见遗",
            "content": "要结灵山未了缘，山中草木亦欣然。大江南北经年梦，明月东西一夜圆。龙象而今非故我，功名自古付华颠。相逢未必真相似，一啸西风万壑传。",
            "comment": ""
        },
        {
            "title": "吴知府挽诗三首",
            "content": "千里频年别，人来数寄书。旧题红叶处，犹记白头初。薤露危如此，庭兰赋有馀。摩挲东望眼，归泣向吾庐。",
            "comment": ""
        },
        {
            "title": "题子陵钓台图三绝",
            "content": "隐约江天汉客星，夜深曾傍紫微明。山川风物成迁变，犹有洪涛殷啸声。",
            "comment": ""
        },
        {
            "title": "止水道中闻莺",
            "content": "人间七月炎云升，碧树黄鹂亦可人。哑咤一声行道外，不知身在故园春。",
            "comment": ""
        },
        {
            "title": "送判院杨道夫",
            "content": "君诗如周郎，年少新将兵。阿瞒不及语，夜半火到明。金屋小乔在，国色倾人城。不见今十年，诗已如此成。愈谈听愈好，俗间未能评。石渠苦无诗，日者上意倾。西南老臣去，不复闻姓名。公今赋渝州，将与山月鸣。亦须慰华发，过家濯尘缨。我有一纸书，山林为子情。黄金作人累，珍重烦寄声。",
            "comment": ""
        },
        {
            "title": "和张功父寄陆务观郎中",
            "content": "新诗老去合名家，犹喜春风在鬓华。恨彻斯文无雪处，竟将好语向谁夸。自知人物随时尽，独倚栏干到日斜。问讯故人今健否，东篱明日又黄花。",
            "comment": ""
        },
        {
            "title": "花笑",
            "content": "爱花无处奈花羞，著个东风好诨休。不是笑花花自笑，一春几日得迟留。",
            "comment": ""
        },
        {
            "title": "和张蒙山韵",
            "content": "老觉溪深杓柄长，举头三晏目无光。试寻西陌东阡去，却得南窗北户凉。好鸟关心浑是梦，明珠论斗不胜量。束书莫作痴儿事，一瓣先师未了香。",
            "comment": ""
        },
        {
            "title": "题平江苑石湖桥壁二首",
            "content": "经纶初不碍躬耕，更复缘诗太瘦生。莫问雪堂人在否，石湖依旧小桥横。",
            "comment": ""
        },
        {
            "title": "别杨道夫二首",
            "content": "小上鱼舟去，悬忧雁足疏。我方锄剩语，公亦喜成书。絮帽风惊折，绨袍意有馀。孤云日边路，时与问何如。",
            "comment": ""
        },
        {
            "title": "瑞岩行者写华严经求僧",
            "content": "荷屋老子僧中龙，平生眼里无诸公。莫年愈觉气深稳，木寒霜净天无风。朅来精进复精进，焚香却扫大圆镜。数十万偈堆如山，从头一唱一加敬。波澜散入诸子中，华藏海与川源通。秋毫茧纸快收拾，百城烟水行无穷。善财再见文殊日，一臂黄金摩顶讫。选佛场中及第归，便是西来好消息。石林道与鞔峰齐，老子晚与诸孙期。云霄羯鼓到汝手，打底打兮吹底吹。",
            "comment": ""
        },
        {
            "title": "和吉祥孜老二诗",
            "content": "茅屋三间自有馀，置身不合在蓬壶。谁知三尺子童子，解唱一声于蒍于。割肉向来闻鹭股，合尖今始见浮图。传灯事毕归来好，一岁风波几日无。",
            "comment": ""
        },
        {
            "title": "送吕泽父",
            "content": "姓名元自彻东都，旧日河南肯便疏。利害总关天下事，聪明不惑枕中书。花迎马首浑无赖，山似人情却有馀。我亦西湖未归客，重来应得问何如。",
            "comment": ""
        },
        {
            "title": "送袁和叔",
            "content": "孔盏堂深不可摩，却从伊洛晚经过。马骄不受黄金勒，鲸掣还连碧海波。三釜禄亲吾未老，一般贯日去如何。江空木静年华晚，应是斯文合网罗。",
            "comment": ""
        },
        {
            "title": "和潘经略广州峡山五首",
            "content": "是身犹孤云，梦入岩下寺。天如护苍江，山故插厚地。一舟巫峡来，八月新雨霁。烟鬟十二外，野花或垂髻。",
            "comment": ""
        },
        {
            "title": "诗挽史魏公",
            "content": "一语回天力，终年困五丁。时方相司马，吾不愧玄龄。递奏逾金石，斯文粲日星。幡然霖雨手，犹带御炉馨。",
            "comment": ""
        },
        {
            "title": "和潘经略广州峡山五首",
            "content": "自公湘中去，雁断致书寡。今年从默斋，五字闻大雅。青灯话畴昔，白首问茅价。十里五里间，水竹肯轻舍。",
            "comment": ""
        },
        {
            "title": "和张寺簿功父得祠",
            "content": "碧海鲸鱼快一逢，不为夜雨泣秋虫。神交已极天人际，玉立仍馀国士风。故垒山川成旧恨，今年桃李着新功。却应袖取经纶手，留待君王复沛丰。",
            "comment": ""
        },
        {
            "title": "和陶彭泽咏二疏",
            "content": "人生天地间，宾鸿自来去。岁晚洲渚空，稻粱适归趣。秋风在羽翮，吾宁且高举。老倒商山翁，为人作师傅。二疏於此时，都人壮归路。登车一慷慨，堕甑谁复顾。黄金寿故人，不为乡曲誉。明朝间其馀，曲蘖最先务。径醉无缺供，馀欢话情愫。贤愚贵通达，父子无悔悟。先人有弊庐，衣食不足虑。此道今寂寥，寄声谢朝著。",
            "comment": ""
        },
        {
            "title": "画水仙梅山樊",
            "content": "生香故触人，异质偶同调。唤作黄家花，弟兄一语妙。",
            "comment": ""
        },
        {
            "title": "答吴知府仲登见招三绝",
            "content": "未暇云山圣处行，兹游已复慰平生。故林猿狖吾知识，木落霜枯也不争。",
            "comment": ""
        },
        {
            "title": "杨郡王挽词二首",
            "content": "智勇吾馀事，精神死不刊。太山安鼎卫，宝货发泉端。嫖姚俱前辈，汾阳老故官。麟麟功第一，须作古人看。",
            "comment": ""
        },
        {
            "title": "剧暑戏成",
            "content": "风怒欲翻屋，汗香仍浃肤。物方矜外武，吾独畏中枯。璧月团霜箑，湘波浸竹铺。为君拚一饮，满意说江湖。",
            "comment": ""
        },
        {
            "title": "题刘夷叔诗稿后",
            "content": "蜜蜂於花似不薄，肥出两股中边甜。嗅香嚼蜡总风味，不损花艳何其廉。刘郎平生堕香国，老鬓不下花飞粘。可怜酿蜜不满斛，空馀稚乳谁家檐。",
            "comment": ""
        },
        {
            "title": "谢陈思远画山水",
            "content": "莫年爱山心，已作铁样顽。晨光与意会，起行适沧湾。峡深石固削，水落树自闲。腕中百斛力，屋底声潺潺。",
            "comment": ""
        },
        {
            "title": "再韵谢提举苏道山",
            "content": "手种梧桐一百围，天生鸾凤翳朝晖。西南人物惟公在，汝颍风流只涕挥。纵有诗筒怜苦李，岂无药裹要当归。黑头未用黄金印，且与斯民共瘠肥。",
            "comment": ""
        },
        {
            "title": "留姜山怡云见访二绝并呈李磐庵文授",
            "content": "怡云未至有人传，一笑伽梨落半肩。梦里亦知为此客，起来欢喜不成眠。",
            "comment": ""
        },
        {
            "title": "王大卿挽词三首",
            "content": "白璧连城重，黄金百炼刚。固应须润色，肯为世低昂。议论倾馀子，声名彻上方。冯唐元未老，归计已苞桑。",
            "comment": ""
        },
        {
            "title": "和简斋墨梅二首",
            "content": "风物凋零欲尽年，此花黑瘦固应然。暗香疏影浑无赖，为我中分亦可怜。",
            "comment": ""
        },
        {
            "title": "与陈大监乞米",
            "content": "灶间三日怒饥面，老去一豪无木肠。走乞毗耶半炊玉，归来作舞绕绳床。",
            "comment": ""
        },
        {
            "title": "和广慧吊楮",
            "content": "惭愧先生有古风，岁寒庭户不言功。叶间朱实仍风味，老去清阴转郁葱。收拾雨声归杵臼，放教秋意擅梧桐。年来负尔人无数，异世同心只两翁。",
            "comment": ""
        },
        {
            "title": "楼与善寺丞挽诗二首",
            "content": "半世功名在，谁为磊落人。上方怜我直，公亦爱吾身。一笑知天近，频年厌马尘。把麾江上去，得与客星邻。",
            "comment": ""
        },
        {
            "title": "为王公明枢密寿",
            "content": "老子当年此日生，麒麟元在地中行。岂惟谔谔人争忌，亦对堂堂目屡惊。持国尚卑千斛力，总戎曾作万夫城。经纶不似书痴绝，堪与君王造太平。",
            "comment": ""
        },
        {
            "title": "杨郡王挽词二首",
            "content": "乞得身闲日，仍烦卧护归。将军三尺箠，天子一戎衣。生死真谈笑，功名愈发挥。西风卷丹旐，人泪湿斜晖。",
            "comment": ""
        },
        {
            "title": "奉川道中四绝",
            "content": "夜宿樟林海边寺，海风吹梦五更寒。此身不似天涯近，枉作并州老泪看。",
            "comment": ""
        },
        {
            "title": "再答吴仲登三绝",
            "content": "芰荷如屋藕如船，闻道江山似辋川。中有平章云月手，殷动招我尔来前。",
            "comment": ""
        },
        {
            "title": "成都信藏主求送行",
            "content": "岁晚何人为指南，手中扇子是同参。云门未见乾峰日，与子如今恰一般。",
            "comment": ""
        },
        {
            "title": "送王性之子仲言粹公赴泰州",
            "content": "山阴故侯家，受射几世世。袖有换鹅经，父子固多艺。日高卧东床，吾祖得佳婿。春风镜湖波，一夜雨新霁。得句见眉睫，郁郁正相似。先秦多古书，岁晚足奇字。尽载米家船，长虹贯都市。平章要风月，幡然适千里。论士当及时，盐车有騄駬。善护千金驱，斯民望桃李。",
            "comment": ""
        },
        {
            "title": "和山谷赋黄迪墨竹韵",
            "content": "平生黄太史，翰墨四海知。风流过修竹，自弃或若遗。岂伊岁寒质，似我槃礴时。此君不解语，风雨扶持之。夜窗或荡撼，灯火皆疑危。龙去恐□□，呻吟欲勤追。摩挲古屋壁，想像还依稀。怜公读书瘦，爱竹何缘肥。饮尽三斗墨，半梢或相宜。争如鸱夷子，一舸容西施。岁晚意浩荡，江湖相倚毗。云幢与烟节，异致仍同归。多应黑瘦语，绝倒黄初诗。君家百斛力，不解增双眉。荣枯各本色，王林亦神驰。我欲学挥扫，一年以为期。胸中富千亩，二凤当来仪。箫韶久不作，此恨常依依。会须归故国，夜梦而昼思。庭空月欲落，斯文还在兹。",
            "comment": ""
        },
        {
            "title": "史太师入觐赐带以不知官高卑玉带悬金鱼为韵",
            "content": "润壑千岁资，风声万牛吼。春江縠纹面，一笑可忍不。",
            "comment": "【注释】【原题】：史太师入觐赐带以不知官高卑玉带悬金鱼为韵寄呈"
        },
        {
            "title": "观潮行",
            "content": "八月十八钱塘时，潮头搅海雷怒飞。更遭风日薄於纸，海山数点青依依。烂银斜侵云鬓脚，生绡直下鲛人机。玉龙宛转一千丈，卧噀残雪吹人衣。天关击鼓地轴折，想见水府惊颠隮。红幡绿盖弄潮者，出没散乱同凫鹥。操舟之子夸第一，倏忽东涌还沉西。万人揶揄等儿戏，我说性命发汤鸡。似闻潮生到影蠡，伹辊暗浪中黄泥。不知珠宫贝阙何世乃居此，亦有霓旌素节日夜朝京师。又疑春秋战罢两蜗角，冻血不洗锋差差。至今官渡卖牌者，莫雨不管吴侬悲。",
            "comment": ""
        },
        {
            "title": "有怀山行",
            "content": "惯识春山笋蕨甜，只今病枕亦馋涎。杖藜梦入僧窗去，饭饱茶香最可怜。",
            "comment": ""
        },
        {
            "title": "史太师入觐赐带以不知官高卑玉带悬金鱼为韵",
            "content": "何年倦霖雨，言田亦公心。一犁不入土，无因致千金。",
            "comment": "【注释】【原题】：史太师入觐赐带以不知官高卑玉带悬金鱼为韵寄呈"
        },
        {
            "title": "答张以道",
            "content": "阿兄书到梁，尽岁室悬磬。公无苦诗穷，我固待天定。扶持共竹语，寂寞扫花迳。须公说江湖，小雨狎鸥瞑。",
            "comment": ""
        },
        {
            "title": "题子陵钓台图三绝",
            "content": "著我巢由稷卨中，两眉未暇笑吾侬。断云冻雨严家濑，寂寞何人理钓筒。",
            "comment": ""
        },
        {
            "title": "过曹娥江",
            "content": "钱塘雪浪与天平，小入曹娥亦有声。沧海一时忠孝泪，夕阳无尽古今情。春秋祭血神如在，一夜行舟挽到明。不是西风白云客，祠乌争解赋将迎。",
            "comment": ""
        },
        {
            "title": "次杨绵州韵二首",
            "content": "夜潮明日浙东西，故国征鸿各自归。白璧一双唯我在，行年六十似公希。人生自是专城贵，道眼何曾与世违。剩种春风付桃李，等闲人共惜芳菲。",
            "comment": ""
        },
        {
            "title": "玄晖山水",
            "content": "孤云起木末，翠岫插天半。一窗明暗中，乃有此遐观。",
            "comment": ""
        },
        {
            "title": "弹琴",
            "content": "一鼓薰风至自南，再行新月堕瑶簪。高山流水人犹在，笛弄梅花莫再三。",
            "comment": ""
        },
        {
            "title": "钱德远判县与母同生日",
            "content": "西风一奏近闻韶，丹凤将雏下九霄。忽忆山川缠锦绣，又传歌吹杂蒭荛。扶携共醉瑶池日，鼓舞同升玉帝朝。一等壶中人不老，下方鹏鷃}亦逍遥。",
            "comment": ""
        },
        {
            "title": "次韵孙季和知县游西湖",
            "content": "何人熨冰纨，弄趁春昼晴。东风有底急，不容縠纹平。堤回柳阴直，鸥鹭时合并。无端棹讴发，惊飞度微明。山固以画胜，湖应以诗鸣。云烟小润色，草木同欣荣。忆昔二妙俱，中有五字城。打门看修竹，拄杖时一横。鳞差几飞观，幽花亦多情。老眼眩金碧，何年费经营。应怜处士家，鹤亦太瘦生。临风一长啸，荒田绝人耕。",
            "comment": ""
        },
        {
            "title": "送李宰免监镇之官浙西",
            "content": "我自归帆急鼓催，君先一骑抗尘回。谁知北海樽罍底，亲见东轩长老来。执手试听枫叶下，打门终待藕花开。孤灯一曲无公事，万卷吾伊亦壮哉。",
            "comment": ""
        },
        {
            "title": "和史子由主簿食瓜",
            "content": "邻翁种瓜时，翠蔓不忍触。提携落吾手，割裂亦甚酷。相如方渴时，想见价金玉。沉浮及桃李，一世谩貂续。注泉挹甘寒，落蒂验香熟。精神发良夜，清坐定更仆。无使妨盘餐，开端自醽醁。",
            "comment": ""
        },
        {
            "title": "郊外即事",
            "content": "春水人家绿绕门，晚风检柳自村村。一声牛背乌盐角，铁作行人也断魂。",
            "comment": ""
        },
        {
            "title": "隶字",
            "content": "快剑翻秦后，崩云称隶豪。山崖留燕尾，冢刻数牛毛。铁入中郎腕，书非择木曹。万金周鼎价，一字敢论高。",
            "comment": ""
        },
        {
            "title": "泊通明堰",
            "content": "一夜江风故不平，道边草木亦成声。岂无老子知津意，尚有秦人逐客情。荒县已传三鼓下，并船犹见一灯明。此生已悟身如寄，始送鸿归又燕迎。",
            "comment": ""
        },
        {
            "title": "和陈进道教授后堂濒水小阁扁曰浮家",
            "content": "市声中断属河清，鸥鹭无情亦有情。不与狂澜同泛泛，故留明月作生生。一樽宁共彭宣醉，尽室肯容西子行。不是主人风味薄，门前弱水即蓬瀛。",
            "comment": ""
        },
        {
            "title": "画石与兰",
            "content": "石怒不近人，国香尔何有。我以道眼观，无心得相守。",
            "comment": ""
        },
        {
            "title": "用前韵谢吴知府",
            "content": "闻道江南庾子山，新诗脱手意长闲。未尝临镜嗟迟暮，更约何人共往还。我有茅茨依橘柚，自怜风雨竄荆蛮。悲欢怨怼三千首，乞与无思为一删。",
            "comment": ""
        },
        {
            "title": "题喻弥陀接待院",
            "content": "作成宝钵梅花供，带得金池莲叶香。百亿万僧同一饱，弥陀接待胜诸方。",
            "comment": ""
        },
        {
            "title": "送友人",
            "content": "雨意晚方足，秋来先送君。横拖七尺杖，划破一山云。白纸凭谁寄，青灯此夜分。空遗岩底石，萝月漫纷纷。",
            "comment": ""
        },
        {
            "title": "又和自官舍梦归南湖",
            "content": "梦中身世亦间关，觉后悬知去不难。陶令归来犹有酒，子云老去不迁官。时供采撷花千树，醉共团栾竹万竿。想见春风更啼鸟，沉香庭院不胜寒。",
            "comment": ""
        },
        {
            "title": "尝拉寿居仁访青山性老是日小舟抗断港进退不",
            "content": "只知春在浴凫行，杯水才堪一芥航。拊髀最宜歌欸乃，倚舷唯听梦悠飏。已愁落日低千嶂，欻见清风閟一堂。抵掌剧谈吾浪语，君如网目有条纲。",
            "comment": "【注释】【原题】：尝拉寿居仁访青山性老是日小舟抗断港进退不能几至兴尽薄莫叩关少慰寂寥之叹居仁有诗次韵以谢"
        },
        {
            "title": "又和丐祠未报",
            "content": "黄金羁勒閟天闲，何似春山苜蓿间。白接罗边馀甕蚁，乌皮几外即尘阛。龙蛇大泽公真是，虎豹重门孰可攀。示不忘君还有道，卧听人语趁朝班。",
            "comment": ""
        },
        {
            "title": "和李中甫知录采兰",
            "content": "翳翳林莽，孰艺其兰。东风人群，俯仰棘间。薜荔既艾，辛夷未繁。寂寥前修。嘘唏孔颜。藕尔芳芷，医余国膻。我怀斯人，碧梧紫檀。荏苒岁月，纷兮白颠。十步闻芗，五步不悭。佩帏幽幽，骐骥在闲。未春叩户，苜蓿满盘。",
            "comment": ""
        },
        {
            "title": "题平江苑石湖桥壁二首",
            "content": "天与湖光镜样平，道边野草亦知名。邻翁莫讶归来晚，未必山如锦瑟清。",
            "comment": ""
        },
        {
            "title": "武林病中作",
            "content": "病阑无奈客尘婴，百绕西湖梦不成。白发自怜非故我，青山何事亦斗情。坡仙未死人安在，处士归来或有盟。人物风情皆若此，还将老泪月同倾。",
            "comment": ""
        },
        {
            "title": "寄张钦夫知严州",
            "content": "未关西洛无宗旨，自是东家有故常。释梵不为宁过计，江湖有道合相忘。交君一臂风千里，老我平生梦几场。云月烟林真杜口，何如弟子列成行。",
            "comment": ""
        },
        {
            "title": "史太师入觐赐带以不知官高卑玉带悬金鱼为韵",
            "content": "人生易与耳，一饭当倚栏。妇蚕子耕耨，辛苦输县官。",
            "comment": "【注释】【原题】：史太师入觐赐带以不知官高卑玉带悬金鱼为韵寄呈"
        },
        {
            "title": "留姜山怡云见访二绝并呈李磐庵文授",
            "content": "天遣今年到五夫，还如雪后望西湖。磬庵老子今诗伯，红叶盈庭许屡书。",
            "comment": ""
        },
        {
            "title": "和李磐庵雨中见寄",
            "content": "茅檐何意作秋声，未放东风入紫荆。短褐不眠成永夜，寒更数尽到诸兄。早知廉蔺今犹在，自许夔龙意甚明。世路崎岖吾已了，一奁风篆为谁平。",
            "comment": ""
        },
        {
            "title": "和潘经略广州峡山五首",
            "content": "云山最佳处，猿鸟无缺供。人影堕清镜，花气来晴峰。苔藓上佛壁，兔丝蔓寒松。何年发天閟，当在浩劫中。",
            "comment": ""
        },
        {
            "title": "诗挽史魏公",
            "content": "抱负元惊世，飞腾正及辰。眼空天下士，坐稳日边身。器业真王佐，词章动帝宸。锦衣双白发，母子即天人。",
            "comment": ""
        },
        {
            "title": "百舌",
            "content": "声声何处学，得得为春来。花底犹亲切，人怜巧剪裁。不容身稳密，且为月徘徊。赖有黄鹂伴，殷勤唤得回。",
            "comment": ""
        },
        {
            "title": "渡钱塘二首",
            "content": "潮生西浦未全平，顷刻潮回岸有声。落日人从官渡去，西风谁识此时情。不如吴越中流尽，赢得江山老眼明。试问古今沙上路，几回相送复相迎。",
            "comment": ""
        },
        {
            "title": "题岘山图三绝",
            "content": "不见轻裘快马归，遥怜暮雨湿公衣。岘山十里城南路，灯火家家望翠微。",
            "comment": ""
        },
        {
            "title": "龙孙",
            "content": "自是龙孙贵，时方燕乳云。锦绷无浣濯，玉立有仍云。未解吟风雨，应须赦斧斤。渭川十万甲，留以壮吾军。",
            "comment": ""
        },
        {
            "title": "送李提干兼简李知几太博",
            "content": "伯仲天下士，惯识山中饥。几年食君粟，一饭书百匙。谓此真饱否，此饱谁安之。伯氏昔在京，饭瘦崖书肥。至今方舟上，儿啼妇褰衣。仲氏亦远来，裹粮复能几。卖金买书册，仆夫辍晨炊。安能问饥饱，自信了不疑。岁晚盍行道，西风颇劝归。大贤事业定，试学摩腰围。",
            "comment": ""
        },
        {
            "title": "诗挽曾舍人张氏二首",
            "content": "我岂长贫者，终当以俭名。诸郎方佩玉，夫子亦专城。盛德容追想，吾家失老成。东风在蒿里，凝睇不胜情。",
            "comment": ""
        },
        {
            "title": "兴化存公作竹林新亭雪庵雪林二老同赋次韵",
            "content": "年来幽事慰心期，已有溪云彷佛知。不似山南似山北，直须拄杖叩门时。",
            "comment": ""
        },
        {
            "title": "平江灵岩",
            "content": "山断湖光迸一川，老师角黍过年年。春风步屧长尘静，只有钟鱼取次传。",
            "comment": ""
        },
        {
            "title": "送隐上人还玉峰二首",
            "content": "故山为我小迟留，枫落吴江冷不收。归去不知身是梦，青灯相对说它州。",
            "comment": ""
        },
        {
            "title": "诗挽史魏公",
            "content": "十载江湖上，三从北阙归。宫花欹帽侧，玉带重腰围。属客黄金尽，凌空宝墨飞。夜堂灯火冷，犹下读书帏。",
            "comment": ""
        },
        {
            "title": "用山谷题借景轩赋史簿清荫",
            "content": "竹君如余子琴张，友此百十庸何伤。听渠风雨夜深语，撼我窗几无边凉。起来颠倒急穿袜，直恐吾庐变林樾。却烦清影过墙来，已约姮娥借明月。",
            "comment": ""
        },
        {
            "title": "雪",
            "content": "日却山川冻出云，疏疏先自竹边闻。玉龙不动身千亿，薝葡无香瘦十分。彷佛夜堂馀火力，凄凉茅屋有人群。已知报答东皇日，汤饼银丝饭脍芹。",
            "comment": ""
        },
        {
            "title": "寄赵宣教",
            "content": "却立群峰北望看，断虹飞雨即家山。一时别舸惟公在，半世清游比梦閒。卜筑未嫌身老大，著书先怯眼斓斑。湖西为觅菟裘地，岁晚连墙共往还。",
            "comment": ""
        },
        {
            "title": "送林泽之至五夫",
            "content": "不学相如故倦游，身唯晏子一狐裘。眼明自可空群象，笔健何妨力万牛。许我春风还帝所，多君雪浪转船头。爱山堂下平生梦，试问梅花可忍不。",
            "comment": ""
        },
        {
            "title": "张约斋生日",
            "content": "何年麒麟飞上天，下视平地为秦川。九关虎豹不敢去，为作南渡中兴年。扶持斯文一鸣世，金钟大镛方在悬。百年人物有如此，旧山乔木今依然。人言广平心铁石，梅花作赋犹清便。争如万象落吾手，颠倒捃拾无留妍。晓窗沉水旋和墨，杂花落纸如云烟。问渠少室果何事，一笑粲粲成真传。春风正堕散花手，亦有舞雪相回旋。愿公道眼皎如日，我欲以寿东家禅。",
            "comment": ""
        },
        {
            "title": "又和病中遣怀",
            "content": "闻公多病正缘诗，酷似梅花太瘦时。故忆主人鸥去近，尚留宾客鹤归迟。把麾定复追苏子，鼓瑟无因见孺悲。已办扁舟轻似叶，明年真到习家池。",
            "comment": ""
        },
        {
            "title": "史太师入觐赐带以不知官高卑玉带悬金鱼为韵",
            "content": "老不数汲黯，吾宁师子思。黄金复加璧，勿遣虞人知。",
            "comment": "【注释】【原题】：史太师入觐赐带以不知官高卑玉带悬金鱼为韵寄呈"
        },
        {
            "title": "谢殿撰挽词二首",
            "content": "政自渊源出，声连海岳清。固应身列宿，何意晚专城。一代称遗直，诸公畏老成。棠阴几人泪，端复为谁倾。",
            "comment": ""
        },
        {
            "title": "春寒",
            "content": "别院东风料峭寒，春衫已试脱应难。黄昏却傍灯归去，缓约花期几日看。",
            "comment": ""
        },
        {
            "title": "楼与善寺丞挽诗二首",
            "content": "翰墨今词伯，规模古吏师。哭亲声未断，拊枕梦何之。白首侵书幌，青灯耿繐帷。伤心故园路，云物不胜悲。",
            "comment": ""
        },
        {
            "title": "古梅",
            "content": "却尽铅华固自奇，更怜鬓发傲霜姿。百年可敬春风面，四老仍扶汉惠时。顾影不知身妩媚，嗅香全觉我支离。殷勤为注铜瓶水，青子累累定著枝。",
            "comment": ""
        },
        {
            "title": "史太师入觐赐带以不知官高卑玉带悬金鱼为韵",
            "content": "东家熟黄粱，西家梦飞盖。起来试扪腹，阅人莫如带。",
            "comment": "【注释】【原题】：史太师入觐赐带以不知官高卑玉带悬金鱼为韵寄呈"
        },
        {
            "title": "送松上人西归兼呈去佞隐君子及其家贤子侄致",
            "content": "白云二十七，倒跨杨岐驴。相当子岁年，力挽千乘车。佛法全盛日，南方即吾庐。后来凿空辈，一一人为徒。诚负子远游，芒鞋费无馀。百饥仅一饱，抱病几亡躯。是病何所起，为药当何须。不如速归休，问津於故吾。方舟有家学，放光照西都。寄声为多谢，勿谓今无书。峨嵋旧时月，夜夜来东吴。",
            "comment": "【注释】【原题】：送松上人西归兼呈去佞隐君子及其家贤子侄致驰仰之意去佞方舟之子松其侄"
        },
        {
            "title": "贺李大著",
            "content": "眉山县前江可怜，昔人饮此俱成仙。只今独数苏与李，岂伊亲濯玻璃川。功名事业天所靳，况复真宰持其权。先公用舍诚有道，不愁轲后真无传。道山人物今第一，蒹葭玉树犹依然。东南弱水三万里，亦有跨鹤来翩跹。至人活国岂无术，丹砂乌喙堪同年。众工可笑不解事，颠倒规矩求方圆。向来贲育尝贾勇，彼登有力能回天。公今已不负世学，盍先鸥鹭高腾鶱。窗间借取董狐笔，父子相继书凌烟。",
            "comment": ""
        },
        {
            "title": "次平元衡菖蒲",
            "content": "只许春水细有声，不容灯焰恼黄昏。是为白石清泉伴，乞与蒲团便垛根。",
            "comment": ""
        },
        {
            "title": "送于制干二首",
            "content": "一笑无烦论古今，就中首肯即吾真。君今正与司南合，直指何曾更问人。",
            "comment": ""
        },
        {
            "title": "和胡仲方摄县喜雨三首",
            "content": "雨入黄梅故弄晴，群龙须我一投诚。此无尽藏君为主，大贝明珠我得倾。",
            "comment": ""
        },
        {
            "title": "曾知合相宜堂",
            "content": "竹不解俗语，颇识天语香。经年北窗梦，十倍西湖凉。隐几湖上人，恰恰修竹长。有时共竹语，风雨撼一床。屋间恐飞去，著绣围上方。念君爱臣心，如爱竹在傍。亦如夜深月，照我冰雪肠。闲官固自好，要地庸何伤。约束万卷书，提携双锦囊。日边有新宅，不种一亩桑。朝回碧幢底，真上相宜堂。",
            "comment": ""
        },
        {
            "title": "送汪仲嘉尚书帅隆兴兼简王公明枢密",
            "content": "又冬一月方岁除，适当公归开府初。汝离前驱土牛后，我天子律公吹嘘。臂端橐籥元自如，与民岁年无负租。民痴望公不愿馀，愿公夕马先朝车。高牙大纛如浴凫，出没千里来哺雏。西山莫雨知有无，使君两眼吞江湖。庐山老子霜髯须，如世界阔造物炉。两翁故人肯情疏，诚知握粟不可呼，待作二凤鸣韶图。",
            "comment": ""
        },
        {
            "title": "上刘左史二首",
            "content": "不为穷愁始著书，一灯今与影同孤。从公亟欲问奇字，随世无因识故吾。赖有霜钟当北道，不应璧月自西湖。举头更觉天人近，环佩声中试一呼。",
            "comment": ""
        },
        {
            "title": "婆饼焦",
            "content": "探得东君第一筹，略无风味笑鸣鸠。声声苦道焦婆饼，往往人传嫁橘洲。",
            "comment": ""
        },
        {
            "title": "古城兰若有竹数百道人筑墙而疏逖之十有九居",
            "content": "岂无四海老兄弟，恐堕春风年少名。晴檐甫见天目面，夜雨共传笙筑声。淋漓素壁江国在，参错拂衣花鸟惊。汝亦群龙护持一，此中七字有坚城。",
            "comment": "【注释】【原题】：古城兰若有竹数百道人筑墙而疏逖之十有九居于外或以净香名之取少陵雨洗娟娟净之语殆少吾此君也故以此意为出一语赠之"
        },
        {
            "title": "为史魏公寿",
            "content": "自公山中去，五醉黄金花。光明照屋庐，母子双鬓华。口不名一钱，意将饭胡麻。天人岂不韪，用舍各有差。胸中五色石，无补山水涯。譬如九鼎重，以国不以家。寄声谢东海，多多寿流霞。明年凤池日，相近当无譁。",
            "comment": ""
        },
        {
            "title": "和赵介夫除夜",
            "content": "北帝潜驱又弭鞭，那堪风物更凋年。此身荡潏随流水，造物炮烹及小鲜。自喜樽罍同盎盎，谁能幡胜更田田。诸君此夕须千首，老子今唯十九篇。",
            "comment": ""
        },
        {
            "title": "答张以道",
            "content": "莳橘数百本，卜居东南岗。足书又足食，千里鱼相忘。功名丈夫事，步武青云乡。绿发早归来，钓丝理沧浪。",
            "comment": ""
        },
        {
            "title": "春日怀湖上",
            "content": "前日山茶冰雪中，东风得意试为容。桃花笑日面皮破，柳叶抹烟眉晕重。帘幕风前斜入燕，色香丛里闹团蜂。湖山一梦残灯火，西子当年熊正浓。",
            "comment": ""
        },
        {
            "title": "用前韵寄吴知府",
            "content": "知有堂堂在故山，忘机未许白鸥闲。洗心羲易窥三圣，盥手楞严辩八还。剩著林花供笑粲，唤回春梦付绵蛮。闻公已是诗成集，一字千金岂易删。",
            "comment": ""
        },
        {
            "title": "泊分水",
            "content": "橹声伊轧诉东风，楚语吴歌落枕中。夜半潮头随月上，客帆和梦各西东。",
            "comment": ""
        },
        {
            "title": "和棋",
            "content": "意适何曾较疾迟，战酣夜漏继朝晖。骊山信有无双手，野老宁知第一机。静等鱼龙潜夜壑，迅如鹰隼击秋围。春风过尽花无数，我固无因客亦非。",
            "comment": ""
        },
        {
            "title": "舣舟南渡有怀",
            "content": "待得潮生已夕阳，药炉无火正凄凉。傍人笑指黄金骨，夜半应须解放光。",
            "comment": ""
        },
        {
            "title": "悼明教嵩禅师",
            "content": "旋缚阴崖屋，去裹北山饭。饥寒十万读，甚盛若禁脔。南越古象犀，明月万金产。逢人不易售，一见待天眼。我马几覆车，公乃独力挽。襄羊万夫上，直往势不返。白首不愿馀，光明自优远。晚生既浪出，壁间识怒面。未能续公书，聊尔执役贱。更须酌岩泉，只字日三晏。",
            "comment": ""
        },
        {
            "title": "曹娥庙",
            "content": "我初不作婆娑梦，子亦能知波险无。风卷潮来壮魂在，行人酾酒湿庭梧。",
            "comment": ""
        },
        {
            "title": "魏南夫丞相挽诗二首",
            "content": "青云纡群绂，白首费符移。即墨仍飞语，翁归不受私。凋零唯舌在，汗漫付心期。手种堂前柳，东风学画眉。",
            "comment": ""
        },
        {
            "title": "茶香",
            "content": "绕瓯翻雪不须疑，到齿馀香亦解肥。鼻观舌根留不得，夜深还与梦魂飞。",
            "comment": ""
        },
        {
            "title": "和孙季和游东湖韵",
            "content": "春风如少年，白首仍当归。无端故园雨，更不留芳菲。啼鸟倦晴昼，绿阴却馀晖。行寻修竹寺，僧老青山围。儿童惯看客，汛手来开扉。白日转双毂，吾心无所依。同来二三友，目亦掣电飞。凭高下不测，从我其无违。",
            "comment": ""
        },
        {
            "title": "黄待制病中以诗寄之",
            "content": "故山馀地亦嶙峋，中有掖垣梧十寻。自是万金医国少，人皆三事望公深。茂陵多病书成帙，季子来归雪满簪。试与共观天下士，弥缝一世果何心。",
            "comment": ""
        },
        {
            "title": "和史魏公秋日",
            "content": "山净晚馀碧，花深秋更红。向来歌舞地，道德元冲融。委身如蒹葭，不乱鱼鸟丛。客至无少长，可人斯与同。披衣坐良夜，一啸闻刚风。何似饷佗国，频伽满盛空。剧谈有类是，吾道何由穷。此意诚未解，却须呼二公。",
            "comment": ""
        },
        {
            "title": "送费恭父",
            "content": "担头蜀货无锱铢，两笼只载先君书。但知不败乃翁事，报与不报君何须。渥洼一日新生驹，黄金羁勒安用渠。西风千里饱刍秣，养此汗血倾京都。我营北山瓜芋区，君来饮水同饭蔬。明朝笑出白云去，我恐尘土粘君须。就中行李愁僮奴，一束诗稿牛腰粗。是诚痴绝天下无，此子费子西归图。",
            "comment": ""
        },
        {
            "title": "苦雨",
            "content": "急雨涔涔日，春泥盎盎中。屐声喧午枕，人语泣西风。斗米衾裯尽，邻翁杼轴空。无因诉真宰，吾道竟须东。",
            "comment": ""
        },
        {
            "title": "辞世颂",
            "content": "平生洒洒落落，末后哆哆啝啝。殷勤觅一把火，莫教辜负澄波。",
            "comment": ""
        },
        {
            "title": "和史太师蜗室三首",
            "content": "伊雒閒人晚自贤，等将身世付蹄筌。春风犹有耆英会，未必饥餐困即眠。",
            "comment": ""
        },
        {
            "title": "寒食",
            "content": "梨花吹雪渡清明，天亦那知倦客情。一院春寒无看处，黄鹂欲诉不成声。",
            "comment": ""
        },
        {
            "title": "和胡仲方摄县喜雨三首",
            "content": "罢琴听我一言田，民物如苗吏草然。中有丰年无限意，何须矫首问云天。",
            "comment": ""
        },
        {
            "title": "史魏公放鱼",
            "content": "试问恩波几许深，一湖浑是史君心。巨鳞细口重相见，雷电成龙去自今。",
            "comment": ""
        },
        {
            "title": "落花",
            "content": "阆苑春归去，愁人有落红。锦茵铺地密，蝶梦绕枝空。素艳随流水，馀香散晓风。日斜深院静，不见卖花翁。",
            "comment": ""
        },
        {
            "title": "次杨绵州韵二首",
            "content": "我自吴头楚尾来，射工一见故相猜。文书已作牛腰束，阊阖仍须燕尾开。江近危楼才咫尺，眼悬落日殆千回。名成莫讶归来早，要学峨嵋翠作堆。",
            "comment": ""
        },
        {
            "title": "与应兄之西湖二绝",
            "content": "它日西湖有此僧，年来怕见发鬅鬙。一双眸子清於水，想见新诗我不能。",
            "comment": ""
        },
        {
            "title": "病眼有作",
            "content": "短短秋檐合近书，经旬看碧却成朱。半生始识空花面，咫尺还应拄杖扶。泪睫陨珠缘底事，金篦刮腊未全疏。自怜老去元非病，赢得工夫到物初。",
            "comment": ""
        },
        {
            "title": "中庭霜夜月明如昼效李长吉体",
            "content": "庭空若无地，霜月不自寒。姮娥天上人，腊月犹冰纨。放开玻璃镜，转向碧玉盘。人间水晶域，万象梨花团。骨冷不成寐，起行自槃珊。巡檐不敢下，恐堕江海宽。沆瀣入毛骨，清风生肺肝。有鹤东南来，飞鸣堕我前。吾与汝仙去，仙家无岁年。",
            "comment": ""
        },
        {
            "title": "奉川道中四绝",
            "content": "弹指声中见弥勒，鼓琴安用识昭文。青山步障五百里，犹有赠行南北云。",
            "comment": ""
        },
        {
            "title": "和史子美知丞月台",
            "content": "乞得更筹一夜宽，傍檐唯有斗阑干。须臾银阙从空下，想象冰轮不自寒。迫近天人无浪语，却回歌吹有馀欢。只应王谢风流后，合作蓬莱第一看。",
            "comment": ""
        },
        {
            "title": "和史太师蜗室三首",
            "content": "帐暖窗寒不愿馀，一床翻覆旧时书。寸鳞尺渎寻常水，老子而今非故鱼。",
            "comment": ""
        },
        {
            "title": "荷气",
            "content": "一池芳日上帘钩，荷气蒸人醉不收。藕欲作舟花作屋，更和风露管清秋。",
            "comment": ""
        },
        {
            "title": "和月林清玩墨",
            "content": "谁识阜陵天上物，亦从潘李乞刀圭。半规肯博千金璧，四海仍传一角犀。柏叶春齐初养麝，髯松岁晚复然脐。直须数子成家日，是我浯溪得再题。",
            "comment": ""
        },
        {
            "title": "奉川道中四绝",
            "content": "摘星黄汉在何许，浅水平山容易过。未必山灵惯看客，勒回俗驾奈渠何。",
            "comment": ""
        },
        {
            "title": "渡钱塘二首",
            "content": "身是行人意未平，江头已断午潮声。旋收去国无边泪，聊写临风有限情。家住青山何处是，眼穿白鸟去边明。去年今日凄凉意，犹记梅花一笑迎。",
            "comment": ""
        },
        {
            "title": "史太师入觐赐带以不知官高卑玉带悬金鱼为韵",
            "content": "冠以新故爱，履以弊故捐。锱铢在人手，吾衡亦徒悬。",
            "comment": "【注释】【原题】：史太师入觐赐带以不知官高卑玉带悬金鱼为韵寄呈"
        },
        {
            "title": "再韵谢晁郎中二首",
            "content": "故著文书尽底围，要看江汉濯秋晖。眼明自可穷诸妄，语妙何妨为一挥。今日西州成故里，它年东阁许同归。胸中衮衮平生事，身瘦缘渠不得肥。",
            "comment": ""
        },
        {
            "title": "送潘恭叔提干往潭州省侍",
            "content": "父子湖海心，岁月易波荡。长沙固艰难，不在九天上。风尘护衣篝，花柳谢屏障。车行无多乘，雷动有馀壮。阆风吾故游，弱水恨新涨。诗书饱丘壑，翁事来献状。入门视颜閒，一笑挟缯纩。官池凫雁深，洗盏发家酿。人生果何乐，此乐天所贶。故山在何许，梦寐或东向。公如问云何，报我今跌踼。",
            "comment": ""
        },
        {
            "title": "简秋官",
            "content": "寂寞江郊只病身，故书时得想轮囷。无钱未暇招陶令，有意何妨学孔宾。龙业披衣犹向佛，虎凶着帽更何人。也知造物怜吾老，木槁灰寒得再春。",
            "comment": ""
        },
        {
            "title": "丹丘春夜感怀",
            "content": "雨歇花梢月正明，一川浑是杜鹃声。此身漂泊知何处，蝶与庄周梦不成。",
            "comment": ""
        },
        {
            "title": "为高芝大卿寿",
            "content": "江南江北梅雨村，山东山西将相门。谢天为产此英杰，一洗瘴雾中黄昏。斯文槃槃古都会，象犀珠玉如云屯。富商巨贾不易售，独许王谢窥藩垣。周家草木本忠厚，几遭雨横春风颠。试将尺箠付其手，定御六辔驰幽燕。天回地转诚有日，小屈皂盖仍朱幡。风流太守民父母，向来狱市多平反。圜扉寂寞度晴书，鼠辈亦复环诸孙。太平无象此其象，亟挽画鼓当华轩。黄金百镒锦千两，半以寿客馀歌樽。功名富贵两成就，我亦鸡犬随腾骞。",
            "comment": ""
        },
        {
            "title": "送史同叔赴宫教",
            "content": "便催绛帐入王扉，肯落先公第二机。一鹗未尝凭荐口，诸生今始识抠衣。宽如北海何妨醉，清似西湖不解肥。但得家声振金玉，万钉何必问腰围。",
            "comment": ""
        },
        {
            "title": "为王漕寿",
            "content": "十日西风便老成，挽回金气愈高明。朱轓玉节非吾事，雪竹霜松不世情。未可买山归卜筑，却须持橐慰平生。如公骨相应仙去，绿发朱颜已有名。",
            "comment": ""
        },
        {
            "title": "诗挽陈提刑",
            "content": "清苦诸生节，廉平御史知。一饥曾忍可，千里舍公谁。落落天人际，拳拳骨鲠词。秋风又凋物，空有老成悲。少日牛力在，中年玉节新。平生无惮吏，老去只忧民。西泝身犹健，东归迹已陈。丹丘方在梦，乔木想轮囷。",
            "comment": ""
        },
        {
            "title": "画石菖蒲",
            "content": "太湖与雁荡，相去二千里。六月吾几间，风雨一弹指。",
            "comment": ""
        },
        {
            "title": "赋杨知县道夫四知堂",
            "content": "万家即吾庐，一室诚吾身。空明古肺腑，壁立真天人。心语驷奔轶，风行牛斗嗔。吾今亦忘我，何者为一尘。起看屋角悬，聊当座右箴。我初衣坏絮，疾驱荆棘林。针孔与线蹊，老眼亲补纫。而今著襦袴，左书而右琴。吾儿亦温饱，鞭箠亡呻吟。唯馀故时习，诗病山水淫。会当更祓除，两楠共森森。",
            "comment": ""
        },
        {
            "title": "题道夫东征录",
            "content": "老来气味觉深稳，馀子但知声击撞。烟云合千态万状，意气吞五湖三江。如闻日观眇天下，俯视坎井非吾邦。丈夫出门各一笑，笑罢归来心则降。",
            "comment": ""
        },
        {
            "title": "为张功甫赋寒绿",
            "content": "君家故多书，馀地看寒绿。食箪到尚悬，墙小摘杞菊。霜畦新雨馀，柔条已三沫。贵不数熊蹯，芳鲜落我腹。口香唾茧纸，细字烦记录。平章三百篇，焜耀五千读。辛夷与杜若，百世亦臣朴。士饥固其常，吾事已可卜。归来一粲然，毋待发曲局。",
            "comment": ""
        },
        {
            "title": "题磐庵作玻璃窗",
            "content": "杜陵亦有天尺五，云母不似玻璃深。西家钟鼓谩劳汝，我自书卷中晴阴。",
            "comment": ""
        },
        {
            "title": "史太师入觐赐带以不知官高卑玉带悬金鱼为韵",
            "content": "鸿飞在天末，弓缴不可施。官池稻粱梦，鸭近鸳鸯卑。",
            "comment": "【注释】【原题】：史太师入觐赐带以不知官高卑玉带悬金鱼为韵寄呈"
        },
        {
            "title": "送楼尚书",
            "content": "九关何为视荒荒，鹓鹭不汝为津梁。刚风一上九万里，我岂无因来帝旁。君看玉皇香案上，臣有抹月批云章。春秋自与易表里，九师三传俱亡羊。人言夫子身九尺，我谓椽笔聊相当。斯文岂不妙一世，如御琴瑟思更张。大夫人今八十六，百拜上赐千秋觞。朱旛皂盖映华发，鼓舞万籁为笙簧。如闻民病思药石，可忍岁饥无稻粱。行行不待勤报政，会有诏书来未央。",
            "comment": ""
        },
        {
            "title": "游参寥泉怀东坡参寥二老",
            "content": "两翁无恙时，泉当几何深。公归百年后，泉没不可寻。道德载一丘，行人知所钦。流传一字妙，随喜文字淫。梦语忽变灭，宁为真实音。堂堂万钟簴，日莫西湖阴。我欲撼一翁，以慰邦人心。斯人如斯泉，魂来月同临。天高无消息，泪落青枫林。",
            "comment": ""
        },
        {
            "title": "为王师宣子寿",
            "content": "已办香山铁石心，未妨富贵日侵寻。荔枝黄压腰围重，琥珀红添盏晕深。鸾镜黛眉无此画，雁行银甲有馀音。剩呼歌舞为君寿，道眼何曾外物侵。",
            "comment": ""
        },
        {
            "title": "紫芝图",
            "content": "坐诵行欹忆紫芝，江南有愧断肠词。后於王母三千岁，始见商山十二枝。日上宝光应倒射，柱间甘露足华滋。吾乡岁晚滩声小，忠孝波澜断在斯。",
            "comment": ""
        },
        {
            "title": "史魏公寿",
            "content": "西风九日又黄花，瑞霭朝来入相家。四海几人深雨露，一身随处老烟霞。拈花宗旨依黄檗，炼石工夫笑女娲。再拜愿公千岁寿，莫辞沉醉是生涯。",
            "comment": ""
        },
        {
            "title": "梅花",
            "content": "春风不念人寒槁，故遣梅花为掀倒。溪间陇首欲归时，月淡云低着香恼。岂知造物亦儿戏，我苦学诗嫌不早。十分孤瘦为谁妍，一树半开应更好。竹君从旁代渠说，万恨千愁俱一扫。半生何逊梦可怜，日暮西湖心独老。岁寒铁石乃吾事，水仙弟兄诚小草。更须唤取谪仙来，细与平章答苍昊。",
            "comment": ""
        },
        {
            "title": "送伯才伯仲之官",
            "content": "浣花溪头春可怜，两凫一凫飞上天。晓窗清净易一卷，兄弟过午无炊烟。大凫白首古上人，小凫绿鬓东风前。简书不畏畏泥滓，黄金污人须弃捐。故山民病公所见，门前万里东吴船。曩时雷电泣真宰，后世儿女成嫣然。人生固有浪自许，毛发便窥肝胆全。主家无地置弦索，妾身已为他人妍。相携感慨一坠泪，唯我与汝非同年。出门大笑亦不恶，此意嘿寄飞鸿边。",
            "comment": ""
        },
        {
            "title": "鼠狼二首",
            "content": "谩自狼贪只鼠嗔，坏墙穿壁已无邻。儿童爱惜貍奴惯，生怪苍皇不近人。",
            "comment": ""
        },
        {
            "title": "寄吴知府",
            "content": "梦中时一到湖山，酷爱山云似我贤。尽有新诗题叶满，岂无流水逐人还。经年晏坐追摩诘，尽日提携欠小蛮。白首著书成过计，何时椽笔为锄删。",
            "comment": ""
        },
        {
            "title": "与侍讲程自靖州西归会於江陵二首",
            "content": "不以中书老见疏，斯文成就合穷居。退之彻在南阳后，子美贫於天宝初。绛帐归来宾客在，玉堂有此丈人欤。片帆我已东南去，会见含香近紫虚。",
            "comment": ""
        },
        {
            "title": "病卧岳林有怀诸公",
            "content": "庭树无风夜泬寥，毗耶室里霍票姚。自知示病非天授，不必观身已意消。梦里忽逢三语掾，江头又报五更潮。归来莫讶人痴绝，误了诸公楚些招。",
            "comment": ""
        },
        {
            "title": "九日西湖",
            "content": "不须归梦更成都，九日西湖病已苏。试把黄花元自好，可怜白首不胜扶。谁边醉帽风欹侧，去底征鸿月有无。一夜抚心欣有得，后来人物不如吾。",
            "comment": ""
        },
        {
            "title": "呈胡舍人二首",
            "content": "东观何如双树家，丝絇归践故园沙。静知水镜中人物，香识炉烟上鬓华。尽有春风飞燕子，岂无诗兴到梅花。自怜老子归来晚，不得追随八月槎。",
            "comment": ""
        },
        {
            "title": "落帽",
            "content": "老去尘沙两鬓蓬，只馀破帽裹西风。何人共醉黄花底，惊起翻鸦趁断鸿。",
            "comment": ""
        },
        {
            "title": "赠李磐庵文授",
            "content": "莫年东观有全书，天畀斯文合定居。镜里一茎无白发，门前十里有黄淤。文章入手无馀蕴，人物於今固自如。安得把茅邻近住，打门时复问潜虚。",
            "comment": ""
        },
        {
            "title": "魏南夫丞相挽诗二首",
            "content": "未必山东相，能留塞北声。一身扶国是，九鼎重吾盟。水镜人材地，风流月旦评。早收霖雨去，星角看春耕。",
            "comment": ""
        },
        {
            "title": "和雪林访二山",
            "content": "平生阅世剑一吷，老去卜邻吾二人。亦评白云来著宿，未妨青袜去寻春。泉鸣石濑听逾好，雨浥岩花笑转新。更欲买田招鹤住，问渠谁是自由身。",
            "comment": ""
        },
        {
            "title": "和赵制干二绝句",
            "content": "今年贤弟去贪佛，平日阿兄真爱山。肯使道肥诗则瘦，王孙人物未斓斑。",
            "comment": ""
        },
        {
            "title": "和简斋墨梅二首",
            "content": "为怜玉色照前除，一室无因舍静姝。寄语客卿烦想像，万花困苦乞为奴。",
            "comment": ""
        },
        {
            "title": "和吉祥孜老二诗",
            "content": "白头身老大江南，已约孤云共一庵。有道故人今隔海，不应龙卧在深潭。编茅固作痴儿计，闭户全胜俗客谈。剩种木奴千百本，不忧土锉冷松龛。",
            "comment": ""
        },
        {
            "title": "病馀用前韵呈魏公",
            "content": "蓬莱仙人双鬓霜，有蔬一豆酒一觞。长歌劝客声激昂，车如流水门如航。几生道德为腥香，今年入谢朝明光。归心有如三宿桑，抱琴一笑江中央。曰余此琴吾翕张，越山入手修眉苍。不容散花来后堂，毗耶室空唯一床。谁家金钗十二行，春风环佩鸣璆琅。斯须吐握曾未遑，自谓山稳舟深藏。不知有力来昏黄，如人裹饭不得尝。吾宁万籁同敷扬，四时花雨仍纷滂，山高水深未易量。可人啼鸟声绕梁，六窗濯濯如秋阳。天人境界谁适当，我自袜线无他长。唯馀习气不可忘，有时睥睨如无傍。炉薰茗碗供平章，一机直欲舂其吭。战酣意定心泰康，依旧尔界还吾疆。",
            "comment": ""
        },
        {
            "title": "诗挽史魏公",
            "content": "为帝先驱日，非我旧学谁。玉京真可乐，夜壑不胜悲。墓木行人拜，庭兰造物知。临风三恸哭，天亦为低垂。",
            "comment": ""
        },
        {
            "title": "史太师入觐赐带以不知官高卑玉带悬金鱼为韵",
            "content": "修泉汲短绠，太山寄秋毫。赤松未必尔，勇去还渠高。",
            "comment": "【注释】【原题】：史太师入觐赐带以不知官高卑玉带悬金鱼为韵寄呈"
        },
        {
            "title": "史太师入觐赐带以不知官高卑玉带悬金鱼为韵",
            "content": "弥明晚不逊，不解世俗书。邻翁十升水，公无察渊鱼。",
            "comment": "【注释】【原题】：史太师入觐赐带以不知官高卑玉带悬金鱼为韵寄呈"
        },
        {
            "title": "府学二生求诗",
            "content": "翠柏阴中古泮林，诸生丛里两南金。君今肯山渊骞右，我亦情知籍湜心。有一茎齑斯可饱，无三万轴若为禁。明朝我亦东南去，莫雨江湖尽处寻。",
            "comment": ""
        },
        {
            "title": "煎茶",
            "content": "午鼎松声万壑馀，蒲团曲几未全疏。春风肯入姜盐手，不废秋窗一夜书。",
            "comment": ""
        },
        {
            "title": "上刘左史二首",
            "content": "邺下家声晚更高，南朝徐庾总儿曹。向来霖雨无双手，多在秋风一二毛。舌本旋浇甘露碗，词锋久淬鸊鹈膏。已知造物叮咛意，鸣鹤如今在九皋。",
            "comment": ""
        },
        {
            "title": "和赵制干二绝句",
            "content": "四十五里邻近寺，一十八盘容易山。竟日篮舆走风雨，七峰峰外见斑斑。",
            "comment": ""
        },
        {
            "title": "访孤山林和靖梅坞陈迹",
            "content": "西湖湖水清可{左奭右斗}，孤山山人瘦有馀。梅花五更清夜梦，周易一卷前身书。经年竹户与僧语，僧房绕湖三百区。客来放鹤未忍去，更为修竹聊须臾。衡山道士古须发，苦语不似公肤腴。芙蓉为裳月为佩，荷芰结屋游龙车。朝驰八纮莫四极，上挈太古中唐虞。子房自是赤松后，渊明初无彭泽趋。平生自谓公不死，意不一见成空虚。买舟今夕定不寐，直恐长啸来清都。",
            "comment": ""
        },
        {
            "title": "答吴知府仲登见招三绝",
            "content": "一夜溪西唤客船，黎明十里走平川。尘泥未办湖山脚，更要长斋古佛前。",
            "comment": ""
        },
        {
            "title": "送张汉卿左藏",
            "content": "溪间曾语离，夜雨忽悲壮。俄顷山月明，照我蓬背上。欹枕念此行，变化或万状。江湖大圆镜，有此白鸟样。公言早崛奇，平处谢堤障。划严如行师，百万未可傍。畴昔粲可间，发此无尽藏。我饥寒欲死，甘露扶缯纩。目视飞鸿卑，未易蒙此贶。西风束书至，辟户问亡恙。吾事公所知，它人杂嘲谤。",
            "comment": ""
        },
        {
            "title": "史魏公蜗室",
            "content": "两趺尺寸地，屹立万夫目。四海霖雨心，溉沾一夔足。何曾动声气，万象意沉缩。譬如雷蛰藏，春风不虚辱。世界如许大，犹吾体中粟。是心如许宽，不著世间欲。散花果无地，拊卷或可熟。好鸟如可人，鼾睡勿惊促。八风吹得行，颠倒任掁触。",
            "comment": ""
        },
        {
            "title": "见牵牛花有感",
            "content": "篱落牵牛又著花，摘花心在鬓先华。故园红染姜丝在，安得缄封寄各槎。",
            "comment": ""
        },
        {
            "title": "吴知府挽诗三首",
            "content": "妙年声落落，晚岁陈堂堂。政出诸公右，吾宁一老傍。园林春婉娩，坟土泪凄凉。孝友无馀事，新诗入锦囊。",
            "comment": ""
        },
        {
            "title": "墨梅",
            "content": "此花黑瘦固应尔，用尽陇月溪云心。邻家羌笛莫生事，春在洞房深更深。",
            "comment": ""
        },
        {
            "title": "兴化存公作竹林新亭雪庵雪林二老同赋次韵",
            "content": "西舍东邻杼轴空，道人满腹贮清风。竹林笑指归来路，约与禽鱼一饱同。",
            "comment": ""
        },
        {
            "title": "和史魏公荷花",
            "content": "潇然独出泥滓外，不待好风相濯磨。红如咸池浴朝日，莹若璧月沉秋波。强将国色斗清绝，辄莫天人谁敢过。香阁容我小舟入，不怕鸳鸯惊棹歌。",
            "comment": ""
        },
        {
            "title": "题李磐庵西潜图",
            "content": "何人意行山水重，草木惊笑来天风。茅檐鸡飞犬升屋，屐声疾奏邻家翁。逢迎初非乃翁事，盆盎净洁求无同。一犁春雨饱膏沐，千顷秋日加曈曨。恭惟耕稼我自出，敢与造物论丰凶。树间井亦颇寒冽，门前石不烦磨礲。愿公藉石饮此水，鸭猪肥大牛羊丰。杖藜吾父坐吾祖，日望四海宽租庸。太平果在放船手，眩诗与画当无穷。",
            "comment": ""
        },
        {
            "title": "钱德远判县与母同生日",
            "content": "彩衣何似舞衣轻，鸾镜还如水镜明。百里弦歌归有道，一轩风月不胜情。口香知吮莲华墨，山近闻拖蜡屐声。百拜一樽须竟醉，看飞凫舄上蓬瀛。",
            "comment": ""
        },
        {
            "title": "和史太师蜗室三首",
            "content": "卧听花敷宝篆灰，坐看野马与尘埃。有时笑入棋声去，千骑雷奔挽不回。",
            "comment": ""
        },
        {
            "title": "诗挽曾舍人张氏二首",
            "content": "一代称贤母，斯文属故家。大闺欣有相，吾质静无华。久已如深定，真堪驾宝车。馀生固无憾，哀动及邻娃。",
            "comment": ""
        },
        {
            "title": "史太师入觐赐带以不知官高卑玉带悬金鱼为韵",
            "content": "西湖旧时波，夜雨改新绿。子规啼到明，飞去双属玉。",
            "comment": "【注释】【原题】：史太师入觐赐带以不知官高卑玉带悬金鱼为韵寄呈"
        },
        {
            "title": "吴知府挽诗三首",
            "content": "小试牛刀在，长驱马足迟。此生空抱负，真宰孰维持。道并湖山重，民深雨露思。何当十围腹，重作北窗期。",
            "comment": ""
        },
        {
            "title": "嗣秀王生日楚辞",
            "content": "摄提之岁兮厥月惟寅，蓂谁商略兮六荚发春。揆王初度兮箕横翼陈，纷吾先驱兮康护帝茵，谓太平本无象兮，何为而生凤麟。艺兰之九畹兮蕙茝同芬，河润九里兮其源骏奔。春风兮桃李，芳菲菲兮袭人。绶累累兮万石，孰前修兮后尘。阆风兮县圃，归来兮隐沦。芰车兮荷屋，倚桂枝兮轮囷。闻韶兮屡舞，凤将九子兮其来下。玉节兮旌幢，世世兮茆土。职道德兮维垣，友夔龙兮方虎。鼂骋兮扶桑，夕望舒兮延伫。援北斗兮为觞，饮南山兮坠露。制芙蓉兮裳衣，佩水苍兮陆离。采芳馨兮杜若，遗云仍兮以时。问乔松兮安在，将并驾兮焉之。植大椿兮八千为岁，方蘖芽兮吾其庶几。",
            "comment": ""
        },
        {
            "title": "青奴",
            "content": "青奴初不下房栊，肌骨玲珑雪未中。八月华胥人自到，可怜尘壁卧西风。",
            "comment": ""
        },
        {
            "title": "句",
            "content": "难与英雄论教化。",
            "comment": ""
        },
        {
            "title": "题犀浦张震仲竹斋",
            "content": "窗明只辨四时绿，眼老何妨五车读。江湖商略不盈咫，月露清滋慰吾独。淋漓舞茵不解醉，颠倒飞花有如屋。竹外寒溪闻此盟，束书一笑趁鸿鹄。",
            "comment": ""
        }
    ]
}