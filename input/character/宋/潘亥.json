{
    "dynasty": "宋",
    "author": "潘亥",
    "poems": [
        {
            "title": "送兄赴饶",
            "content": "草堂荒芜未春暮，乳燕安巢雁北去。回首蜃水桃始花，及至螺江柳飞絮。江东绣衣真御史，闻者纷纷毛发起。日长惟抱空甕眠，头白应怜故人子。",
            "comment": ""
        },
        {
            "title": "赠善书记",
            "content": "不见十年久，缘师懒入城。庵移五峰近，病去一身轻。弟子新传业，诗人旧识名。依然难驻屐，空复重予情。",
            "comment": ""
        },
        {
            "title": "寄赵紫芝",
            "content": "长安独跨驴，一别二年馀。朝士不能荐，承明空有庐。窗虚桐影薄，棹冷桂花初。莫怪无书札，心亲迹任疏。",
            "comment": ""
        },
        {
            "title": "社日",
            "content": "听得东风急，吹乾小迳泥。雨多花放早，水满燕飞低。贫女不知纬，幽人只此栖。依依怀去岁，摘茗白坛西。",
            "comment": ""
        }
    ]
}