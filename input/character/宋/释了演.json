{
    "dynasty": "宋",
    "author": "释了演",
    "poems": [
        {
            "title": "偈颂十一首",
            "content": "昨日闹浩浩，今朝静悄悄。静悄悄处闹浩浩，闹浩浩处静悄悄。",
            "comment": ""
        },
        {
            "title": "偈颂十一首",
            "content": "谁庵不会说禅，一向外边之绕。鸣鼓集众升堂，岂容乱开臭口，而今无计可为，谩把屎肠抖擞。瞎驴趁队过新罗，惊起南辰藏北斗。",
            "comment": ""
        },
        {
            "title": "偈颂十一首",
            "content": "腊月一，雪冻草枯，水寒冰结。黄河绝流，虚空迸裂。若将此语定纲宗，敢保老兄犹未彻。",
            "comment": ""
        },
        {
            "title": "寄育王廓和尚",
            "content": "向来事业俱荒废，即体生涯迥一空。渐愧此身无被盖，百般痴钝玷宗风。",
            "comment": ""
        },
        {
            "title": "空谷",
            "content": "谷空空谷谷空空，空谷全超万象中。流水落花浑不见，清风明月却相容。",
            "comment": ""
        },
        {
            "title": "颂古九首",
            "content": "沩山得体，仰山得用。体用俱全，梦中说梦。",
            "comment": ""
        },
        {
            "title": "颂古九首",
            "content": "临行特地扬家丑，带累傍人满面惭。霹雳一声云雨散，至今父子未相谙。",
            "comment": ""
        },
        {
            "title": "颂古九首",
            "content": "灵云亲说悟桃花，端的无疑眼里沙。纵使玄沙言未彻，相逢且喫赵州茶。",
            "comment": ""
        },
        {
            "title": "颂古九首",
            "content": "兴化棒头轰霹雳，克宾脚下走尘烟。若无塞外将军令，那得嘉名四海传。",
            "comment": ""
        },
        {
            "title": "颂古三首",
            "content": "袖中宝剑摩星斗，肘后灵符照八方。拨转目前关捩子，从教天下竟忙忙。",
            "comment": ""
        },
        {
            "title": "颂古九首",
            "content": "二祖无端向少林，庭前立雪到腰深。直饶觅得心无有，未免全身被陆沉。",
            "comment": ""
        },
        {
            "title": "颂古九首",
            "content": "俱胝一指禅，古今成话欛。打破鬼门关，露柱寻无罅。",
            "comment": ""
        },
        {
            "title": "偈颂十一首",
            "content": "四海共遵灵鹫制，九旬禁足自萧然。饥餐渴饮随缘过，禅道是非扫一边。知我者谓我深锥痛劄，不知我者谓我吊影扬鞭。毕竟如何，月中丹桂和根拔，水底泥牛蓦角牵。",
            "comment": ""
        },
        {
            "title": "偈颂十一首",
            "content": "扑落非他物，纵横不是尘。山河并大地，全露法王身。",
            "comment": ""
        },
        {
            "title": "衡阳别妙喜老师",
            "content": "倒骑铁马渡潇湘，澗草岩花不覆藏。回雁峰高亲到顶，了无佛法可商量。",
            "comment": ""
        },
        {
            "title": "偈颂十一首",
            "content": "高高峰顶云，散作人间雨。一句绝譊讹，相逢莫错举。不错举，猫儿偏解捉老鼠。",
            "comment": ""
        },
        {
            "title": "颂古九首",
            "content": "忽闻幕下哭哀哀，顿使天台对五台。风月一天今古在，通身是口也难开。",
            "comment": ""
        },
        {
            "title": "颂古三首",
            "content": "赵州狗子无佛性，当空掘出秦时镜。光明浑不见星儿，上下四维俱彻映。",
            "comment": ""
        },
        {
            "title": "偈颂十一首",
            "content": "即心即佛，千山万水。非心非佛，草窠里辊。向上一路千圣，不传热椀鸣声。三边若得浑无事，四海何愁不太平。",
            "comment": ""
        },
        {
            "title": "颂古九首",
            "content": "黄蘗堂前喫棒去，大愚肋下筑拳来。若言佛法无多子，到底分明眼未开。",
            "comment": ""
        },
        {
            "title": "与禅人",
            "content": "家山有路应须到，到得家山未是归。拈转杖头俱划断，好看午夜太阳辉。",
            "comment": ""
        },
        {
            "title": "颂古九首",
            "content": "不是心，不是佛，不是物，为君击碎精灵窟。天上人间知不知，鼻孔依前空突兀。",
            "comment": ""
        },
        {
            "title": "偈颂十一首",
            "content": "前来半斤，后来八两。斤两分明，一对漆桶。",
            "comment": ""
        },
        {
            "title": "偈颂十一首",
            "content": "踢倒飞来回首去，倒骑佛殿出皇都。须知此外封疆阙，八面腾腾任卷舒。",
            "comment": ""
        },
        {
            "title": "偈颂十一首",
            "content": "今朝四月初一，即辰孟夏渐热。伏惟大众增休，各各眼横鼻直。若谓世谛流通，燋盘重添艾灸。若作佛法商量，瞎汉扶篱摸壁。还相委悉麽，只为分明极。",
            "comment": ""
        },
        {
            "title": "偈颂十一首",
            "content": "时当亚岁，节届书云。不萌枝上唤春归，无影树头增秀色。",
            "comment": ""
        },
        {
            "title": "石佛",
            "content": "积念有年瞻石佛，今朝一见绝疑猜。都卢面目只如此，却道三生凿出来。",
            "comment": ""
        },
        {
            "title": "颂古三首",
            "content": "倒握毒蛇横古路，背骑猛虎舞三台。收来放去无多子，铁眼铜眼被活埋。",
            "comment": ""
        }
    ]
}