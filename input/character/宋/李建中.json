{
    "dynasty": "宋",
    "author": "李建中",
    "poems": [
        {
            "title": "题义门胡氏华林书院",
            "content": "山绕华林气象和，此心犹恨未相过。门闾世表曾颜德，榜帖人登晃董科。春暖花开飘几砚，晚归云影在松萝。公卿无限新诗什，雅咏悠然地益□。",
            "comment": ""
        },
        {
            "title": "题菩提寺",
            "content": "龙门双阙涌云烟，云未飞花雁下前。彻底清澈照车马，分台御史过伊川。",
            "comment": ""
        },
        {
            "title": "开垣曲山路成",
            "content": "为郡同卧理，民情识我情。三秋得公事，一月绕山行。砥柱全抛险，黄河日接平。周遭到垣曲，尊大近神京。借助林盐润，增饶国计成。虞州访遗迹，吴坂念长鸣。董泽蒲侵绿，巫咸水傍清。人怀绛县老，地叹夏台倾。下马听泉发，登原待月生。盘醒读碑版，扶持立刀兵。晚霭闻钟断，微阳喜雨晴。峭空崖背落，斗截岭西横。仙恐临王屋，高疑见析城。去车知轨辙，连亩有农耕。彩错翻朝旆，铮鏦击夜钲。凿开青石壁，填贮白云坑。旧幕怜才俊，嘉言许道亨。何当议险阻，始信说分明。不倦共廉使，常存济物诚。计时聊就笔，千古愧题名。",
            "comment": ""
        },
        {
            "title": "福圣观",
            "content": "永怀间访道，斗上上仙居。瀑水磬声外，桂花林影疏。山名孙绰赋，观额葛玄书。已负秋来约，诛茅兴有余。",
            "comment": ""
        },
        {
            "title": "句",
            "content": "晴山云罨画，孤屿水含稜。",
            "comment": ""
        },
        {
            "title": "郡斋偶书寄同院彭城学士兼简兵部同年采览",
            "content": "閒情閒憶事如空，静读离骚向郡中。冠剑老年伤远别，关诃夜月许相同。晚花天气孤庄雨，流水人间小阁风。行乐及时聊强饮，不须嫌作白头翁。",
            "comment": ""
        },
        {
            "title": "春尽偶书七言四韵奉承采览",
            "content": "粉闱丹地白头深，书殿分廊寓直人。不怕花枝惊老眼，可无诗句送残春。因嗟红影随风去，犹为青丛绕槛频。更把华灯照深夜，一年情味隔音尘。",
            "comment": ""
        },
        {
            "title": "澹山岩",
            "content": "常思羽衣人，宅此岩崖傍。□□通大道，玄关掩中黄。古朴宫殿□，偃亚松桂香。洞户漏夕月，木罅生□阳。叠齿上层巅，露井连曲房。断壁横广幕，矗石排吟□。蛰痕燕穴空，乳溜虬鳞张。清泉弄春□，灵草经冬芳。自笑老倒容，谁□刀圭霜。金版佩上籍，玉音歌洞章。□□夜森立，绛节朝飞扬。咫尺仙路高，喧嚣机世忙。浮埃走车马，奔迸多事场。真地拥烟霞，根本无为乡。不到久叹息，一来徒悲伤。但听铿华钟，所得心耳凉。",
            "comment": ""
        },
        {
            "title": "杭州望湖楼",
            "content": "小艇闲撑处，湖天景物微。春波无限绿，白鸟自由飞。落日孤汀远，轻烟古寺稀。时携一壶酒，恋到晚凉归。",
            "comment": ""
        },
        {
            "title": "题洛阳观音院牡丹",
            "content": "花谱名将第一论，洛中最是此花繁。不当更道木芍药，枝上恐伤妃子魂。",
            "comment": ""
        },
        {
            "title": "怀湘南旧游寄起居刘学士",
            "content": "老情诗思关何处，浑是湘南水岸头。残白晚云归岳麓，浓香敉菊满汀州。静寻绿径煎茶寺，遍上红墙卖酒楼。西洛分台素拘检，绣衣不得等闲游。",
            "comment": ""
        },
        {
            "title": "寄英公大师",
            "content": "往岁潇湘一相见，诗成野逸笔狂颠。近闻归住长安寺，松老书窗又几年。",
            "comment": ""
        },
        {
            "title": "题仙都山",
            "content": "岩岩仙都山，肃肃黄帝宫。巨石临广泽，千仞凌高穹。肇当融结初，全得造化功。深可蟠厚壤，峭疑接冥鸿。云軿去路存，丹鼎遗迹空。抽润草心碧，敷香莲叶红。升龙扳矫矫，飞凤鸣噰噰。而我集仙署，尝比瀛洲雄。星移婺女间，凤驾析木东。到觉毛骨爽，坐如羽翼冲。万事皆气埃，一气归鸿蒙。遐哉上圣道，邈与元化同。金简奠至诚，玉书铭代工。功成解冠剑，栖息期此中。",
            "comment": ""
        },
        {
            "title": "白鹤山",
            "content": "玉箫峰下仙君宅，一树岩花几百春。当日会稽王内史，如何不见竹间人。",
            "comment": ""
        },
        {
            "title": "早朝",
            "content": "著衣香重海棠风，人在瀛洲御苑东。将对赤墀班未定，井干楼角且先红。",
            "comment": ""
        },
        {
            "title": "句",
            "content": "频年水国饫鲑鱼。",
            "comment": ""
        },
        {
            "title": "题洛阳寺壁",
            "content": "杉松倒涧雪霜乾，屋壁麝煤风雨寒。我亦平生有书癖，一回入寺一回看。",
            "comment": ""
        },
        {
            "title": "句",
            "content": "涨烟春气重，貯月夜痕深。",
            "comment": ""
        },
        {
            "title": "句",
            "content": "山程授馆闻鸿夜，水国还家欲雪天。",
            "comment": ""
        },
        {
            "title": "送张无梦归天台",
            "content": "紫殿谒宸极，赤城归旧山。气清玄鹤下，语淡白云间。路入翠微外，岩栖瀑布间。何当一携手，相与语灵关。",
            "comment": ""
        },
        {
            "title": "句",
            "content": "故宫芳草在，往事暮江流。",
            "comment": ""
        },
        {
            "title": "句",
            "content": "按部先春凤林野，写怀空望鹿门山。",
            "comment": ""
        },
        {
            "title": "直宿",
            "content": "春风夜急铜龙漏，淡月半斜金井阑。已觉亚枝花露重，宿莺犹睡层余寒。",
            "comment": ""
        },
        {
            "title": "题洛阳观音院牡丹",
            "content": "微动风枝生丽态，半开檀口露浓香。秦时避世宫娥老，旧日颜容旧日妆。",
            "comment": ""
        },
        {
            "title": "奉酬杨少监见寄退居遣兴之什",
            "content": "贤哲道相扶，经纶本近侍。风云如有会，霄汉宁无志。月窟桂抱林，粉闱丹漆地。一何华组束，而谓浮名遂。堆积图史书，朝昏铅椠事。登瀛才力劣，对问神魂愧。步骤古人踪，含虚君子器。献言既无状，出守连移次。持宪怀真刚，退藏生寤寐。欲邀丘壑老，静坐椎鱼师。颢气留丹田，尺宅分品位。寥寥洞府境，落落烟霞意。金简题上青，与兹尘土异。",
            "comment": ""
        }
    ]
}