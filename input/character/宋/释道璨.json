{
    "dynasty": "宋",
    "author": "释道璨",
    "poems": [
        {
            "title": "偈颂十二首",
            "content": "天下老隐山，丑怪百千状。不依本分说禅，一向横拈竖放。有时放夜市於蟭螟眼中，有时驾铁船於须弥顶上。有时倒骑骏马高楼，有时轻引藕丝牵大象。证鳖成龟，唤三作两。黑豆换人眼睛，偏做遮般伎俩。",
            "comment": ""
        },
        {
            "title": "和红梅",
            "content": "姑射真人笑脸开，肯将颜色涴香腮，仙游曾向桃源过，引得春风上面来。",
            "comment": ""
        },
        {
            "title": "送人之圆通",
            "content": "无数飞花舞晓风，天开二十五圆通。要知门户从何入，问取溪边石耳峰。",
            "comment": ""
        },
        {
            "title": "钓雪",
            "content": "百尺竿头一缕丝，没提撕处急提撕。离钩三寸忽抛却，正是虚空粉碎时。",
            "comment": ""
        },
        {
            "title": "送奕上人",
            "content": "金华道人少而壮，学道苦心知趣向。俊如秋鹰方振扬，快似马驹绝超放。无准软顽痴绝痴，领过不消渠一状。前年相别五峰巅，今年相见松江上。无影枝头拾得春，要去北山呈伎俩。北山老人眼{左月右上艹下合}痴，毒手恶拳难近傍。跨门一机我识渠，脚跟定与三十棒。",
            "comment": ""
        },
        {
            "title": "偈颂二十五首",
            "content": "去去实不去，是法住法位。来来实不来，世间相常住。",
            "comment": ""
        },
        {
            "title": "致轩赵使君领客及妻子入山即事原韵",
            "content": "戴家湖上宅，近市有山林。雨足四郊润，云低尽日阴。竹疏和翠减，松老受春深。留得行窝往，楼头午漏沉。",
            "comment": ""
        },
        {
            "title": "和春谷赵泉使贺端斋赵宪使喜雪",
            "content": "蕊宫仙子下明湖，剪水桃花更滴酥。洁白十分天下瑞，光明一片剡溪图。园林春到何嫌早，阊阖云开不待呼。方寸去天才尺五，笑他上界觅玄都。",
            "comment": ""
        },
        {
            "title": "又布袋赞",
            "content": "明皎皎，暗昏昏，未曾举首，烁破面门。若更停机停思，苦哉弥勒世尊。",
            "comment": ""
        },
        {
            "title": "陈了翁祠",
            "content": "一窗南日照芳祠，忧国空存两鬓丝。更化早知成绍述，平舟悔不用元龟。",
            "comment": ""
        },
        {
            "title": "寒拾赞",
            "content": "苍崖锁寒色，题目分明极。无端书两字，划地失平仄。颺却笔，放却墨，一句了然超百亿。",
            "comment": ""
        },
        {
            "title": "送覃侍者住庵",
            "content": "门上书心字，窗上书心字。长啸住庵人，不知庵内事。除却煨芋头，无力收寒涕。我观从上来，懒瓒较些子。君勿轻住庵，住庵不容易。手中长柄锄，上有千古意。前山粟自锄，后山禾自刈。客来问有麽，牢把柴门闭。",
            "comment": ""
        },
        {
            "title": "偈颂十二首",
            "content": "报恩门庭，别无道理。长连床上，大众努觜。本无佛法可商量，亦不坐在鬼窟里。蓦然洗面摸著鼻，便积压得饭元是米。更若迟迟疑疑，白云千万里。",
            "comment": ""
        },
        {
            "title": "寄题高大清东村",
            "content": "浮花浪蕊易飘零，看著桑麻眼便青。荷锸归来春昼永，案头重读相牛经。",
            "comment": ""
        },
        {
            "title": "秋思",
            "content": "草要无数候虫鸣，月在梧桐树上明。庭院无人过夜半，自携团扇绕阶行。",
            "comment": ""
        },
        {
            "title": "病起和徐处士并寄致轩二首",
            "content": "卧闻开到碧桃花，病起情怀属自家。报到春风无可得，呼童洗鼎煮新茶。",
            "comment": ""
        },
        {
            "title": "哭冯深居常簿",
            "content": "泛宅江湖上，萧萧两鬓皤。只知衣可典，不厌客来多。文富家安有，名高实若何。身前身后事，令我起悲歌。",
            "comment": ""
        },
        {
            "title": "偈颂十八首",
            "content": "秋深夜长，露寒月皎。钟声短底短长底长，虫声大底小底小。山僧闻昨，展转反侧，不寐到晓。一片祖师心，狼藉知多少。",
            "comment": ""
        },
        {
            "title": "送东上人",
            "content": "上头上面得人憎，少见生狞个样僧。莫道无又轻放过，病来无力举乌藤。",
            "comment": ""
        },
        {
            "title": "病起和徐处士并寄致轩二首",
            "content": "读易年深眼易花，尚余心力到诗家。日长更有幽忧病，临罢兰亭品建茶。",
            "comment": ""
        },
        {
            "title": "钓台",
            "content": "汉室兴亡一聚尘，山河社稷几翻新。独余七里滩头水，只属严家不属人。",
            "comment": ""
        },
        {
            "title": "偈颂十二首",
            "content": "临济一喝，德山一棒。霹雳电光，宁容近傍。",
            "comment": ""
        },
        {
            "title": "和卧龙招隐吟",
            "content": "武侯与晦翁，千载两名流。各以一臂力，能镇百世浮。神游天地间，或为山阿留。心期有佳人，驾言写幽忧。水流崖华开，山空明月秋。桂树影团团，乳鹿鸣呦呦。荐菊秋盈筐，酌茶花满瓯。两翁来不来，徘徊驻归驺。",
            "comment": ""
        },
        {
            "title": "偈颂二十五首",
            "content": "信口道一句，栗棘金圈皆露布。信脚行一步，柳陌花衢非活路。未开口，未举足，已前荐得，放你有个入头处。东湖一箭落双鵰，凤栖不在梧桐树。",
            "comment": ""
        },
        {
            "title": "偈颂十二首",
            "content": "释迦弥勒是他奴，二十年来心胆粗。甘与魔王为眷属，休将恶语张荼糊。",
            "comment": ""
        },
        {
            "title": "半身达磨赞",
            "content": "毒药医不活，风雪冻不死。自己欠一半，说甚传宗旨。天自天，地自地，枉自东游十万里。",
            "comment": ""
        },
        {
            "title": "偈颂二十五首",
            "content": "重围身入脱身难，再拜投降得活还。手脚一时都露了，如何遮掩得傍观。",
            "comment": ""
        },
        {
            "title": "和恕斋濂溪书院二首",
            "content": "洙泗渊源水一溪，藓花绿遍考亭碑。白云散尽青山出，一卷通收未写时。",
            "comment": ""
        },
        {
            "title": "陪山泉登芝山和文正公旧韵",
            "content": "培塿视崔巍，眼高如许哉。举头天在上，四面景皆来。渐老成多病，看山又一回。尽供诗世界，霁色为君开。",
            "comment": ""
        },
        {
            "title": "题物初蕙兰",
            "content": "花短秋意长，神清颜色少。笔端有西风，国香来未了。",
            "comment": ""
        },
        {
            "title": "偈颂十二首",
            "content": "捏不成团拨不开，衲僧一见莫轻猜。今朝为汝明明说，花奴花奴吃饭来。",
            "comment": ""
        },
        {
            "title": "偈颂十八首",
            "content": "临济处一杓，末山处半杓。玉本无暇，妄自雕琢。有年无德老睦州，无端拶折云门脚。",
            "comment": ""
        },
        {
            "title": "赠观妙道士",
            "content": "妙处不可观，可观非是妙。杳杳无方所，冥冥无朕兆。我观三十年，力尽不能透。及其会心时，忻然惟一笑。碧桃开晚花，黄鹂啭春昼。大哉众妙门，老子亲传授。",
            "comment": ""
        },
        {
            "title": "一庵",
            "content": "万法须从皈处参，难将皈处与人谈。檐头昨夜风和雨，说得分明落二三。",
            "comment": ""
        },
        {
            "title": "题会稽孙竹阁望梅亭",
            "content": "梅梁在屋东，梅溪在屋西。举头东西望，古意入双眉。彼溺犹已溺，彼饥犹已饥。皇皇圣人心，万世同一机。诚明与物欲，方寸分町畦。火然而泉达，扩弃无边涯。禹亦何人哉，勉之宜及时。",
            "comment": ""
        },
        {
            "title": "偈颂二十五首",
            "content": "天地一东篱，万古一重九。黄花三两枝，东湖随分有。逢人不拈出，只麽空双手。醉杀天下人，不是茱萸酒。",
            "comment": ""
        },
        {
            "title": "和余山南佥判清溪观荷",
            "content": "东风已老南风急，浪蕊浮花和露泣。翠袖盈盈波上来，相向美人如玉立。轩渠一笑俱动容，彼此一样冰雪踪。明珠散不论斛斗，清溪化作骊龙宫。大江以东北山北，时样新妆皆失色。古心一寸谁得知，江上晚来数峰碧。普天之下率土滨，容著不尽胸中春。濂溪爱花我爱叶，难将此意轻语人。探寻胜处到深杳，两眼眈眈天地小，不离枝叶见花实，红白纷纷迹如扫。膝间不著无弦琴，酒中清浊时自斟。兴寄超然八方内，身在水流香世界。绿云冉冉拨不开，乐地可中能许大。中通外直真绝奇，一语能觉千古迷。二百年后谁传衣，清溪滚滚通濂溪。",
            "comment": ""
        },
        {
            "title": "和致轩赵使君午日读骚",
            "content": "君王爱不均，不信问江滨。却是一江水，能知千载人。仲连宁蹈海，百里忍之秦。先死依兰芷，还他不二臣。",
            "comment": ""
        },
        {
            "title": "蹋雪下云居山宿崇寿寄草堂",
            "content": "别山三十年，见山双眼碧。山灵喜我来，一笑作戏剧。纵横万花舞，变乱山颜色。圭璧拔地起，自在群玉国。去兴纷莫留，下足深没膝。冻合坡长短，石碍路剞侧。跻攀脚未稳，失势落数尺。平生江海屐，常患天地窄。立处贵稳密，取道贵径直，只要缓步行，有在多用力。只以到为期，半途肯休息。须臾到山趾，坦途随意适。回看行咱处，倚天立青壁，极爱山上云，长年抱幽石。耐得许多清，一夜遥相忆。",
            "comment": ""
        },
        {
            "title": "偈颂二十五首",
            "content": "释迦不是佛，达磨不是祖。佛法满天下，诸人还知否。青草池头处处蛙，黄梅时节家家雨。",
            "comment": ""
        },
        {
            "title": "偈颂二十五首",
            "content": "桃花无数，李花无数。若向这里活眼不开，平地上死人更是无数。去年踏青人今年不来，今年上坟底明年何处。日月急如梭，生死无定据。谨白参玄人，光阴莫虚度。",
            "comment": ""
        },
        {
            "title": "潜上人求菊山",
            "content": "具郎号菊山，秀色已衰朽。潜郎号菊山，清香满襟袖。天地一东篱，万古一重九。绝爱陶渊明，揽之不盈手。后人不识秋，多向篱边守。璨璨万黄金，把玩岂长久。西风容易老，回首已如箒。因潜忆具郎，有泪如苦酒。",
            "comment": ""
        },
        {
            "title": "野水横舟",
            "content": "望之一叶轻，即之万钧重。天风吹不去，世波摇不动。送尽千帆飞，济川已无梦。月冷蘋花秋，此兴白鸥共。",
            "comment": ""
        },
        {
            "title": "临济赞",
            "content": "开眼受睦州厮瞒，甘心吃黄蘖痛棒，握定拳以当平势生，除一喝伎俩。何曾梦见无位真人，刚要灭却正法眼藏。见人家则尽情藉没，并与性命一时扫荡。不可闻名，如何近傍。自有佛法以至于今，少曾见有个样，不睹是底和尚。",
            "comment": ""
        },
        {
            "title": "偈颂十八首",
            "content": "自小离家住日边，去家只道路三千。从人问得来时路，回首元来在目前。",
            "comment": ""
        },
        {
            "title": "送仙知客总侍者",
            "content": "对面相看千里隔，手持史君招隐檄。一条拄杖两人扶，面带东湖秋水碧。口里只安三寸匙，平生懒病无药医。菜羹白饭随处有，谁能辛苦贪住持。向来春风满两手，如今零落能多少。尽情包裹付二妙，散与青青湖上柳。",
            "comment": ""
        },
        {
            "title": "和君泽谢主簿",
            "content": "掉臂纷纷桃李场，声名暴耀急收藏。春风未解瞻颜色，落月长思满屋梁。大学十年心独苦，天门一疏日争光。弟兄千载诗书泽，染得人间草木香。",
            "comment": ""
        },
        {
            "title": "和童敬重",
            "content": "空山木叶下，坐观不二门。茶香舌本甘，直探天地根。两袖江海风，眼前见夫君。十年戎马间，未发诗与文。逐禄士之常，一廉减万想。六经在日用，论说漫深广。躬行能尽寸，光炎长万丈。世波易溺人，外此无保障。",
            "comment": ""
        },
        {
            "title": "摘茶",
            "content": "拈一旗兮放一钥，多从枝叶上抟量。全身入草全身出，那个师僧无寸长。",
            "comment": ""
        },
        {
            "title": "送薛野鹤子侄过洛阳秋壑制使",
            "content": "笙鹤孤云宿子围，写诗阿买已能诗。旧时先友今谁贵，红叶花开有牧之。",
            "comment": ""
        },
        {
            "title": "吴太清有远役以诗寄别次韵",
            "content": "宇宙入八窗，芙蓉制衣裳。两眼挂万古，深拄书传香。笔端肤寸合，要作天下凉。余事亦演雅，簸弄正未妨。颠倒走百怪，陆离罗众芳。气焰压牛斗，何止万丈光。笑他儿女曹，白道空茫茫。秋风三尺剑，尘土压下方。斫却月中桂，及此鬓未苍。我欲援北斗,酌以椒桂浆。文章於此道，太山一毫芒。洙泗到伊洛，波澜正泱泱。多少遡流人，褰裳复回翔。孰知方寸间，一苇直可航。勉哉吴夫子，此事当毋忘。",
            "comment": ""
        },
        {
            "title": "吕洞宾赞",
            "content": "提起絛头，垂下衣袖。信脚阔步行，亲见黄龙后。",
            "comment": ""
        },
        {
            "title": "赠明侍者",
            "content": "好诗无音律，至文难言说。学之无他术，先要心路绝。兀坐送清昼，万事付一拙。如是三十年，大巧自发越。万象赴陶冶，百怪乞提挈。兴来忽运笔，妙处无前哲。古来翰墨士，外此别无诀。明也江南来，俊气方烈烈。乘潮观海门，入越探禹穴。须从言外参，莫向纸上窃。此方吾必秘，为子轻漏洩。慎勿语俗子，只可自怡悦。",
            "comment": ""
        },
        {
            "title": "偈颂二十五首",
            "content": "开眼便是，开口便是。举手便是，举足便是。虽然如是，未是未是。",
            "comment": ""
        },
        {
            "title": "题善住阁",
            "content": "阁前溪水声潺湲，阁后山色空巑屼。取之不得舍不得，善住道人如是观。浩荡春风满天地，飞絮游丝无定处。去无所至来无踪，善住道人如是住。有所往兮成守株，鱼止泺兮鸟栖芦。无所住兮成漫浪，空中迹兮镜中像。道人一笑璨琳琅，住不住兮吾已忘。閒倚阑干春昼长，眼看白鸟浮沧浪。",
            "comment": ""
        },
        {
            "title": "睡起",
            "content": "青青岸草绿於袍，雨后江流数尽高。庭院日长春睡足，幽兰花底读离骚。",
            "comment": ""
        },
        {
            "title": "佛成道",
            "content": "迷是谁兮悟是谁，山僧赢得眼如眉。新糊纸被烘来暖，睡到天明日上时。",
            "comment": ""
        },
        {
            "title": "赋张寺丞樗寮",
            "content": "樗寮先生千载士，草木有谁同臭味。外无刀斧斫削痕，中有冰霜不老气。红紫纷纷满上林，我自无心趁桃李。苏秦张俯自纵横，宠辱不惊鲁连氏。梁栋峨峨入阿阁，我自无心为杞梓。杜乔李固自党锢，网罗不及徐孺子。故家乔木百世阴，有此孙枝以蔽芾。落去英华植本根，深培不朽圣贤事。牺尊青黄互翻覆，眼看世事如醒醉。愿言善保丘壑姿，留取清风在天地。",
            "comment": ""
        },
        {
            "title": "坐圆常江天轩听谋西江示众语",
            "content": "三洲相接连，断处直如割。中洲二十里，平沙净如刷。云开天四垂，雨晴山一抹。绿波三万顷，乞与渔翁拨。纳之窗户间，道人巧点掇。我来不忍去，倚阑腕欲脱。草青烟冉冉，柳静浪聒聒。天风吧沧海，奔突不可遏。忻然见此翁，句险峰眼能活，遡流欲从之，水深春岸阔。",
            "comment": ""
        },
        {
            "title": "自赞",
            "content": "头小面狭，眼横鼻直。难亲易忘，易见难识。刚道笑翁手脚缓慢，无准痴绝，尺寸短窄。视秦山乔岳不过一拳，视长江大河不过一滴。",
            "comment": ""
        },
        {
            "title": "投笔",
            "content": "无心检点笔头春，疏懒从教到十分。留取半生挥翰手，崖前无事学耕云。",
            "comment": ""
        },
        {
            "title": "和萧太山韵相士李月斋",
            "content": "心明於月过於月，广寒有殿无城阙。不须更服九转丹，目光射人如月寒。凌烟阁上公侯像，未必肩如山字样。玉川地上虮虱臣，未必文章非此人。口眼分明天不夜，输与月斋擅声价。",
            "comment": ""
        },
        {
            "title": "偈颂十八首",
            "content": "天高地厚，日盈月昃。全提半提，天地悬隔。",
            "comment": ""
        },
        {
            "title": "和谢君泽题弋阳桃花寺并吊郑盘翁",
            "content": "一曲清溪十二阑，分明常在画中安。千年药灶和云暖，五色丹光彻夜寒。魂梦不来怀好友，山居能久是苍官。葛翁颜色红如染，不信桃花树上看。",
            "comment": ""
        },
        {
            "title": "赠相士",
            "content": "面如生铁铸昆仑，有底荣枯到你论。谩说青青亭畔竹，春风几个有儿孙。",
            "comment": ""
        },
        {
            "title": "和恕斋吴提弄秋阳庵居",
            "content": "截断人间名利尘，横塘深碧护新坟。昏明不定霜天月，开合无心竹屋云。风雨对床差可喜，乾坤万事不堪闻。栽松种竹閒功课，却为忧时一半分。",
            "comment": ""
        },
        {
            "title": "偈颂二十五首",
            "content": "静处具足闹中境界，闹处显示静中消息。达磨面壁少林，普化摇铃闹市。皆是眼观东南，意在西北。若是向上巴鼻，毕竟何曾会得。",
            "comment": ""
        },
        {
            "title": "和梅边汪提干",
            "content": "我梦稽山阴，茂林映修竹。鉴湖八百里，眼乍不盈掬。管领天下清，此乐梅边独。几欲驱车去，云根夜同宿。山空秋月明，安期未可卜，蓬莱水清浅，褰裳同往复。径谒蔡少霞，不待青童覆。共草新宫铭，调高语圆熟。",
            "comment": ""
        },
        {
            "title": "和谢君直新除史馆检阅",
            "content": "久矣常峨豸角冠，未应上缀史臣班。名高自是难推去，才大如何爱得閒。斋阁不须垂绛帐，精神留取上蓬山。散人梦落沧浪外，白鸟冥冥去不还。",
            "comment": ""
        },
        {
            "title": "和题洪内翰野航",
            "content": "学海无边心自谋，天风满櫂去还留。庆源以后波澜小，老却湖边月一舟。",
            "comment": ""
        },
        {
            "title": "和雨崖吴提弄奉母夫人雨中登鲁公亭",
            "content": "白发照黄花，薄晚散幽步。何年乘五云，来自三神屿。膝下千载人，富贵等儒素。西风天地秋，细雨江城莫。酒酣拍阑干，忧时起愁绪。怀哉平原公，孤忠乃吾与。重此一臂力，日月容易去。",
            "comment": ""
        },
        {
            "title": "偈颂十二首",
            "content": "天晴盖却屋，乘时刈却禾。输纳王租了，秋冬事转多。阿呵呵，唤不回头争奈何。",
            "comment": ""
        },
        {
            "title": "迎晦静汤先生",
            "content": "向来九虎守天关，已是无心便出山。宇里春风閒不得，又携桃李种人间。",
            "comment": ""
        },
        {
            "title": "兰溪夜泊",
            "content": "我泛浙西船，夜泊兰溪岸。篷窗坐不眠，县鼓鸣夜半。桥上趁墟人，往来彻清旦。办此朝夕劳，不博一日饭。复毡睡正暖，闭户有人嫌夜短。",
            "comment": ""
        },
        {
            "title": "月窟",
            "content": "凿开浑沌窍，豁见天地根。举瓢酌桂浆，引足蹈昆仑。湛然一精明，身外无乾坤。我欲从之游，云深入无门。",
            "comment": ""
        },
        {
            "title": "和蔡提干二首",
            "content": "落尽灯花独倚阑，四檐风雨夜漫漫。也知忧乐先天下，不是推敲字未安。",
            "comment": ""
        },
        {
            "title": "送西苑径上人见深居冯常簿求寺记",
            "content": "西苑宝峰麓，占地宽一弓。梵放殷青冥，与峰相长雄。鬼域何方来，包举归提封。楼钟不敢鸣，僧趋邻寺钟。径也铁石姿，直欲笺天公。天高不可叫，虎豹守九重。六年长安道，往来如飞蓬。云开日正杲，死草生华风。青山复入手，尽扫狐兔踪。鱼鼓发新响，松桂还旧容。掘地寻泉源，锄荒理菊丛。桃李一家春，万古无异宗。玉色十丈煇，秀润交磨砻。大书付谁氏，千载深居翁。他年来读碑，病眼摩朦胧。为碑三夕留，卧听寒岩松。",
            "comment": ""
        },
        {
            "title": "和南屏汤司户",
            "content": "望断南屏眼力穷，吟边不见玉璁珑。日长十二阑干外，谁共庭槐一院风。",
            "comment": ""
        },
        {
            "title": "偈颂二十五首",
            "content": "溪东是国王水草，溪西是国王水草。随分纳些些，佛法休寻讨。堪笑水潦和尚，枉被马师踏倒。荐福与麽告报，犹较王老师一线道。",
            "comment": ""
        },
        {
            "title": "偈颂二十五首",
            "content": "雨不来，旱弥烈。草木枯，金石裂。江流断，井泉竭。尽大地，生意绝。东湖上，乾坤别。最清凉，无恼热。优昙花正开，清香来不彻。",
            "comment": ""
        },
        {
            "title": "和邓讲书",
            "content": "杨柳阴阴水一涯，无边天地入窗纱。土阶过雨苔生润，竹迳无人草自花。圣处工夫期我立，吟边生活赖成家。夜来梦泛沧浪水，两袖清风钓岸沙。",
            "comment": ""
        },
        {
            "title": "偈颂十二首",
            "content": "今日则有，明日则无。天何高，地何极。谓吾灭度，谓吾不灭度。一个死尸，许多狼藉。我观灵山百万大众，惟波旬却有丈夫气息，面赤不如语直。",
            "comment": ""
        },
        {
            "title": "送诚上人",
            "content": "长安城头秋日黄，长安道上秋风凉。游子念亲从定起，一衲卷云归故乡。七月八月吴楚路，十里五里东南疆。遥知子母相见处，篱落黄花吹晚香。我母今年六十四，千丈白发应沧浪。石田茆屋归未得，西山几度明斜阳。因送君行发深省，天地阔远愁茫茫。他年相寻君勿忘，杨柳当门水满塘。",
            "comment": ""
        },
        {
            "title": "偈颂十八首",
            "content": "江月照，松风吹，永夜清宵保所为。",
            "comment": ""
        },
        {
            "title": "西湖除夜",
            "content": "又来上国看新元，细嚼梅花嚥冷泉。阿母在家年六十，孤儿为客路三千。身居东海沧波上，心在西山落照边。碧户朱门杨柳岸，不知归日是何年。",
            "comment": ""
        },
        {
            "title": "悼延庆教僧",
            "content": "灯火青青照夜堂，诵经辛苦早年亡。白莲花发秋池上，谁住澉喧旧日房。",
            "comment": ""
        },
        {
            "title": "樗寮生日",
            "content": "长庚流煇千丈强，斗南夜气浮耿光。晋唐以前旧人物，翩然乘风下大荒。平生厌官不爱做，自歌招隐山中住。后园明月手自锄，多种山前老梅树。岁寒心事梅花清，沧浪白发梅花明。有时指花对客道，此是吾家难弟兄。上国春风醉桃李，过眼纷纷付流水。木里清寒耐后霜，幽独何曾有如许。今年枝间著子无，黄金作颗应累累。想见日和庭院静，时时绕枝如哺雏。摘来不用供调鼎，且唤曲生相管领。等閒一醉一千年，莫遣东风吹酒醒。",
            "comment": ""
        },
        {
            "title": "偈颂十二首",
            "content": "无个入处，奔走杀人。有个入处，碍塞杀人。",
            "comment": ""
        },
        {
            "title": "上安晚节丞相三首",
            "content": "日食何曾费万钱，只将苜蓿荐春盘。俸余不用肥奴马，留买青山取性看。",
            "comment": ""
        },
        {
            "title": "读陆云西志供定城墓有感书呈子勉总干三首",
            "content": "汲水伤多井水浑，刈葵放手损葵根。不能误国宁归去，无愧忠宣直下孙。",
            "comment": ""
        },
        {
            "title": "偈颂十八首",
            "content": "弟兄财本不多争，共驾官船各自撑。撑去撑来回首看，依前不离蓼花汀。",
            "comment": ""
        },
        {
            "title": "送松冈黄提干",
            "content": "人物如公岂久淹，极和平处极森严。无心为禄长思去，直道从人肯避嫌。学务躬行惟恐失，贫於未仕不言廉。书边大有閒田地，有只从今只学钳。",
            "comment": ""
        },
        {
            "title": "偈颂十二首",
            "content": "心心急要入岩隈，不合谈禅信口开。引得王臣多爱重，遮回又被捉将来。",
            "comment": ""
        },
        {
            "title": "偈颂十二首",
            "content": "隐山夜来梦吃攧，筑著脚指头出血。就地摸得丽水金，元来却是新罗铁。翻身撞倒凤凰峰，赤面山神惊吐舌。唤起前庵卧如来。休来向这里入灭。一棒打杀麻姑仙，说甚长生真诀。叮咛五通与三郎，切莫向李太白说。怕他俗士不甘，打你头破脑裂。",
            "comment": ""
        },
        {
            "title": "偈颂十八首",
            "content": "即心即佛，山无得数。非心非佛，水无重数。不是心不是佛，白云又无重数。荐福恁麽告报，灞陵桥上望西川。",
            "comment": ""
        },
        {
            "title": "偈颂十二首",
            "content": "不拨一境，不露一机。锦包特石，绵裹秤椎。",
            "comment": ""
        },
        {
            "title": "过桃花寺怀东叟",
            "content": "主人去后客来过，丹灶重重锁薜萝。满院碧桃花寂寞，春风不似旧时多。",
            "comment": ""
        },
        {
            "title": "偈颂十二首",
            "content": "天工剪水作花飞，为瑞为祥也大奇。管取明年禾麦熟，山河大地尽光辉。千树万树银花结，也是普贤呈丑拙。谢三郎在南台江，手指东山笑不歇。",
            "comment": ""
        },
        {
            "title": "喜雨呈梅石赵都大",
            "content": "久旱天地焦，酷出秦法外。一雨中夜来，汉兵起丰沛。万物皆吐气，昭苏脱厄会。忧国有天人，爱民如子辈。心香彻九关，化为云叆叇。生意一万里，直在方寸内。老农相与言，晓晴坐牛背。",
            "comment": ""
        },
        {
            "title": "偈颂二十五首",
            "content": "无蒲团禅板与诸人厮睚，无金圈栗蓬与诸人吞吐。水清月分明，云散山呈露。山僧结夏来，赢得紧闭户。",
            "comment": ""
        },
        {
            "title": "偈颂十二首",
            "content": "土木场中辊一回，平生已眼豁然开。广寒宫殿无关钥，撞破髑髅归去来。",
            "comment": ""
        },
        {
            "title": "商山四皓赞",
            "content": "橘大天地窄，眼高秦汉小。一片隐沦心，商山青未了。",
            "comment": ""
        },
        {
            "title": "寄题赵山台莲花方丈",
            "content": "四壁纵横都十尺，门对若耶溪水碧。画阑漠漠吹香风，绿窗练练浮秋色。中有诗家白玉颜，饮露沐芳度朝夕。当轩大坐眼波横，只许诗人来入室。",
            "comment": ""
        },
        {
            "title": "题水墨草虫",
            "content": "蜻蜓低傍豆花飞，络纬无声抱竹枝。忆得西湖烟雨里，小园清晓独行时。",
            "comment": ""
        },
        {
            "title": "水月轩",
            "content": "江水清无底，江月明如洗。开轩浥清明，道人清若此。春风不摇江面波，春云不载江头雨。天地无尘夜未央，照影轩中惟自许。我来风雨夜漫漫，水月俱忘无表里。笑拍阑干问阿师，水在月兮月在水。",
            "comment": ""
        },
        {
            "title": "和山泉喜雪",
            "content": "高下随风自在吹，纵横万里急还迟。园林顷刻生春意，天地中间有此奇。深入重城长缚处，不持寸刃令行时。夜来竹外生盈尽，冻损梅花人未知。",
            "comment": ""
        },
        {
            "title": "题和山推蓬看梅",
            "content": "沙头寒声入芦苇，沙际暝烟湿微雨。疏花明在树梢头，吟身卧在船蓬底。相看一笑大江横，白鸟不飞天似水。逃禅英骨閟九原，褚郎有神呼得起。倔强横枝不受屈，玲珑孤标净如洗。春风满面吹不开，冰雪满身冻不死。岁寒心事谁得知，大似和山隐君子。我有扁舟蓑笠盟，落在吴头并楚尾。挑灯今夜不成眠，免得相寻来梦里。",
            "comment": ""
        },
        {
            "title": "寄无闻知侍者",
            "content": "手把黄花语后期，孤山雪后早梅时。春风不管人无信，又要吹香上北枝。",
            "comment": ""
        },
        {
            "title": "和郑半溪",
            "content": "词林丈夫安晚氏，笔端有口吞余子。阿戎在傍横点头，万言不直一杯水。文词於道只毫芒，枉劳平生两鬓苍。落花植实愿自□。□□□□□□□。",
            "comment": ""
        },
        {
            "title": "和沧洲尚书送坦上人",
            "content": "貂蝉换却章甫冠，十年出入鵷行间。天门九重虎豹恶，手携谏疏归掩关。白鸥浩荡沧波阔，冷看诸公治三窟。庭院人人春日长，尚记向来频往复。平生眼里无机云，建安余子不足吞。剔起枝叶见根本，上人将底酬公恩。",
            "comment": ""
        },
        {
            "title": "和庆兄览镜",
            "content": "清癯骨相瘦观流，诗不能工满面羞。镜里新愁无一点，却因吟事上眉头。",
            "comment": ""
        },
        {
            "title": "和菊隐陈知县西庵有感",
            "content": "轻云卷雨过檐牙，杨柳池塘合乱蛙。四壁月华春夜永，一年风物此时嘉。诗当淡处工差退，心到平时语不夸。睡眼醒来人不见，杏花散影满窗纱。",
            "comment": ""
        },
        {
            "title": "和恕斋濂溪书院二首",
            "content": "满目青山满面风，谁云太极在图中。晦翁去后僧来少，苔满空堂晓日融。",
            "comment": ""
        },
        {
            "title": "偈颂十八首",
            "content": "玉关度了久班师，犹向人前动鼓鼙。只道马行荒草地，不知身已陷重围。",
            "comment": ""
        },
        {
            "title": "偈颂十二首",
            "content": "肥不剩肉，瘦不露骨。动地放光明，眼睛乌律律。",
            "comment": ""
        },
        {
            "title": "和陈东庐提干",
            "content": "发白为忧时，思家日念归。涉春问行李，隔岁理征衣。夜雨繙书屋，秋风把钓矶。叮咛旧僮仆，拂拭藓痕微。",
            "comment": ""
        },
        {
            "title": "偈颂十二首",
            "content": "风和日暖，牡丹生卵。露柱吹笙，灯笼拍版。城上游人，三杯两盏。报恩禅和，努觜不管。一念不生，前后际断。踢倒巩县茶瓶，打破饶州瓷碗。",
            "comment": ""
        },
        {
            "title": "寄题瑞昌簿厅景苏堂墨竹",
            "content": "一叶复一叶，世道几翻覆。一点复一点，书脉要接续。亲见长公来，一节不肯曲。见竹如见公，北麓能不俗。回首熙丰间，几人愧此竹。翰墨直枝叶，点化到草木。",
            "comment": ""
        },
        {
            "title": "上安晚节丞相三首",
            "content": "相国归来卧书山，功名虽好不如閒。向来北望中原眼，送在沧波白鸟间。",
            "comment": ""
        },
        {
            "title": "仙巢海棠洞",
            "content": "领客坐花阴，饮客酌花露。先生自家春，八荒一牖户。凄其望前修，一枝阅世故。鹤车来不来，东风吹日暮。",
            "comment": ""
        },
        {
            "title": "和致轩送余魁",
            "content": "眉睫功名气，笔端天地春。孰知心念苦，只与圣贤亲。味淡有真乐，眼高无古人。金鸾行夜直，坐听漏声频。",
            "comment": ""
        },
        {
            "title": "题源虚叟庐山行卷",
            "content": "胸中有庐山，笔下有庐山。窗下有庐山，眼中有庐山。别山十七年，见山一日间。韵险落鬼胆，语妙破天悭。永怀看山人，恨不同跻攀。摩挲青石砚，负山良厚颜。天风几时来，乘之欲西还。",
            "comment": ""
        },
        {
            "title": "疏山问竹",
            "content": "坐对青青仔细看，别来且喜尚平安。山中岁晚风霜恶，不易孤标耐得寒。",
            "comment": ""
        },
        {
            "title": "立秋",
            "content": "碧树萧萧凉气回，一年怀抱此时开。槿花篱下占秋事，早有牵牛上竹来。",
            "comment": ""
        },
        {
            "title": "和冯叔炎梅桂二首",
            "content": "色香俱第一，知已是华光。风味嫌肤浅，精神贵敛藏。一生虽抱独，千古却流芳。若论调羹事，还他一日长。",
            "comment": ""
        },
        {
            "title": "偈颂十二首",
            "content": "隐山无量罪过，复被公安追到。要得重整颓网，不免再升此座。",
            "comment": ""
        },
        {
            "title": "布袋赞",
            "content": "布袋无口，拄杖无枝，靠定这个，有甚了期。",
            "comment": ""
        },
        {
            "title": "偈颂二十五首",
            "content": "仰山撼树，沩山良久。说体说用，互扬家丑。",
            "comment": ""
        },
        {
            "title": "题饶德操关子长紫芝诗轴",
            "content": "郭家墓田土花碧，输菌紫芝大盈尺。淋浪雨泪种得成，不识春风生长力。晴云练练依遥岑，霁月炯炯悬崖阴。古心实竹谁赏识，青山重叠黄泉深。两翁落笔九天上，发煇潜德光千丈。此卷长留天地间，灵芝万古常无恙。",
            "comment": ""
        },
        {
            "title": "偈颂十八首",
            "content": "登芝山，望五老。云静日月正，眼高天地小。达磨大师脊骨等闲踏折，释迦老子心肝五脏一时见了。因思扰扰尘寰，茫茫宇宙，手把夜明符，几个知天晓。",
            "comment": ""
        },
        {
            "title": "雪菊",
            "content": "大雪冻不死，秋风吹不开。许大天地间，受得一所獃。生意在根本，肯趁阳和回。要从梅兄游，一笑霜雪堆。六花已飞舞，槁悴如根荄。下有返魂香，英英死不摧。老仙造化手，妙处能夺胎。唤醒万黄金，桃李皆奴侪。对花酌老仙，高致方能陪。东篱有佳人，万些招不来。",
            "comment": ""
        },
        {
            "title": "偈颂二十五首",
            "content": "风萧萧，雨萧萧。天高地厚，水阔山遥。达磨大师无端游梁历魏，二祖大师平白失了一臂。水潦和尚不合吃马师一踏，天下大禅佛枉自吃了四藤条，说着令人恨不消。",
            "comment": ""
        },
        {
            "title": "偈颂十八首",
            "content": "鼓棹扬帆，驾没底船。横行海上，神头鬼面。",
            "comment": ""
        },
        {
            "title": "贺恕斋除兵部侍郎",
            "content": "碉我老色气精明，南海归来住未成。不道山中无宰相，要从恕上做功名。云屯万骑西风急，月浸三更夜柝清。谋国定知有长算，胡雏不树向南旌。",
            "comment": ""
        },
        {
            "title": "又观音赞",
            "content": "如屿兮媚川，如山兮倚天。大哉圆通之道，民无得而名焉。",
            "comment": ""
        },
        {
            "title": "松月轩",
            "content": "白云岩上月，太平松下影。东山大导师，指作一片境。若作境会孤东山，不作境会隔重关。盖天盖地这一著，分明似镜见还难。认作清凉转炎热，扫除光影成途辙。广寒宫殿等虚空，不信问取苍髯翁。",
            "comment": ""
        },
        {
            "title": "偈颂十八首",
            "content": "寒一上，势一上。普通年事只在，于今更无三般两样。",
            "comment": ""
        },
        {
            "title": "偈颂十二首",
            "content": "夺得胡儿马便休，何须抵死觅封侯。草鞋直挂龙床角，争似山间煨芋头。",
            "comment": ""
        },
        {
            "title": "和腾可赵司户",
            "content": "可人久别喜逢迎，分坐南窗晓放晴。竹所多时无此乐，梅兄一笑让渠清。字如晋样神饶韵，诗比唐人语更精。隽永韦编有真味，更须分我一杯羹。",
            "comment": ""
        },
        {
            "title": "和渊明祠",
            "content": "一寸归心酒得知，门前官道是危机。道傍也有人归去，不似先生真个归。",
            "comment": ""
        },
        {
            "title": "偈颂二十五首",
            "content": "语言上着到，身心上着到。要透纳僧关，料掉复料掉。",
            "comment": ""
        },
        {
            "title": "偈颂二十五首",
            "content": "诸人病是山僧病，山僧病是诸人病。诸人痛处山僧能忍，山僧痛处诸人欲忍不能。单方一服当下和平，不必松根采茯苓。",
            "comment": ""
        },
        {
            "title": "怀旧业",
            "content": "云满空阶书满床，开门对面是清江。多进不看梅花影，閒却中庭月一窗。",
            "comment": ""
        },
        {
            "title": "偈颂十二首",
            "content": "五日风，十日雨。江面不惊，边烽不举。眼前渐见太平，耳畔多闻好雨。山人只管看青山，有口不须吞佛祖。",
            "comment": ""
        },
        {
            "title": "偈颂二十五首",
            "content": "百不知，百不会，吃饱饭，熟打睡。要得剋期，取灯取灯，如是三昧。",
            "comment": ""
        },
        {
            "title": "和冯叔炎梅桂二首",
            "content": "风露透枝叶，团团翠满坡。但教秋思足，不必月明多。骚在谁招隐，山空自放歌。故家射科手，折取莫蹉跎。",
            "comment": ""
        },
        {
            "title": "题信国墨梅",
            "content": "太耐冰霜老玉关，北风满面不知寒。无边生意天难泄，春色教人纸上看。",
            "comment": ""
        },
        {
            "title": "为邓子煇赋拙斋",
            "content": "历尽风波觉得獃，全无伎俩口慵开。门前不厌频来客，要学聪明莫入来。",
            "comment": ""
        },
        {
            "title": "偈颂十八首",
            "content": "至日书云，云作何色。眼里无筋，青黄赤白。",
            "comment": ""
        },
        {
            "title": "偈颂二十五首",
            "content": "北人偶与南人会，借问如何吃荔枝。口味开时先话堕，香甜二字且酬伊。",
            "comment": ""
        },
        {
            "title": "和吴山泉知府",
            "content": "乱来谁访古，杖屦竹边闻。小立真堪画，閒谈亦自文。长翁千载语，中允百年坟。寂寞庐山下，幽寻独有君。",
            "comment": ""
        },
        {
            "title": "偈颂十八首",
            "content": "漏尽夜沉沉，山房风露深。无云生岭上，有月落波心。",
            "comment": ""
        },
        {
            "title": "偈颂十八首",
            "content": "闹浩浩，闲寂寂。不动一丝头，如对万人敌。惺惺直是惺惺，历历直是历历。捉象变全其力，捉兔亦全其力。",
            "comment": ""
        },
        {
            "title": "又寒拾赞",
            "content": "淡墨磨虚空，秃笔蘸沧海。点污天台山，是他这一对。",
            "comment": ""
        },
        {
            "title": "过舅氏宅",
            "content": "墙头杨柳老无枝，门外新泥淤旧泥。因看儿童骑竹马，忆曾随母北归时。",
            "comment": ""
        },
        {
            "title": "偈颂十八首",
            "content": "云门放洞山三顿棒，黄蘖打临济三顿棒。减灶添兵，伤盐费酱。一不成单，二不成两。多少芦花对蓼红，时人只看丝纶上。",
            "comment": ""
        },
        {
            "title": "送愿上人过雪窦兼呈弁山",
            "content": "去年无准死，今年痴绝丧。二老百世师，一去空天壤。玉磬与天球，满耳皆新响。堂堂万钟鼎，横列乳峰上。愿也天台来，双眉拥青嶂。要见乳峰人，不作行役相。碧树明秋花，吹香上藤杖。长松四十围，悬水一千丈。到门相见时，为我问无恙。",
            "comment": ""
        },
        {
            "title": "偈颂十二首",
            "content": "睚到虚空粉碎时，空花一任眼前飞。若还别觅安心法，客路漫漫何处归。",
            "comment": ""
        },
        {
            "title": "偈颂十二首",
            "content": "一言已出驷难追，道了如何悔得来。冷地被人相讦露，牙关咬定口慵开。",
            "comment": ""
        },
        {
            "title": "偈颂十八首",
            "content": "临济四料拣，洞山四宾主。甜瓜彻蒂甜，苦瓠连根苦。倒腹说向人，恰似杏花枝上雨。",
            "comment": ""
        },
        {
            "title": "偈颂二十五首",
            "content": "放开也在我，捏聚也在我。睦州担板汉，开口成话堕。",
            "comment": ""
        },
        {
            "title": "上安晚节丞相三首",
            "content": "清於独鹤瘦於梅，小袖春衫晋样裁。推出柴车人不指，前身曾住洛中来。",
            "comment": ""
        },
        {
            "title": "偈颂二十五首",
            "content": "京师出大黄，价直极相当。未曾识道地，枉自费商量。",
            "comment": ""
        },
        {
            "title": "题於潜西菩兼山阁参寥受业",
            "content": "青山在屋头，易见甚难识。如玉有碎气，如土有正色。平生万里眼，付此千太壁。云行山欲动，云深山更碧。动止同一机，兼处贵自得。心外无青山，身外无周易。安得识山人，倚阑论未画。",
            "comment": ""
        },
        {
            "title": "读陆云西志供定城墓有感书呈子勉总干三首",
            "content": "一艇东来公已仙，午天花柳为谁妍。深培根本存生意，把握春风有阿连。",
            "comment": ""
        },
        {
            "title": "和郭澹溪",
            "content": "秋气入我窗，秋风吹我裳。可人溪上来，语妙齿颊香。余味彻肝肺，散作六月凉。苦吟有天和，不知正无妨。譬如丛生兰，无人亦自芳。明珠遗我把，烂烂照乘光。疾风驾沧海，世波正茫茫。老气盖九州，老眼隘四方。黄尘暗长淮，蒹葭然苍苍。醉草马上檄，举瓢酌天浆。云开帝星明，妖彗收光芒。长江砥样平，鸥鸟不泱泱。照影东湖滨，矫首看横翔。钓竿拂珊瑚，凉意满归航。到海得明月，寄我毋相忘。",
            "comment": ""
        },
        {
            "title": "和杨在轩剂院",
            "content": "箭下曾亲一鹄来，一蓑风雨霅川回。近诗不逐唐声变，燕服多依晋样裁。竹屋逢僧閒煮茗，梅边领客惯行杯。覆盖当领金鸾去，要试平生倚马才。",
            "comment": ""
        },
        {
            "title": "和云壑",
            "content": "纷纷世事几昏明，仙计还山又未成。欲学种松消永日，不徒煨芋博虚名。云开衡岳鹏程阔，秋入鄱阳雁影清。也欲摩挲病来眼，春风暖处望前旌。",
            "comment": ""
        },
        {
            "title": "送开上人",
            "content": "道人家住庐山寺，信脚东游二千里。三年饱吃浙西饭，不曾咬著浙西米。大川恶拳打不活，石溪浅水浸不死。自言辣手难近傍，只有痴绝较些子。要从窗下看庐山，归卧溪声山色里。了无玄字涴胸怀，肯将佛法挂唇齿。漠漠重湖五老前，衮衮九江千嶂底。空手携锄种白石，赤脚提篮挈流水。有问参寻事若何，向道今年秋芋多。",
            "comment": ""
        },
        {
            "title": "纪梦",
            "content": "我不褒灵溪，梦向溪边去。溪绕屋头流，桥通溪上路。轩窗水面开，水清石无数。煮茶僧请诗，茶香竹当户。花笺晕浅红，霜毫脱毛兔。引笔信手书，波峭含韵度。置笔喜语客，眼明失沉痼。梦觉秋满床，残月挂庭树。病眩二十年，万花舞深雾。梦中能楷书，以我心念故。人生孰非梦，百年等是寓。便欲驱车去，傍溪缚茅住。但恐秋雨来，溪深不可渡。",
            "comment": ""
        },
        {
            "title": "和耕道赵制干与贾秋壑同科",
            "content": "家近芝山傍淡糊，城居清似隐人庐。凌烟阁上同年在，光范门胶一字无。信口语言多得忌，谋身术数不嫌疏。人生要是閒中好，轩冕何须苦见拘。",
            "comment": ""
        },
        {
            "title": "偈颂二十五首",
            "content": "堂奥虽深无锁钥，包容大地与山河。草窠里辊人多少，唤不回头争奈何。",
            "comment": ""
        },
        {
            "title": "赠禅客",
            "content": "空拳打入长蛇阵，杀气连云战更酣。辊到了无交涉处，牛头向北马头南。",
            "comment": ""
        },
        {
            "title": "和吴山泉万竹亭",
            "content": "风流不减晋诸贤，冰雪精神已凛然。岁晚莫教冰雪盛，听他明月下青天。",
            "comment": ""
        },
        {
            "title": "偈颂二十五首",
            "content": "一出五六月，往返三千里。信脚踢得着，信手提得起。不曾轻示人，深藏怀袖里。归来普主请大众做个入门欢，是什么浙东山浙西水。",
            "comment": ""
        },
        {
            "title": "偈颂二十五首",
            "content": "今日雨，明日雨。春流岸岸深，屋漏无乾处。鲁公亭上望番城，只有湖水无行路。",
            "comment": ""
        },
        {
            "title": "偈颂二十五首",
            "content": "如来禅，祖师意。儿啼子哭，鸡鸣犬吠。是汝诸人，瞥地也未。",
            "comment": ""
        },
        {
            "title": "观音赞",
            "content": "声以眼闻，色以耳见。下与众生同一悲仰，上与诸佛同一悲愿。大海枯，磐石烂，我此大心方了办。",
            "comment": ""
        },
        {
            "title": "读陆云西志供定城墓有感书呈子勉总干三首",
            "content": "到家差晚两眉颦，直气轮囷吐未伸。却恨青山埋骨早，不教眼见洛阳人。",
            "comment": ""
        },
        {
            "title": "偈颂十八首",
            "content": "道在目前，全无罅缝。左之右之，百发百中。是风动，是旛动。",
            "comment": ""
        },
        {
            "title": "国禅斋中晚坐",
            "content": "垆香烧罢欲黄昏，风雨潇潇懒闭门。听得疏钟林后发，上方道士正朝元。",
            "comment": ""
        },
        {
            "title": "超师房",
            "content": "岩桂花开满院香，青莎叶底有鸣螀。人家只在西林住，鸡犬声中又夕阳。",
            "comment": ""
        },
        {
            "title": "偈颂十八首",
            "content": "符不书，药不采。起死禁不祥，幸有这个{按，指拄杖}在。满院薰风夏日长，人在藕花香世界。",
            "comment": ""
        },
        {
            "title": "偈颂十二首",
            "content": "箭穿杨叶示为亲，透得金尘有几人。多谢汾阳曾说破，重阳九日菊花新。",
            "comment": ""
        },
        {
            "title": "和蔡提干二首",
            "content": "新吟痛快底能加，八月秋风万里槎。海上诗家无行辈，分明春雨一池蛙。",
            "comment": ""
        },
        {
            "title": "偈颂二十五首",
            "content": "趺坐叠足，问讯起手。眼若透青，一见便了。更待说心说性，山僧未曾问人借得口。",
            "comment": ""
        },
        {
            "title": "偈颂十二首",
            "content": "身世悠悠不系舟，莫将闲事挂心头。休言佛法无人会，且说蝇冬又倍收。又倍收，蚁穴百年能几久，龟肠一饱更何求。大众拍手唱啰哩，处得生来不解愁。",
            "comment": ""
        },
        {
            "title": "偈颂十二首",
            "content": "扰扰匆匆，晨鸡暮钟。唤冬作夏，唤夏作冬。一线短长谁管得，雪霜尽处是春风。",
            "comment": ""
        },
        {
            "title": "自赞",
            "content": "读书不识字，行脚不会禅。有拳爷不识，有口佛不吞。",
            "comment": ""
        },
        {
            "title": "偈颂二十五首",
            "content": "篷底欹眠醉复醒，君山只在两眉青。浑家不管兴亡事，一味和云看洞庭。",
            "comment": ""
        },
        {
            "title": "偈颂十二首",
            "content": "一冬不雨，一春不雨。九土皆焦枯，天高叫无路。开先拄杖子忽然变化空行龙王，油然起云霈然洪澍。直得枯者荣甲者拆萌者吐，发机须是千钧弩。",
            "comment": ""
        }
    ]
}