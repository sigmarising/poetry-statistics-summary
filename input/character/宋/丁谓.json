{
    "dynasty": "宋",
    "author": "丁谓",
    "poems": [
        {
            "title": "句",
            "content": "背装花屈膝，白打大廉斯。",
            "comment": ""
        },
        {
            "title": "次韵和进真宗七言四韵",
            "content": "白麻初降紫宸中，簪组相惊帝泽丰。骤陟将坛知连偶，久尘台席愧材庸。桑榆便觉人间别，旌戟犹疑梦里逢。已是都城耸荣观，更颁天唱耀戎容。",
            "comment": ""
        },
        {
            "title": "鹰",
            "content": "心极鹏抟远，形将鹗立孤。尚惭同隼击，宁肯截鸳雏。六翮风雷疾，双骹枳棘枯。大蒐如展礼，聊用助三驱。",
            "comment": ""
        },
        {
            "title": "句",
            "content": "九万里鹏重出海，一千年鹤再归巢。",
            "comment": ""
        },
        {
            "title": "清真香歌",
            "content": "四两玄参三两松，麝香半分蜜和同。丸如弹子金炉爇，还似花心喷晓风。",
            "comment": ""
        },
        {
            "title": "句",
            "content": "水边遥见久停桡。",
            "comment": ""
        },
        {
            "title": "棋",
            "content": "不假分曹进，非同博塞游。谢安方料敌，祖纳正忘忧。窥豹仙枰昼，迷风石海秋。金门谁国手，一局赌宣州。",
            "comment": ""
        },
        {
            "title": "游东山",
            "content": "数峰回抱隔烟林，一簇招提十里深。只合步行寻石径，不宜呵喝入松阴。遥分画手援毫意，暗起诗人得句心。梅岭笙歌上高处，孤猿幽鸟减清音。",
            "comment": ""
        },
        {
            "title": "瓜",
            "content": "绵瓞怜同带，锄耰莫误芸。浮泉滋绀质，巾绤透清芬。积石三年熟，瑶池五色文。静思空洞美，宁问邵平君。",
            "comment": ""
        },
        {
            "title": "龙",
            "content": "不操千金宝，思观九色虯。负图钟上圣，衔烛照穷幽。但仰飞天大，宁闻战野忧。沃焦须霈泽，莫道我无求。",
            "comment": ""
        },
        {
            "title": "梨",
            "content": "真定如拳大，灵关爽口清。甘香朱密冷，脆破玉霜鸣。工苑司官属，交枝播颂声。谁知洛阳树，海内佔先名。",
            "comment": ""
        },
        {
            "title": "剑",
            "content": "汉室千金重，耶溪百炼精。干星彰利器，出水示神兵。斩佞朱云志，留亡季札情。何须麾晋郑，自有倚天名。",
            "comment": ""
        },
        {
            "title": "松",
            "content": "君子怜无改，诗人赋有乔。轻舟随桧楫，深涧映山苗。偃盖秦官远，凌霜夏社遥。鹤栖知得地，柏悦见干霄。",
            "comment": ""
        },
        {
            "title": "梅",
            "content": "琼叶宫闱饰，瑶华乐府词。和羹资倚相，止渴济全师。七实连三实，南枝对北枝。同心将紫带，长恐失芳时。",
            "comment": ""
        },
        {
            "title": "句",
            "content": "千金家累非良宝，一品高官是强名。",
            "comment": ""
        },
        {
            "title": "笔",
            "content": "霜距金犀利，烟毫枳棘铦。绿沉裁镂管，翠羽饰雕奁。几格朱黄杂，台床竹素兼。古今资日用，错综尽洪纤。",
            "comment": ""
        },
        {
            "title": "句",
            "content": "吹开吹落任东风。",
            "comment": ""
        },
        {
            "title": "猿",
            "content": "行不伤田亩，饥无坏果林。渡云连臂饮，宿月拥条吟。愈疾如调气，消忧学定心。沐猴多损物，远矣莫相侵。",
            "comment": ""
        },
        {
            "title": "梨",
            "content": "摇摇繁实弄秋光，曾伴青椑荐武皇。玄圃云腴滋绀质，上林风驭猎清香。寻芳尚忆琼为树，蠲渴因知玉有浆。多少好枝谁最见，冒霜颊丹倚隣墙。",
            "comment": ""
        },
        {
            "title": "蛇",
            "content": "起蛰良时在，鸣风异禀存。大能吞巨象，长可绕昆仑。出笥彰嘉庆，衔珠报厚恩。由来禀龙质，灵化出山门。",
            "comment": ""
        },
        {
            "title": "马",
            "content": "蹀躞追风足，权奇汗血躯。沙丘逢骏骨，澣海得名驹。天骥千金直，龙媒万里途。王良如在衔，下驷敢前驱。",
            "comment": ""
        },
        {
            "title": "羊",
            "content": "千足比侯封，矜矜莫可穷。触藩难进退，荷箠易西东。郑伯牵降辱，初平叱化功。律和当荐瑞，愿牧上林中。",
            "comment": ""
        },
        {
            "title": "鸡",
            "content": "戒旦知霄漏，栖埘识晚阳。花冠诚可爱，芥羽亦难防。祝祝时求友，咬咬独擅场。自当陈玉质，宁止化陈仓。",
            "comment": ""
        },
        {
            "title": "句",
            "content": "气候灵台上，书观云阙前。",
            "comment": ""
        },
        {
            "title": "句",
            "content": "绿杨垂手舞，黄鸟缓声歌。",
            "comment": ""
        },
        {
            "title": "句",
            "content": "逐朵檀心巧胜栽。",
            "comment": ""
        },
        {
            "title": "船",
            "content": "积羽贻深戒，为梁藉众材。采菱浮苑囿，鸣鹤泛池台。云映孤篷去，潮阴两桨回。南风鸜鹆艗，知是故人来。",
            "comment": ""
        },
        {
            "title": "弓",
            "content": "天道张张中，为箕学有宗。六材皆妙物，三制尽良工。招我见诗意，遗人观礼容。弨兮辞且美，帝赍示畴庸。",
            "comment": ""
        },
        {
            "title": "句",
            "content": "几处园林萧索里。",
            "comment": ""
        },
        {
            "title": "麟",
            "content": "鲁史标嘉瑞，周诗颂太平。屡游灵畴地，数立纪年名。矩步规行迹，含仁抱义情。盛时期在囿，五纬想储精。",
            "comment": ""
        },
        {
            "title": "北苑焙新茶",
            "content": "北苑龙茶者，甘鲜的是珍。四方惟数此，万物更无新。才吐微茫绿，初沾少许春。散寻萦树遍，急采上山频。宿叶寒犹在，芳芽冷未伸。茅茨溪口焙，篮笼雨中民。长疾勾萌并，开齐分两均。带烟蒸雀舌，和露叠龙鳞。作贡胜诸道，先尝祇一人。缄封瞻阙下，邮传渡江滨。特旨留丹禁，殊恩赐近臣。啜为灵药助，用与上樽亲。头进英华尽，初烹气味醇。细香胜却麝，浅色过於筠。顾渚惭投木，宜都愧积薪。年年号供御，天产壮瓯闽。",
            "comment": ""
        },
        {
            "title": "桐",
            "content": "託质朝阳地，含芳改火时。锡圭裁细叶，栖凤养深枝。双树怜银井，孤生称檿丝。龙门高百尺，梓漆让华滋。",
            "comment": ""
        },
        {
            "title": "句",
            "content": "内翰拜时髭击地。",
            "comment": ""
        },
        {
            "title": "兔",
            "content": "三窟同蜫蛰，平冈若电驱。爰爰依枳棘，肃肃避罝罦。已得思烹犬，其亡尚守株。何当华桂畔，宿月翫云衢。",
            "comment": ""
        },
        {
            "title": "凤栖梧/蝶恋花",
            "content": "朱阙玉城通阆苑。月桂星榆，春色无深浅。潇瑟篌笙仙客宴。蟠桃花满蓬莱殿。九色明霞裁羽扇。云雾为车，鸾鹤骖雕辇。路指瑶池归去晚。壶中日月如天远。",
            "comment": ""
        },
        {
            "title": "煎茶",
            "content": "开缄试雨前，须汲远山泉。自绕风炉立，谁听石碾眠。轻微缘入麝，猛沸却如蝉。罗细烹还好，铛新味更全。花随僧箸破，云逐客瓯圆。痛惜藏书箧，坚留待雪天。睡醒思满啜，吟困忆重煎。祇此消尘虑，何须作酒仙。",
            "comment": ""
        },
        {
            "title": "江",
            "content": "楚望为南纪，岷源始滥觞。双流沿蜀道，九派出浔阳。桃叶行歌远，芙蓉摘采长。冲风休破浪，静练正交光。",
            "comment": ""
        },
        {
            "title": "竹",
            "content": "自保猗猗绿，谁怜冉冉根。紫花含凤实，绣箨抱龙孙。扫月仙坛静，摇风雪雾昏。彤竿思化杖，绀弃想开樽。",
            "comment": ""
        },
        {
            "title": "句",
            "content": "天门九重开，终当掉臂人。",
            "comment": ""
        },
        {
            "title": "地",
            "content": "著象本沉潜，成形莫我厌。秉阴彰至信，厚载示流谦。右转群生遂，东顷万壑兼。寰区今底定，不用八龙占。",
            "comment": ""
        },
        {
            "title": "有感",
            "content": "今到崖州事可嗟，梦中常若在京华。程途何啻一万里，户口都无三百家。夜听猿啼孤树远，晓看潮上瘴烟斜。吏人不见中朝礼，麋鹿时时到悬衙。",
            "comment": ""
        },
        {
            "title": "句",
            "content": "莺栖清艳魂应爽，蝶醉秾香舞更颠。",
            "comment": ""
        },
        {
            "title": "蝶",
            "content": "熠耀非吾族，蟏蛸莫我知。韩凭飞处妒，庄叟梦时疑。琼玉含芳细，丝篁度曲迟。自当同羽化，蝉范任冠緌。",
            "comment": ""
        },
        {
            "title": "冠",
            "content": "盛礼尊元服，嘉名重进贤。穷奢讥鵔鹊，极品贵貂蝉。就列峨章甫，瞻颜仰邃延。谁知远游制，宠锡自高天。",
            "comment": ""
        },
        {
            "title": "笏",
            "content": "诎直明怀让，球鱼示有章。对敭资指画，受命助心藏。慎重传三世，荣华置满床。贤哉段太尉，为国击豺狼。",
            "comment": ""
        },
        {
            "title": "龟",
            "content": "居蔡推神物，巢莲表圣君。膺期千岁色，垂世九畴文。惠向衔珠辨，灵从顾印分。自谙宫沼乐，锡贡任江滨。",
            "comment": ""
        },
        {
            "title": "台",
            "content": "不效燕昭置，终贻子罕羞。吴都矜四达，楚国炫三休。好卜登春乐，无增累卵忧。玄都有琼构，何日从真游。",
            "comment": ""
        },
        {
            "title": "莲",
            "content": "鱼戏烟茎细，龟巢粉蕊新。缝裳怜远客，开幕想嘉宾。千叶松风畔，双花柳渚濒。翠芳天宴得，谁假涉江人。",
            "comment": ""
        },
        {
            "title": "桂林资圣寺",
            "content": "八桂提封接九疑，宝坊游览负心期。栴檀未睹生天像，琬琰空传置寺碑。白玉毫光应照我，黄金色相竟留谁。灵川他日香云里，莫道凡夫见佛迟。",
            "comment": ""
        },
        {
            "title": "九华山",
            "content": "宿月鸥凫立浅沙，落花芦荻露人家。天寒夜静长无物，一片清江浸九华。",
            "comment": ""
        },
        {
            "title": "凤栖梧/蝶恋花",
            "content": "十二层楼春色早。三殿笙歌，九陌风光好。堤柳岸花连复道。玉梯相对开蓬岛。莺啭乔林鱼在藻。太液微波，绿斗王孙草。南阙万人瞻羽葆。後天祝圣天难老。",
            "comment": ""
        },
        {
            "title": "句",
            "content": "瑞露零宵极，仙盘奉帝家。",
            "comment": ""
        },
        {
            "title": "句",
            "content": "朝朝荐天酒，宁让服云牙。",
            "comment": ""
        },
        {
            "title": "鼎",
            "content": "妙尽三才象，精皆九贡金。克商迁洛邑，兴汉出汾阴。郜赂惭非道，秦求愧丑心。观铭知考甫，伛偻戒何深。",
            "comment": ""
        },
        {
            "title": "枣",
            "content": "好植蓬莱树，无凝枳棘姿。鸡心藏密叶，羊角出高枝。外炳丹朱彩，中含石蜜滋。何当如尹令，见食玉文时。",
            "comment": ""
        },
        {
            "title": "句",
            "content": "物华如阵笔如锋，沈射曹刘是七雄。",
            "comment": ""
        },
        {
            "title": "萤",
            "content": "兰畹炎飚息，莎阶霁景凉。宵征循屋漏，昼伏避阳光。具体微雨显，余辉有若亡。惟怜资学者，熠燿满纱囊。",
            "comment": ""
        },
        {
            "title": "书",
            "content": "始向龟图妙，爰从鸟迹成。偃波如制妙，例薤更难精。蔡表崩云重，曹章缀露轻。忆曾思刻玉，琼简镂金英。",
            "comment": ""
        },
        {
            "title": "又五言十韵",
            "content": "叨窃逢嘉会，孤单荷曲成。高车陪上宰，密座厕群英。步武清华地，优游侍从荣。勤劬期薄效，忠谨誓明诚。方畏官箴失，俄惊宠命行。冒恩心易感，恋圣意难平。未副宵衣念，宁安昼锦情。摇摇千里棹，眷眷九重城。茜旆辉登路，琼章耀去程。子牟牵望处，金阙玉为京。",
            "comment": ""
        },
        {
            "title": "咏泉州刺桐",
            "content": "闻得乡人说刺桐，叶先花发始年丰。我今到此忧民切，只爱青青不爱红。",
            "comment": ""
        },
        {
            "title": "句",
            "content": "莺惊凤辇穿花去，鱼畏龙颜上钓迟。",
            "comment": ""
        },
        {
            "title": "牛",
            "content": "服箱讥睆彼，其耳动来思。不负薜刍惠，终成稼穑资。莹蹄知爱矣，骍角肯忘之。好放桃林野，销兵是此时。",
            "comment": ""
        },
        {
            "title": "柳",
            "content": "杨柳郁氤氲，金堤总翠氛。庭前花类雪，楼际叶如云。列宿分龙影，芳池写凤文。短箫何以奏，攀折为思君。",
            "comment": ""
        },
        {
            "title": "兰",
            "content": "彼羡南陔子，其谁粉署郎。渥丹承露彩，绀绿泛风光。屡结骚人佩，时飘郑国香。何须寻九畹，十步即芬芳。",
            "comment": ""
        },
        {
            "title": "笛",
            "content": "衡阳裁翠簳，梦泽剪霜柯。妙制非丘仲，知音赏列和。赋因怀旧得，曲为写情多。三弄青溪侧，风流奈尔何。",
            "comment": ""
        },
        {
            "title": "印",
            "content": "示信流千古，颁荣遍万方。帝缄金缕细，天印玉文长。雀马严君政，龟蛇辨国章。何当携枣篆，回首谢银黄。",
            "comment": ""
        },
        {
            "title": "窗",
            "content": "玉女潜窥久，偷儿窃觇频。绮疏环禁掖，青琐近严宸。静听翰音异，遥观列岫新。好开虚白室，云母若冰轮。",
            "comment": ""
        },
        {
            "title": "戏答白稹",
            "content": "欺天行当吾何有，立地机关子太乖。五百青蚨两家阙，白洪崖打赤洪崖。",
            "comment": ""
        },
        {
            "title": "山",
            "content": "不起纤尘让，宁辞一篑劳。始从拳石大，终致极天高。莲顶观归马，蓬壶见负鰲。器车呈上端，绳检秘崇褒。",
            "comment": ""
        },
        {
            "title": "海",
            "content": "积润容零露，无涯任酌蠡。浮空长浴日，表圣不扬波。江汉源流众，蕃夷岛屿多。客槎如可泛，咫尺是星河。",
            "comment": ""
        },
        {
            "title": "句",
            "content": "清香谁许比荼蘼。",
            "comment": ""
        },
        {
            "title": "鹤",
            "content": "警露青冥外，冲天食息间。金衣游太液，玉羽下缑山。松见千年偃，丹知九转还。云心在蓬阆，枝粒不相关。",
            "comment": ""
        },
        {
            "title": "游卧龙山",
            "content": "日长春老职司閒，纵辔因寻负郭山。花气半飘青霭外，泉声多在白云间。香灯肃肃严僧事，钟梵萧萧爽客颜。坐有诗人樽有酒，擬抛城市宿禅关。",
            "comment": ""
        },
        {
            "title": "荷花",
            "content": "相倚秋风立，兰言似有无。未饶霜女俊，不爱月娥孤。力弱烟被素，心危露泣珠。剪裁随楚思，幽怨寄吴歈。半坼香囊解，微倾醉弁扶。涉江如可采，百琲答轻躯。",
            "comment": ""
        },
        {
            "title": "再赋",
            "content": "彼美秋江上，尘埃耻托根。笑倾行雨国，香返梦兰魂。蛱蝶无媒妁，鸳鸯见子孙。遍窥思两桨，深锁忆重门。怯徇风波性，惭留月露痕。枉将金试步，千古怨东昏。",
            "comment": ""
        },
        {
            "title": "广利",
            "content": "出城数里即青山，路入青松白石间。只合步行寻石径，不宜呵喝入松关。",
            "comment": ""
        },
        {
            "title": "熊",
            "content": "高山多蛰兽，尔族载声诗。赵梦膺天命，周畋得帝师。当前忠至矣，碎掌果於斯。好俟东胡献，神灵锡祐时。",
            "comment": ""
        },
        {
            "title": "句",
            "content": "泣珠泉客通关市，种玉仙翁寄版图。",
            "comment": ""
        },
        {
            "title": "代意",
            "content": "玦带珊瑚佩解琼，楚云无定好伤情。临邛已误通瑟意，金谷难寻辩玉声。微警单栖盘露重，密含幽思畹兰平。明珠百琲将何当，怅望轻躯病欲成。",
            "comment": ""
        },
        {
            "title": "鱼",
            "content": "江湖各相忘，鱼虾同一波，乐哉乐哉。莫贪钓上饵，去□鼎中羹，戎哉戎哉。",
            "comment": ""
        },
        {
            "title": "珮",
            "content": "山玄水苍重，进揖退扬清。静有如圭德，行无变玉声。韦弦非中度，兰蕙欠锵鸣。几忆陪朝会，交相间九成。",
            "comment": ""
        },
        {
            "title": "句",
            "content": "鹰鹘腾双眼，龙蛇绕四肢。",
            "comment": ""
        },
        {
            "title": "句",
            "content": "戴归双彩胜，就赐五辛盘。",
            "comment": ""
        },
        {
            "title": "送张无梦归天台山",
            "content": "不逐蒲轮至，惟寻蕙帐还。冥鸿思物外，辽鹤别人间。心与冠缨远，身将日月闲。放归衔帝泽，赐封仰天颜。逸躅淩风驭，高文炳象环。琼台刻宸藻，千古耀名山。",
            "comment": ""
        },
        {
            "title": "珠",
            "content": "宝气媚长浔，明光法大阴。探龙殊九品，剖蚌尽千金。汉女飞升迹，鲛人感泣心。任轻从弹雀，鱼目莫相侵。",
            "comment": ""
        },
        {
            "title": "刀",
            "content": "庖刀多余地，铅铦信可嗟。割鸡识邑政，买犊励田家。鞞秋千右奉}穷华妙，龙熊辨等差。学操言可复，吕赠意无涯。",
            "comment": ""
        },
        {
            "title": "箫",
            "content": "庄籁知天理，虞韶见帝心。轻清杨柳曲，和乐凤凰音。翼展编筠密，中虚镂玉深。吴门休鼓腹，仙侣好追寻。",
            "comment": ""
        },
        {
            "title": "纸",
            "content": "妙制剡溪人，多名锦水春。卷疑方絮重，开觉露桃新。左氏三都贵，张芝径雨珍。谢公如就乞，九万一纤尘。",
            "comment": ""
        },
        {
            "title": "狐",
            "content": "安问谢张网，依凭恃堞长。获三当战狩，用一胜千羊。冰渡忧濡尾，风嗥乐在梁。莫言无粹白，九尾荐佳祥。",
            "comment": ""
        },
        {
            "title": "李",
            "content": "桃径共无言，整冠防未然。折枝如荠苦，沉水若朱研。东苑琼芳细，南居玉质坚。高穹指为姓，合冠百嘉先。",
            "comment": ""
        },
        {
            "title": "句",
            "content": "帝奖甘露醴，天宴碧霞浆。",
            "comment": ""
        },
        {
            "title": "桂",
            "content": "青紫间朱丹，三湘五岭间。充庖资爽口，泛酒助酏□。种色思圆月，丛生忆小山。郄枝曾入手，招隐更聊攀。",
            "comment": ""
        },
        {
            "title": "雁",
            "content": "避缴非无意，随阳自有期。飞霜联伯仲，叫月应壎篪。小雅宣王什，登歌武帝辞。青冥时矫翼，燕雀尔焉知。",
            "comment": ""
        },
        {
            "title": "句",
            "content": "即席椒花颂，延年柏叶觞。",
            "comment": ""
        },
        {
            "title": "鹿",
            "content": "赋命斯千载，登仙托五云。发祥呈玉质，标异冠星文。食荐时鸣野，游林或命群。白环何日至，真祖有前闻。",
            "comment": ""
        },
        {
            "title": "莺",
            "content": "刷羽幽栖地，啼克上苑间。金衣何睍睆，簧舌苦绵蛮。百啭情无及，迁乔迥莫攀。可怜求友意，出谷便关关。",
            "comment": ""
        },
        {
            "title": "燕",
            "content": "受署司分氏，开祥简狄心。风帘虽易偶，巢幕亦难任。两两差池羽，翩翩下上音。曲江何感愤，托意动微吟。",
            "comment": ""
        },
        {
            "title": "句",
            "content": "珊瑚新笔架，云母旧屏风。",
            "comment": ""
        },
        {
            "title": "镜",
            "content": "外写龙鸾质，中含日月辉。帝家金错重，人世玉荣稀。掩匣隋珠秘，开奁赵璧归。不须矜百炼，轩鉴洞幽微。",
            "comment": ""
        },
        {
            "title": "琴",
            "content": "材妙峄阳枝，弦调野茧丝。清音飞雉操，雅曲白驹诗。属意山水际，寄声鸾凤时。南薰如在御，忠义必倾思。",
            "comment": ""
        },
        {
            "title": "咏席",
            "content": "著位时专绝，铺筵罄恪恭。鲁堂曾子避，汉殿戴凭重。黼绣矜华靡，莞茅助礼容。轩皇膺帝锡，瑶彩映昂颙。",
            "comment": ""
        },
        {
            "title": "虎",
            "content": "雄文彰炳变，麟史载於菟。莫负编须勇，须怀履尾虞。耻将豺共弃，忍与兕为徒。啸谷非威怒，风从慑万夫。",
            "comment": ""
        },
        {
            "title": "瑟",
            "content": "轩后更张妙，羲和旧制存。絙弦参庙乐，疏越荐牺樽。赵女宣孤愤，湘灵写断魂。仲由无雅吹，何必鼓丘门。",
            "comment": ""
        },
        {
            "title": "车",
            "content": "任重材惟美，多工制不僭。七香参鹤驾，五色间鸾轩。沙路茱萸辋，香风悲翠辕。莫矜流水妙，须畏叔孙言。",
            "comment": ""
        },
        {
            "title": "癸酉仲夏自□道□华严山主正师上人□□相遇",
            "content": "坏衲相遇羽服迎，可怜□静□营营。我思江上忘身计，师出山中乞寺名。振锡回还心未住，布金圆□意方平。零陵泉石三湘最，莫踏□□□□□。",
            "comment": "【注释】【原题】：癸酉仲夏自□道□华严山主正师上人□□相遇今忽至止且云□□□□□□携□□□□□□□□□□□□□□"
        },
        {
            "title": "柳",
            "content": "客舍青青乱，名园郁郁斜。旧栽彭泽署，新植武昌家。翠幄隋堤密，金丝蜀道赊。狂夫少樊圃，有菀兴无涯。",
            "comment": ""
        },
        {
            "title": "雉",
            "content": "雉操扬琴奏，名翚拂扇尘。其文伊洛地，厥贡越裳人。几为郎官集，还因今邑驯。山梁时饮啄，媒翳莫朝亲。",
            "comment": ""
        },
        {
            "title": "乌",
            "content": "仁里徊翔久，层巢返哺频。九雏依百峙，三足托重轮。声为空营乐，心因止屋驯。夜啼休度曲，丹白瑞无伦。",
            "comment": ""
        },
        {
            "title": "垂虹亭",
            "content": "悠悠风物四时新，苒苒山屏万古春。多少江山人不看，却来江上看行人。",
            "comment": ""
        },
        {
            "title": "橘花",
            "content": "香於栀子细于梅，柳絮梨花过后开。搔首预愁经恶雨，伤心初见落苍苔。丹青得到须名手，题咏今疏信不才。莫怪主公相看好，举家新自洞庭来。",
            "comment": ""
        },
        {
            "title": "河",
            "content": "擘华凿龙倾，长源接杳冥。润应逾九里，清必契千龄。箭浪奔霆电，荣光焰日星。圣皇图奥事，真祖有祥经。",
            "comment": ""
        },
        {
            "title": "鱼",
            "content": "劝叶复依蒲，登龙是去途。何烦垂翡翠，未肯畏鹈鹕。已负吞舟大，终无涸辙虞。濠梁宁足乐，相忘在江湖。",
            "comment": ""
        },
        {
            "title": "句",
            "content": "遥闻甘似醴，不特在金茎。",
            "comment": ""
        },
        {
            "title": "途中盛暑",
            "content": "山木无阴驿路长，海风吹热透蕉裳。渴思西汉金茎露，困忆南朝石步廊。江上竹竿输散诞，林间冠褐负清凉。不程欲选披襟处，满眼赭桐兼佛桑。",
            "comment": ""
        },
        {
            "title": "楼",
            "content": "几集元规会，曾留子建题。东南当日出，西北与云齐。帝里五百尺，仙家十二梯。吹箫多感激，丹凤竟相携。",
            "comment": ""
        },
        {
            "title": "过武陵甘泉寺留题",
            "content": "翠影人疏度，波光瑟瑟凝。帝家金掌露，仙署玉壶冰。晓井侵星汲，宵厨向月澄。岂惟蠲肺渴，灌顶助三乘。",
            "comment": ""
        },
        {
            "title": "句",
            "content": "自然堪下泪，何必更残阳。",
            "comment": ""
        },
        {
            "title": "句",
            "content": "称觞一之日，祝圣万斯年。",
            "comment": ""
        },
        {
            "title": "咏帘",
            "content": "南楚佳名旧，西都妙制稀。风轻摇美璧，香细透明机。翠羽翻罗幄，龙文压锦帷。兰宫将桂殿，日用觉光辉。",
            "comment": ""
        },
        {
            "title": "豹",
            "content": "炳蔚西方美，群居即谷阴。人文穷燮妙，将略取名深。饰用千金直，韬藏七日心。会当窥落落，莫向管中寻。",
            "comment": ""
        },
        {
            "title": "雀",
            "content": "饮啄绕藩篱，无声乏羽仪。衔环诚可念，穿屋奈终卑。鸿鹄非予忖，鸾皇不汝欺。莫轻蝉饮露，挟弹镇相随。",
            "comment": ""
        },
        {
            "title": "犀",
            "content": "食野甘榆棘，乘流接海鲸。骇鸡称国宝，辟水得天名。巴浦千年迹，黄支万里程。至循来禁御，六扰莫心惊。",
            "comment": ""
        },
        {
            "title": "又赠一绝",
            "content": "梦散高唐夜正遥，楚天何处不无戮。秋风似会荆王意，露渚烟汀养细腰。",
            "comment": ""
        },
        {
            "title": "嵩岳闻笙",
            "content": "烟篠裁圆直，霜匏镂密深。雅将镛间奏，清与磬同音。隋作工何妙，娲传制中寻。师夔如审曲，知我发生心。",
            "comment": ""
        },
        {
            "title": "公舍春日",
            "content": "绿杨垂线草铺茵，触处烟光举眼新。一品也须妨白发，千金莫惜买青春。莺声圆滑堪清耳，花艳鲜明欲照身。独向此时为俗吏，风流知是不如人。",
            "comment": ""
        },
        {
            "title": "凤",
            "content": "舞穴标样异，巢阿表盛明。灵音谐律本，彩羽应阳精。去必翔千仞，来皆叶九成。上林堪饮啄，竹密醴泉清。",
            "comment": ""
        },
        {
            "title": "句",
            "content": "子美集开诗世界。",
            "comment": ""
        },
        {
            "title": "玉珮",
            "content": "至宝不自献，韬藏亦英华。余香被草木，秀擢幽岩花。",
            "comment": ""
        },
        {
            "title": "江陵",
            "content": "渚宫形胜地，从古冠荆湖。依刘开幕府，吊屈俯沧浪。",
            "comment": ""
        },
        {
            "title": "句",
            "content": "吾皇宽大容尸素，乞与江城不计年。",
            "comment": ""
        },
        {
            "title": "江上雨",
            "content": "雨惊鱼食钓翁归，手把丝纶下藓矶。家在渡头冲湿去，碎声繁点逐蓑衣。",
            "comment": ""
        },
        {
            "title": "句",
            "content": "天和无爄恶，何用磔鸡禳。",
            "comment": ""
        },
        {
            "title": "句",
            "content": "梅花过岭路，桃叶渡江船。",
            "comment": ""
        },
        {
            "title": "山",
            "content": "嫩云零落树参差，忽见千峰豁所思。酷爱似看名手画，难题却忆古人诗。",
            "comment": ""
        },
        {
            "title": "赠方江二君",
            "content": "偶向严堂吊子陵，布衣携手远相迎。乍亲冠盖谈谐少，久住林泉骨自清。正好辛勤缘齿少，最难遭遇是时平。李频乡党玄英裔，皆合工诗取盛名。",
            "comment": ""
        },
        {
            "title": "橘",
            "content": "绿枳怜同气，黄橙共我乡。厥包堪任土，其实可怜霜。天宴交枝异，君门并蔕祥。湘人无菲陋，曾用荐陶唐。",
            "comment": ""
        },
        {
            "title": "烛",
            "content": "影抱铜芝直，光摇铸凤圆。丛花生木蓼，凝密堕金莲。积货徒供爨，当官竟不燃。曾窥司烜氏，明燧奉高天。",
            "comment": ""
        },
        {
            "title": "虎丘",
            "content": "久尘黄阁侍威颜，忽拥高牙出帝关。玉佩乍辞文石陛，锦衣重到虎丘山。仙飚时傍潺湲起，珍羽多从杳霭还。官大宠深难得暇，林泉怀旧是偷闲。",
            "comment": ""
        },
        {
            "title": "蝉",
            "content": "齐女幽忧后，幽时兴咏中。晓寒初饮露，夕燥正含风。翼若裁绡薄，心如鼓橐空。貂冠如见用，清白励王公。",
            "comment": ""
        },
        {
            "title": "鼓",
            "content": "未辨吴官鹭，谁收骆越铜。抑扬三今内，和乐五音中。美玉随天仗，灵夔集帝功。雷门休冒布，方叔笑愚聋。",
            "comment": ""
        },
        {
            "title": "山居",
            "content": "峒口清香彻海滨，四时芬馥四时春。山多绿桂怜同气，谷有幽兰让后尘。草解忘忧忧底事，花能含笑笑何人。争如彼美钦天圹，长荐芳香奉百神。",
            "comment": ""
        },
        {
            "title": "送僧归护国寺",
            "content": "少室久传西祖印，京华时不等闲寻。黄枢慕道飞书密，紫禁知名示宠深。一法遍垂春雨润，群生皆悟海潮音。南归八桂禅庭在，后夜僧怀立雪心。",
            "comment": ""
        },
        {
            "title": "草",
            "content": "葭茁迎春早，山芮得地高。堪书同细带，入咏似青袍。弱力绵绵葛，微香蓼蓼莪。王孙何处在，楚思遍江皋。",
            "comment": ""
        },
        {
            "title": "象",
            "content": "教战诚无敌，充庭实可嘉。指踪知拜处，服习认葩花。远视惭刚鬣，深藏惜素牙。十牛虽此夭，可奈可巴蛇。",
            "comment": ""
        },
        {
            "title": "茶",
            "content": "真上堪修贡，甘泉代饮醇。刘昆求愈疾，陆纳用延宾。顾渚传芳久，{氵邕}湖擅价新。唐贤经谱内，未识建溪春。",
            "comment": ""
        },
        {
            "title": "酒",
            "content": "渌蚁含柔旨，清醇泛烈芳。帝樽甘露醴，天宴碧霞浆。千酿富难敌，万钱酬亦当。宜遵三爵礼，莫羡百壶章。",
            "comment": ""
        },
        {
            "title": "玉",
            "content": "谁负连城美，须思韫椟藏。辉山知禀异，被褐喻韬光。吕钓时终至，虞求祸是防。宁为田父弃，莫作楚人伤。",
            "comment": ""
        },
        {
            "title": "阴狱",
            "content": "黑水溪旁聊驻马，奈何岸上试回头。高崖昏处是阴狱，须信人生到此休。",
            "comment": ""
        },
        {
            "title": "射",
            "content": "五善贵和容，荣观萃泽宫。循声知得礼，上列见多功。尽志三正内，矜能一发中。无轻秉筹者，百中出群公。",
            "comment": ""
        },
        {
            "title": "桃",
            "content": "未展蓁蓁叶，先开灼灼华。武陵迷境域，御宿接烟霞。投我畴为报。偷儿孰是家。春风南北起，别有洛阳花。",
            "comment": ""
        },
        {
            "title": "以诗送宣赐进奉红绡封龙字茶与琏禅师",
            "content": "密缄龙焙火前春，翠字红绡熨眼新。品味至高谁合得，双林树下上乘人。",
            "comment": ""
        },
        {
            "title": "菊",
            "content": "陶令重时芳，钟繇帝赍霶。清香宜桂酒，冷艳压萸房。羽客长生助，骚人夕落伤。郊原多似是，甘苦冀情详。",
            "comment": ""
        },
        {
            "title": "句",
            "content": "游声袅袅寻将遍。",
            "comment": ""
        },
        {
            "title": "句",
            "content": "白雪芬芳玉有香。",
            "comment": ""
        },
        {
            "title": "扇",
            "content": "云母功无比，蒲葵用有余。九华曹植赋，六角右军书。皎皎蟾轮薄，萧萧雉尾疏。曾窥五明伏，鹤羽映鸾车。",
            "comment": ""
        },
        {
            "title": "鹊",
            "content": "匣照光芒里，熏炉想像间。营巢登大岁，采粟上仙山。玉璞惊心起，星河尽力还。上林无限树，枯卉莫登攀。",
            "comment": ""
        },
        {
            "title": "句",
            "content": "楚子梦云铃阁密，郢人歌雪射堂开。",
            "comment": ""
        },
        {
            "title": "桥",
            "content": "鞭石滔滔远，填乌岁岁新。七星横巨浸，半月映长津。永固骞崩势，终无揭厉因。时逢题柱客，不见脱辀人。",
            "comment": ""
        },
        {
            "title": "句",
            "content": "四序开新历，三光肇载阳。",
            "comment": ""
        },
        {
            "title": "狼",
            "content": "出必彰明盛，来当表庆隆。野心知楚子，疐尾见周公。仲德牵衣惠，乌孙饲乳功。金行钟粹白，冬献莫雷同。",
            "comment": ""
        },
        {
            "title": "金",
            "content": "莫羡双南美，休贪九牧珍。入怀宁让粟，攫市不防人。越冶模良弼，燕台礼上宾。徒夸满堂富，永胜一经贫。",
            "comment": ""
        }
    ]
}