{
    "dynasty": "宋",
    "author": "蔡交",
    "poems": [
        {
            "title": "洋州",
            "content": "武定新雄阃，丰宁旧奥墟。地兼秦蜀美，川会汉洋纡。翠垒环封岭，清流跃野渠。安知下斜谷，别得上华胥。干酒香村落，生金富里闾。晴轩迎螮蝀，夜管送蟾蜍。啼乌弦幽坞，芳花绣碧墟。路飞游女盖，巷曳隐人裾。陆会寻穿石，江遨揭聚鱼。缴将藤解坼，耗用穀驱除。双竹溪翁杖，柔芎壩户蔬。镇留仙婿恨，岩邃佛人居。照市成都锦，盈庠阙里书。采茶惊雉鹧，护橘趁狨狙。俗洽庭无讼，年丰廥有储。大资州将懒，藐与世贤疏。统总村何有，甘酣分有馀。正宜心自怍，更有位谁如。未执归田耒，犹乘集事车。好于闲静处，积渐学樵渔。",
            "comment": ""
        }
    ]
}