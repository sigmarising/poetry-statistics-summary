{
    "dynasty": "宋",
    "author": "林景清",
    "poems": [
        {
            "title": "蔡琰归汉图",
            "content": "文姬别子地，一骑轻南驰。伤哉贤王北，一骑挟二儿。二儿抱父啼，问母何所之。停鞭屡回首，重会知无期。孰谓天壤内，野心无人彝。万物以类偶，湿化犹相随。穹庐况万里，日暮惊沙吹。惜哉辨琴智，不辨华与夷。纵怜形势迫，难掩节义亏。独有思汉心，写入哀纮知。一朝天使至，千金赎蛾眉。雨露洗腥瘢，阳和变愁姿。出关拜汉月，照妾心苦悲。妾心傥未白，何以觐彤墀。狐死尚丘首，越鸟终南枝。如何李都尉，没齿阴山陲。",
            "comment": ""
        },
        {
            "title": "毗陵太平院壁间画山水熟视之有飞动势殆仙笔",
            "content": "山风不动云四寂，万顷波涛生素壁。三峡夜怒摇星河，九溟昼沸卷霹雳。谁将江海一笔吞，华阳入砚玄波翻。灵鳌东转坤轴动，惊浪出没蛟与鼋。毫端分寸千万里，人心之险亦如此。老僧阅世如阅画，面壁凝然悟玄理。嗟余老作汗漫游，寒光飞动六月秋。乃知瞿唐在平陆，安得竹叶吹成舟。",
            "comment": "【注释】【原题】：毗陵太平院壁间画山水熟视之有飞动势殆仙笔也"
        }
    ]
}