{
    "dynasty": "宋",
    "author": "赵鼎臣",
    "poems": [
        {
            "title": "念奴娇",
            "content": "旧游何处，记金汤形胜，蓬瀛佳丽。渌水芙蓉，元帅与宾僚，风流济济。万柳庭边，雅歌堂上，醉倒春风里。十年一梦，觉来烟水千里。惆怅送子重游，南楼依旧不，朱阑谁倚。要识当时，惟是有明月，曾陪珠履。量减杯中，雪添头上，甚矣吾衰矣。酒徒相问，为言憔悴如此。",
            "comment": ""
        },
        {
            "title": "念奴娇",
            "content": "嫦娥伴侣，降人世，天与长生仙箓。五色云开浮瑞霭，中有西真眉目。贤德家风，艳容天赋，占尽人间福。长庚明月，誓同千古相逐。开宴香蔼华堂，金杯休诉，好醉蟠桃熟。子子孙孙同上寿，有个人人同祝。雨鬓春风，一钗香雾，长与瑶池绿。更祈眉寿，愿如南山松竹。",
            "comment": ""
        }
    ]
}