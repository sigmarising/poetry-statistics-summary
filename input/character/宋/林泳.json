{
    "dynasty": "宋",
    "author": "林泳",
    "poems": [
        {
            "title": "杂述",
            "content": "书生鑽故纸里，衲子转法华时。易有九事未解，禅无一句可疑。",
            "comment": ""
        },
        {
            "title": "岳王墓",
            "content": "天意只如此，将军足可伤。忠无身报王，冤有骨封王。苔雨楼墙暗，花风庙路香。沉思百年事，挥泪洒斜阳。",
            "comment": ""
        },
        {
            "title": "杂述",
            "content": "恨无短剑乘风去，纵有长绳奈日何。谩说千年归鹤表，最怜九代入鸡窠。",
            "comment": ""
        },
        {
            "title": "刘直夫之入道今复逢衣余饮之酒",
            "content": "脱了紫霞衣，琴书欲傍谁。焚香懒持咒，衔袖旋吟诗。无本穷应悔，知章梦已迟。梅寒不堪折，斗酒谩浇之。",
            "comment": ""
        },
        {
            "title": "蔬餐",
            "content": "山人藜苋惯枯肠，上顿时凭般若汤。折项葫芦初熟美，着毛萝卜久煨香。炊粱剪韭贫聊办，煮饼浇葱病未尝。晦叔十斋从客笑，空房巾钵似支郎。",
            "comment": ""
        },
        {
            "title": "建溪道间",
            "content": "三两渔舟竹影中，山禽相对哢晴风。小桥落日无人处，一树桃花照水红。",
            "comment": ""
        },
        {
            "title": "杂述",
            "content": "埋腹东床佳婿，企脚北窗真人。谈笑眼前事业，风流膜外精神。",
            "comment": ""
        },
        {
            "title": "杂述",
            "content": "徐无党注欧史，黄仙鹤刻邕书。身外谁为知己，眼前我正是渠。",
            "comment": ""
        },
        {
            "title": "杂述",
            "content": "坏事曾闻嗔怪鬼，捉囚可不畏天公。抚床卫瓘宁非醉，对策刘蕡恐是风。",
            "comment": ""
        },
        {
            "title": "杂述",
            "content": "毕方鹤而一足，鬼车鸺而九头。物怪不知谁使，人身又复何求。",
            "comment": ""
        },
        {
            "title": "杂述",
            "content": "身无用处法当隐，诗要工时例是穷。东海校书称钓客，香山学士作渔翁。",
            "comment": ""
        },
        {
            "title": "澹津园看梅",
            "content": "三嗅清香水月边，冷然着我玉虚天。何须白雪黄芽诀，只服梅花也解仙。",
            "comment": ""
        },
        {
            "title": "杂述",
            "content": "俗交毋惜三分话，道眼须看上一层。太傅莫疑高屐客，都官休厌紫衣僧。",
            "comment": ""
        },
        {
            "title": "吴江小寺",
            "content": "当门苔石草毵毵，傍水低墙树两三。邂逅老胡闻好语，禅还不识字人参。",
            "comment": ""
        },
        {
            "title": "扬州杂诗",
            "content": "角声吹月上城头，薄酒千杯不疗愁。要觅当年杜书记，栀灯数朵竹西楼。",
            "comment": ""
        },
        {
            "title": "赠俞竹心",
            "content": "避雨君平肆，相亲一笑边。我歌大司命，君说小行年。倾盖多豪贵，掀帘半醉眠。自言谋竹隐，聊觅印山钱。",
            "comment": ""
        },
        {
            "title": "论诗绝句依老人韵",
            "content": "风骚一脉苦难知，媲白抽黄世不疑。沈谢诸人声律起，千年无复性情诗。",
            "comment": ""
        },
        {
            "title": "宿赤岸寄太初弟",
            "content": "橘树绕溪边，人家一簇烟。急滩听似雨，低阁坐如船。远客思亲语，痴儿望叔怜。愁来吟未了，灯火已催眠。",
            "comment": ""
        },
        {
            "title": "杂述",
            "content": "欲士心胸塞，高人眼目醒。罗浮夜半日，南极海中星。观心无别法，问梦有前人。夜或长于夜，身还外此身。万种由心造，千灵并我生。病中闻蚁斗，司处喜驴鸣。天因断鳌立，人共倮虫生。积气元无物，含灵总有情。坏衲归杜窖，还舟上玉天。莫疑佛富贵，不信鬼神仙。功名只可笑，时命偶相当。鸡豕能为帝，蚍蜉亦有王。色界真魔界，仙乡半醉乡。错寻醒酒石，痴觅返魂香。生白灵观妙，飞玄隐韵奇。不嫌崇有论，却爱步虚词。叱诃郑玄日，挦扯义山时。谁信冢中易，人疑昆里诗。檐夫通笔意，海客悟琴心。禅法空中得，书生纸上寻。",
            "comment": ""
        },
        {
            "title": "扬州杂诗",
            "content": "雄勇将军赴上流，三千选士一时休。营中妇女支官料，犹道儿郎在鄂州。",
            "comment": ""
        },
        {
            "title": "杂述",
            "content": "兴亡岂料秦为晋，广莫宁知魏有梁。万岁是非同变灭，四维上下可思量。",
            "comment": ""
        },
        {
            "title": "扬州杂诗",
            "content": "落日吟诗望戍楼，烟花空忆古扬州。开明桥下千家市，但见朝朝挂髑髅。",
            "comment": ""
        },
        {
            "title": "杂述",
            "content": "竺仟论五百劫，蒙叟夸八千春。但闻尧舜氏作，谁识羲黄上人。",
            "comment": ""
        },
        {
            "title": "白头吟",
            "content": "弹却眼中泪，自唱白头吟。借君向时耳，明妾今朝心。身苦尚可忍，心苦不可禁。妾心似妾镜，对景长相寻。君心似君琴，转手成别音。失身妾命薄，轻身妾恨深。再唱白头吟，击碎青玉簪。",
            "comment": ""
        },
        {
            "title": "题进道西楼",
            "content": "买屋西楼好，诗中着卧龙。青山相对处，黄檗最高峰。小尽容书画，低犹俯竹松。市声不到耳，惊梦是邻钟。",
            "comment": ""
        },
        {
            "title": "杂述",
            "content": "谄道正为首相，谤禅未许知音。人无第一等眼，佛具若干种心。",
            "comment": ""
        },
        {
            "title": "题百五叔自得斋壁",
            "content": "矮屋匡床两鬓皤，逍遥委顺奈吾何。三千世界醉乡大，十二时中静坐多。疎懒对人如素隐，等闲出语似禅和。便须敕断子平事，来伴溪翁安乐窝。",
            "comment": ""
        },
        {
            "title": "杂述",
            "content": "文章不宜命达，帝王亦忌时名。谩说赋求司马，曾闻诗杀道衡。",
            "comment": ""
        },
        {
            "title": "白莲",
            "content": "西湖万景若诗狂，爱此孤高压众芳。大士化身衣未解，西施净面镜慵妆。岁寒却有花堪比，水种应无草敢香。茉莉素馨方用事，鼻参眼入细平章。",
            "comment": ""
        },
        {
            "title": "杂述",
            "content": "人生作计蛇添足，世事难知卵有毛。养得元身差快乐，具他法眼始孤高。",
            "comment": ""
        },
        {
            "title": "杂述",
            "content": "号谪仙人太白老，称村夫子少陵诗。眼花贺监犹差黠，气性杨公却自痴。",
            "comment": ""
        },
        {
            "title": "读关尹子",
            "content": "杏坛之外圣人徒，千载遗编喜卷舒。一字名篇原易卦，万言论道广聃书。黄庭丹学分苗裔，紫府仙经得绪余。正为文章太奇崛，寻常眼目亦疪渠。",
            "comment": ""
        },
        {
            "title": "杂述",
            "content": "弃稿谩浮瓢里去，爱诗曾入藏中来。护持不信无神物，磨灭应难入劫灰。",
            "comment": ""
        },
        {
            "title": "杂述",
            "content": "一念重来如祖忍，三生尽见有图澄。虎虽化女心常在，鹰已为鸠眼可憎。",
            "comment": ""
        },
        {
            "title": "吟边",
            "content": "醉骑鹤背堕红尘，镜里常羞一幅巾。穷达底论身外事，英雄或是眼前人。岂无散木偏能寿，亦有名花不及春。三万六千长短日，吟边莫遣两眉颦。",
            "comment": ""
        },
        {
            "title": "偶题",
            "content": "世间准拟转成痴，静里高人一笑时。无米竟无二丁传，有花却有四娘诗。",
            "comment": ""
        },
        {
            "title": "宿囊山怀坚师",
            "content": "伏虎岩头向上层，袈裟几度忆同登。薜荔石屋应无恙，风雨谁明彻夜灯。",
            "comment": ""
        },
        {
            "title": "西湖无水",
            "content": "红云赤日煮清澜，涸蜯枯鱼不忍看。佛老因言沧海变，诗人曾赋洞庭乾。弄船渡子愁归去，枕鼓雷官唤醒难。谩道天仙司下土，绿章几度祝星坛。",
            "comment": ""
        },
        {
            "title": "读老人近诗",
            "content": "泽国归来掩竹扉，千年知己十年诗。读书动地惊天事，得句吟风弄月时。纸上圣贤相唯诺，尘边老宿费思惟。纵夸万首龟堂集，乐处龟堂未必知。",
            "comment": ""
        },
        {
            "title": "寄题涉趣园",
            "content": "园中日涉趣云何，未老归来气亦豪。还有郡人携斗酒，可无社客着方袍。诗如信笔真难到，琴不安弦更自高。办取白头猿鹤畔，莫教松菊只归陶。",
            "comment": ""
        },
        {
            "title": "论诗绝句依老人韵",
            "content": "删后纷纷竞长雄，诗家妙处几家同。门前荒草深三尺，老艾当年说国风。",
            "comment": ""
        },
        {
            "title": "咏尘",
            "content": "野马相吹生不尽，海犀能辟语成空。高埋旗鼓无边黑，暗染衣冠日下红。宁可濯缨歌浊水，莫教举扇障西风。浑无一点仙家殿，应在三韩漂渺中。",
            "comment": ""
        },
        {
            "title": "白莲",
            "content": "泰华仙根不染尘，一枝冷淡种尤真。欲缘梦断承妃步，色相空来坐佛身。净比禅心月上女，妆羞丽质水边人。紵袍羽扇吟相对，笑杀思王赋洛神。",
            "comment": ""
        },
        {
            "title": "仙都白鹿歌",
            "content": "山中白鹿老而灵，有客有客占鹿鸣。我寻石门不知处，道人出洞欢相迎。修竹无力有我相，不应信息令渠惊。吁嗟至人离诸有，一切相自有心生。桃源意行花两岸，山阴兴尽雪三更。道人道人苦多事，尔自采药渠食萍。白云满洞不须扫，客去客来云无情。我闻神仙游处叫，试听夜半空中声。",
            "comment": ""
        },
        {
            "title": "杂述",
            "content": "关令著黄帝曰，柱史称圣人云。俗学谩夸臆说，仙书犹述旧闻。",
            "comment": ""
        },
        {
            "title": "春燕",
            "content": "鹊结巢随太岁移，蜂分房占吉时飞。好将说与青台史，社日只凭燕子归。",
            "comment": ""
        },
        {
            "title": "杂述",
            "content": "仙掌承来求大药，法身赎得费千金。两宗曾误国家事，百世谁明佛老心。",
            "comment": ""
        },
        {
            "title": "建溪道间",
            "content": "白鹭沙头犊子眠，隔溪茅屋起炊烟。渔翁半醉斜阳里，闩了柴门下钓船。",
            "comment": ""
        },
        {
            "title": "杂述",
            "content": "祝柱客曾兴刺，斲窗史亦留名。我见诸相非相，天何不鸣善鸣。",
            "comment": ""
        },
        {
            "title": "杂述",
            "content": "唐士有非国语，汉人曾反离骚。依本定非笔杰，爱奇自是人豪。",
            "comment": ""
        }
    ]
}