{
    "dynasty": "宋",
    "author": "吴中复",
    "poems": [
        {
            "title": "西园十咏·圆通庵",
            "content": "坐对圆通境，陶然胜静斋。观空无物我，扣寂外形骸。燕坐埋遗照，虚名莫疚怀。人间忧乐地，所丧甚山崖。",
            "comment": ""
        },
        {
            "title": "西园十咏·琴坛",
            "content": "潇洒琴坛上，贤侯养道情。无今亦无古，求意不求声。林邃风初静，云收月乍明。拂弦成一弄，尘思浩然清。",
            "comment": ""
        },
        {
            "title": "西园十咏·翠柏亭",
            "content": "众林坠黄叶，皴皮抱翠枝。自然根性在，不为雪霜移。灵润承多露，清阴贯四时。婆娑岁寒意，每到坐迟迟。",
            "comment": ""
        },
        {
            "title": "游海云寺唱和诗",
            "content": "锦里风光胜别州，海云寺枕碧江头。连郊瑞麦青黄秀，绕路鸣泉深浅流。彩石池边成故事，茂林坡上忆前游。绿樽好伴衰翁醉，十月残春不秒留。",
            "comment": ""
        },
        {
            "title": "览齐山寺陈鸿断碑",
            "content": "翠琰何年沉朽壤，羡师寻访得其余。应同湘水断碑字，难辩韩陵片石书。汩没身名真梦幻，变迁时月易丘墟。收藏且作山中物，莫问陈鸿记事初。",
            "comment": ""
        },
        {
            "title": "闰春三月二日陪行之秘监游柏谷寺",
            "content": "实界嵚岑路入云，闰余三月属芳辰。烟林未动阴森地，山杏寒开寂寞春。潞子岭头销白日，神农祠畔柅朱轮。乘闲自是逍遥事，谁羡襄阳倒载人。",
            "comment": ""
        },
        {
            "title": "西园十咏·竹洞",
            "content": "阴森过百步，屈曲锁莓苔。翠色寒无改，清风时自来。叶笼苍玉干，路入碧云堆。吏散无公事，支筇到几回。",
            "comment": ""
        },
        {
            "title": "谢惠茶",
            "content": "我闻蒙山之巅多秀岭，烟岩抱合五峰顶。岷峨气象压西垂，恶草不生生菽茗。",
            "comment": ""
        },
        {
            "title": "游琴台墨池",
            "content": "寻春景物乍晴暄，连月余寒花未繁。犬子琴台余古寺，扬雄墨沼但空园。池边宿草交加绿，林外鸣禽相斗喧。秀麦渐渐摇暖日，几重苍翠满郊原。",
            "comment": ""
        },
        {
            "title": "众乐亭二首",
            "content": "烟波空阔岸低回，草绿花红处处堆。一片湖光分岛溆，四边山色入楼台。从来未有吾民乐，此地欣逢刺史来。目断鄞江何日到，京师只得画图开。",
            "comment": ""
        },
        {
            "title": "和承谏议",
            "content": "瘴雾日消岚气静，飓风朝息海波闲。安期尝饵菖蒲在，马援应无薏苡还。",
            "comment": ""
        },
        {
            "title": "中秋待月终夕阴晦偶书",
            "content": "待月西楼上，平秋气象分。辉光唯此夜，遮掩奈浮云。红烛灯交烂，清香篆自薰。明年好景在，何处会多闻。",
            "comment": ""
        },
        {
            "title": "西园十咏·西楼",
            "content": "信美他乡地，登临有故楼。清风破大暑，明月转高秋。朝暮岷山秀，东西锦水流。宾朋逢好景，把酒为迟留。",
            "comment": ""
        },
        {
            "title": "西园十咏·流杯亭",
            "content": "结客乘公暇，流觞逐浩歌。乱峰晴倒影，曲水宛回波。小海逢元巳，兰亭记永和。西州行乐事，应比晋贤多。",
            "comment": ""
        },
        {
            "title": "西园十咏·众熙亭",
            "content": "亭枕方塘上，轩开四照新。花涵清露晓，风卷绿波春。日暖眠汀鹭，荷翻跃锦鳞。熙熙游宴地，行乐慰西人。",
            "comment": ""
        },
        {
            "title": "句",
            "content": "鲸鱼有浪春涛阔，铜鼓无声夜柝闲。",
            "comment": ""
        },
        {
            "title": "西园十咏·乔楠亭",
            "content": "古木西园胜，亭延上客过。色无花卉妒，坚为雪霜多。干育千年秀，根含一气和。明堂求厚栋，可得老岩阿。",
            "comment": ""
        },
        {
            "title": "众乐亭二首",
            "content": "贤侯新葺水云乡，虚阁峥嵘绿渺茫。波面长桥步明月，人家疏影带残阳。风中白鸟侵烟去，雨后红蕖拥袖香。从此郡图添故事，岁时遗爱似甘棠。",
            "comment": ""
        },
        {
            "title": "齐山图",
            "content": "当时齐映为州日，从此山因姓得名。却自牧之赋诗后，每逢秋至菊含情。行寻古洞诸峰峭，坐看寒溪数曲清。梦到亦须尘虑息，那堪图画入神京。",
            "comment": ""
        },
        {
            "title": "西园十咏·方物亭",
            "content": "草林虫鱼部，披寻自古无。飞沉天产异，生植土风殊。物色随心匠，形容记绘图。虚亭玩真意，浩思满江湖。",
            "comment": ""
        },
        {
            "title": "句",
            "content": "莫爱荔子红，岁作嘉州孽。",
            "comment": ""
        },
        {
            "title": "江渎泛舟",
            "content": "晓来一雨过池塘，江渎祠前馆宇凉。翠水细风翻昼浪，红蕖微露浥秋香。欲停画舫收船檝，旋折圆荷当羽觞。逃暑岂须河朔饮，迟留车马到斜阳。",
            "comment": ""
        },
        {
            "title": "句",
            "content": "前有牧之之风流，后有元之之篇咏。",
            "comment": ""
        },
        {
            "title": "赋新繁周表权如诏亭",
            "content": "君构义方亭，人知善教成。恩封新诰命，词合旧题名。承袭诗庭训，辉光里闬荣。如今彩衣养，蔼蔼振家声。",
            "comment": ""
        },
        {
            "title": "江左谓海棠为川红",
            "content": "靓妆浓淡蕊蒙茸，高下池台细细风。却恨韶华偏蜀土，更无颜色似川红。寻香只恐三春暮，把酒欣逢一笑同。子美诗才犹阁笔，至今寂寞锦城中。",
            "comment": ""
        },
        {
            "title": "西园十咏·锦亭",
            "content": "帘幕临彫槛，窗疏照烂霞。园林初过雨，风日猛催化。香入游人袖，红堆刺史家。四时俱好景，终不似春华。",
            "comment": ""
        },
        {
            "title": "续和签判太博游海云",
            "content": "海云摸石近东城，莽苍春郊去路平。绕寺溪光照金络，夹堤柳色混青旌。榴花新酿盈樽渌，玉柄高谈照座清。上客西州胜京口，给鲜牛炙旋供烹。",
            "comment": ""
        }
    ]
}