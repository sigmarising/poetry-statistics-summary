{
    "dynasty": "宋",
    "author": "释咸润",
    "poems": [
        {
            "title": "五泄山三学院十题·石门",
            "content": "双峰起云际，仿佛五侯门。烟霞锁不开，曾无车马奔。",
            "comment": ""
        },
        {
            "title": "五泄山三学院十题·俱胝岩",
            "content": "昔人持此咒，岩坐岁寒深。梵言不复闻，雅名流至今。",
            "comment": ""
        },
        {
            "title": "五泄山三学院十题·龙井",
            "content": "寒井深无极，人谓藏虬龙。尝闻救炎旱，丝雨洒长空。",
            "comment": ""
        },
        {
            "title": "五泄山三学院十题·石屏",
            "content": "峭石状危屏，截断诸峰青。白云触不飞，仙掌空遗名。",
            "comment": ""
        },
        {
            "title": "五泄山三学院十题·祷雨潭",
            "content": "尝闻越邑民，祷雨碧岩畔。神龙如有期，为霖通旱暵。",
            "comment": ""
        },
        {
            "title": "五泄山三学院十题·五泄",
            "content": "飞泉成五级，一级一龙湫。削出万仞秀，讵让蓬莱丘。",
            "comment": ""
        },
        {
            "title": "五泄山三学院十题·夹岩",
            "content": "一径数里间，巉岩镇幽谷。中夹清溪流，白云长断续。",
            "comment": ""
        },
        {
            "title": "五泄山三学院十题·西源",
            "content": "造化凿绅维，千岩斗空碧。有时云雨开，残阳落幽石。",
            "comment": ""
        },
        {
            "title": "五泄山三学院十题·摘星岩",
            "content": "扪萝梯峭石，直上青云端。咫尺星斗光，冷射人心寒。",
            "comment": ""
        },
        {
            "title": "五泄山三学院十题·石鼓",
            "content": "巨石平如掌，天然状鼙鼓。击之还有声，分明含太古。",
            "comment": ""
        }
    ]
}