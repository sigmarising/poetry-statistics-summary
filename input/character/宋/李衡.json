{
    "dynasty": "宋",
    "author": "李衡",
    "poems": [
        {
            "title": "赠学者",
            "content": "学诗如参禅，初不在言句。伛偻巧承蜩，梓庆工削锯。借问孰师承，妙处应自悟。向来大江西，洪徐暨韩吕。山谷擅其宗，诸子为之辅。短句与长篇，一一皆奇语。卓尔自名家，无愧城南杜。君诗亦可人，羞作女工蠹。正临百尺竿，到此方进步。我性文字空，志在学农圃。老矣甘摧颓，肯复事雕组。少读三百篇，每自叹无补。一念绝邪思，得处忘我所。学诗如参禅，无舍亦无取。立雪谩齐要，断臂徒自苦。君欲问活法，活法无觅处。",
            "comment": ""
        },
        {
            "title": "乐庵所茂柳影及松梅二画因作二绝摹作砑花笺",
            "content": "三月江南花满枝，风轻帘幕燕争飞。游人休惜夜秉烛，杨柳阴浓春欲归。",
            "comment": "【注释】【原题】：乐庵所茂柳影及松梅二画因作二绝摹作砑花笺至今盛行於吴门"
        },
        {
            "title": "乐庵所茂柳影及松梅二画因作二绝摹作砑花笺",
            "content": "崔嵬霜干欲凌云，俯映寒梢数尺春。须信苍髯净明老，坐中容有散花人。",
            "comment": "【注释】【原题】：乐庵所茂柳影及松梅二画因作二绝摹作砑花笺至今盛行於吴门"
        },
        {
            "title": "偈",
            "content": "竿木随身得自由，应缘已毕复何求。悠然来往等孤雁，影落寒潭迹不留。",
            "comment": ""
        },
        {
            "title": "短项翁",
            "content": "我生懒放世无偶，身即嚣尘志林莽。寒饥未免困啼号，束带深惭为升斗。先生闭户傲羲皇，云梦胸中吞八九。抟风暂尔抑雄飞，万事纷纷付卮酒。年来得此短项翁，落落虚怀真胜友。烟蓑称体翦疏筠，老态婆娑固不群。每笑鸱夷托后尘，臭味仍复羞昆仑。何曾为致常持满，来此与尔谈胚浑。异时先生登紫微，定自与尔相追随。相应赖尔排纷扰，坐觉秋毫泰山小。",
            "comment": ""
        },
        {
            "title": "乐庵初成二首",
            "content": "老子平生百不足，庵成那管食无肉。终朝闭户只读书，四面开宅都见竹。",
            "comment": ""
        },
        {
            "title": "功成亦赋短项翁诗复次其韵",
            "content": "君不见仲淹居河汾，目营四海心六经。又不见子幼反田里，拊缶乌乌徒快耳。续经愤世虽自喜，岂识浊醪函妙理。皤然短项滑稽徒，却笑两翁非通儒。可人风味敌冰壶，惟酒是务焉知余。不学羽衣李集贤，斗酒过量项飞泉。复怜胡子名空传，缓急由人人肠中乾。高情陶彼勋华风，放怀那惜倾千钟。鄙哉成德真小器，一击堕地羞空空。嗟余磊磈填心胸，安得与尔长相逢。会当乞尔扁舟去，烟雨空蒙伴钓翁。",
            "comment": ""
        },
        {
            "title": "乐庵初成二首",
            "content": "投老庵居百事宜，早眠晏起不论时。更长睡足披衣坐，倾耳林间竹画眉。",
            "comment": ""
        },
        {
            "title": "与仲弥性同次唐人二诗韵",
            "content": "尽日困登陟，跏趺聊对床。岩空眩层碧，草细函幽香。吊古谩秋思，开尊延月光。随身不竿木，作戏且逢场。天面无纤霭，平川灏气吞。搘筇临阁道，拂石憩云根。柳映山前路，烟摇水北村。醉归风满袖，斜月在蓬门。",
            "comment": ""
        }
    ]
}