{
    "dynasty": "宋",
    "author": "马先觉",
    "poems": [
        {
            "title": "送昆山丞谢子潚解官还朝",
            "content": "结交无虑三十年，道同志合难其全。倾盖相欢岂无有，当面论心背不然。晚知趋向动违俗，闭门避客鱼渊潜。属闻贰令非常好，才德远过崔蓝田。有怀欲吐难忍肢，试剥云雾看青天。穆如清风濯烦愠，皎若明月堕我前。论文未易探涯涘，讲政壹以民为先。老夫论说众所废，公独采拾无弃捐。承颜请益恨不数，契合乃过金石坚。我方怙焉以为命，忍闻歌吹张离筵。西郊日暖玉生烟，羡公此行若登仙。何当化龙逐云气，四方上下相周旋。含情握手不忍别，敢效昔人裨一言。圣王当宁方急贤，原公袖疏朝甘泉。为言民瘼殊未痊，径须下诏宽缗钱。",
            "comment": ""
        },
        {
            "title": "慧聚僧神济善医能知人死生於数岁或数月之前",
            "content": "料理归期不作难，等其一坐蜕白云轩。去来自熟三生路，谈笑聊书四偈言。舍利虽藏多宝塔，化身应返给孤园。阴功若证菩提果，更与众生洗病根。",
            "comment": "【注释】【原题】：慧聚僧神济善医能知人死生於数岁或数月之前或有奇疾则意用药无不差者既享高寿临终甚了因作二诗哭之僧讳清照神济乃其师号云"
        },
        {
            "title": "乐庵李先生居南床论张同知不行挂冠而归赋二",
            "content": "高人摆尘鞿，厉俗非小补。朝来漉酒巾，谈笑易珪组。百年全始终，一节照今古。回首声利场，车轮正旁午。",
            "comment": "【注释】【原题】：乐庵李先生居南床论张同知不行挂冠而归赋二诗为寿"
        },
        {
            "title": "索笑图诗",
            "content": "封侯无骨登淩烟，食肉无相当万钱。君看檐下偃蹇者，如何头上著貂蝉。雅宜置之一丘壑，了此三生梅竹缘。云岩霜落月照水，有美玉树临风前。影窥疏棂香破梦，隐几维摩起幽禅。杖藜徐步绕千匝，一笑与花俱欲仙。呼童秉烛进诗具，折香来荐冰壶泉。少陵此兴隔千岁，顾我素好亦同然。但觉搜肠乏妙语，也拟著句开云笺。床头盎盎春有味，案上泠泠风入弦。人生适意政须尔，何用底死浮名牵。是图落笔有妙解，先事立意非徒传。草堂之赀吾办久，不学杜老长乞怜。甫里下田傥逢年，便判百斛买江天。",
            "comment": ""
        },
        {
            "title": "喜乐功成招范至能入诗社",
            "content": "燕国将军善主盟，新封诗将一军惊。范家老子登坛后，鼓出胸中十万兵。",
            "comment": ""
        },
        {
            "title": "幽居客至",
            "content": "吾爱吾庐似野人，轩窗花草逐时新。寻常俗客经过少，咫尺诗仙往复频。小摘园蔬微带雨，浅萏瓮蚁曲留春。莫嫌供给全羞涩，礼薄情浓却是真。",
            "comment": ""
        },
        {
            "title": "慧聚僧神济善医能知人死生於数岁或数月之前",
            "content": "端的西来了世缘，有身宁肯自谋安。殷勤疗病肱三折，去住无心指一弹。贝叶翻余清磬在，梵音飘断暮钟残。只今双树婆娑影，空鏁灵山片月寒。",
            "comment": "【注释】【原题】：慧聚僧神济善医能知人死生於数岁或数月之前或有奇疾则意用药无不差者既享高寿临终甚了因作二诗哭之僧讳清照神济乃其师号云"
        },
        {
            "title": "乐庵李先生居南床论张同知不行挂冠而归赋二",
            "content": "闻健即收身，归耕躬馌饷。诗中句堂堂，床头春盎盎。寒花晚更香，霜节老益壮。相对无俗情，端的羲皇上。",
            "comment": "【注释】【原题】：乐庵李先生居南床论张同知不行挂冠而归赋二诗为寿"
        }
    ]
}