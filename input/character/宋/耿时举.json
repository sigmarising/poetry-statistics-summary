{
    "dynasty": "宋",
    "author": "耿时举",
    "poems": [
        {
            "title": "浣溪沙",
            "content": "独鹤山前步药苗。青山只隔过溪桥。洞宫深处白云飘。碧井卧花人寂寞，画廊鸣叶雨潇潇。漫题诗句满芭蕉。",
            "comment": ""
        },
        {
            "title": "浣溪沙",
            "content": "露压蔷薇金井栏。辘轳声断碧丝乾。辽阳无信带围宽。花落池塘春梦静，月生帘幕夜香寒。闲愁无力凭阑干。",
            "comment": ""
        },
        {
            "title": "满江红",
            "content": "问月杯空，谪仙去、无人重举。兰台旧、扁舟乘兴，处留奇语。洞府初疑仙骨瘦，樽前尚爱纶巾舞。信前身、太白尚何疑，词高古。盟後会，偕真侣。黄叶渡，丹枫渚。道五湖烟浪，胜游溢浦。念我神闲鸥样度，似海山共去君应许。但只愁、岳牧要人□，撑住。",
            "comment": ""
        },
        {
            "title": "喜迁莺",
            "content": "暮春清昼。政莺啭夏林，棠阴初秀。鼓角欢雄，旌旗明灭，宝马又还西骤。山水六朝堪画，宫阙千门如绣。印悬斗。盛元戎小队，花间迎候。芳酎。为公寿。带雨梨花，未用啼红袖。玉帐风前，胡床月下，谈笑要清群丑。桃叶渡船应在，太白酒楼依旧。暂回首。看槐班爰立，沙堤成就。",
            "comment": ""
        }
    ]
}