{
    "dynasty": "宋",
    "author": "查道",
    "poems": [
        {
            "title": "句",
            "content": "白铜鞮侧花迷坞，解佩江边柳拂青。",
            "comment": ""
        },
        {
            "title": "送张无梦归天台",
            "content": "天台峻极横海滨，金庭紫洞多真人。先生舍道心照邻，上有羲轩为逸民。玉韫深山珠在水，圆折如虹难自晦。万乘知名欲见之，来谒西清频召对。亭亭孤云本无心，琅琅仙骨时所钦。牢让赐金兼好爵，俄辞尧阙复丘林。事载缇紬诚可贵，迹寄烟霞愈无累。还同麟凤遇皇明，暂出岩扃作祥瑞。",
            "comment": ""
        },
        {
            "title": "登岱",
            "content": "凌空叠嶂绝凡埃，青帝高居绛节开。捧出海天红日近，迓将蓬岛碧霞来。石闾闪烁迎阳洞，玉简光华封禅台。一自祥符禋祀后，太平顶上最崔巍。",
            "comment": ""
        },
        {
            "title": "送张无梦归天台",
            "content": "台岳幽人兴不凡，携筇相别欸柴关。高情共乐皇风远，真气潜通浩劫间。绿绮静闻沉俗格，榴花深引渍童颜。再听玄旨知何日，时望片云归故山。",
            "comment": ""
        }
    ]
}