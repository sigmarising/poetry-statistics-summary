{
    "dynasty": "宋",
    "author": "唐文若",
    "poems": [
        {
            "title": "以日者命状寄王龟龄",
            "content": "试把流年子细看，休将蠖屈比鹏抟。君家大有回天力，不为区区作好官。",
            "comment": ""
        },
        {
            "title": "句",
            "content": "秋风仿佛吴江渡，鸥鹭参差夕阳影。垂虹纳纳卧谯门，雉堞耽耽俯渔艇。阳安小儿拍手笑，使君幻出江南景。",
            "comment": ""
        },
        {
            "title": "题绍兴焕文阁",
            "content": "山光水色借春妍，登尽参差下九天。共看玉泉香案吏，重来点检白云篇。",
            "comment": ""
        },
        {
            "title": "登金山",
            "content": "江流出岷蜀，万折东南倾。兹山若巨舫，势欲扼沧溟。天高象教尊，海岳朝百灵。云水渺四极，下上涵日星。朱甍倚霄汉，倒影鱼龙惊。重游十年旧，挂席鸥鸟轻。维扬魏公幕，回首剑戟明。行都望北固，铁瓮高峥嵘。孤舟系烟月，六尺僧窗横。印师支远俦，静对如风铃。旷怀怜此翁，得法世虑平。尘劳霜发秃，风月冰壶清。乞诗写崖壁，指月双浮萍。",
            "comment": ""
        },
        {
            "title": "句",
            "content": "阳安城西百尺楼，画栋翚飞出鳌岭。蜀汉东南此地分，胜概悠悠谁复领。",
            "comment": ""
        },
        {
            "title": "题绍兴焕文阁",
            "content": "三峨直上片云飞，飞过匡庐惹住衣。我亦朱轓暂容与，山南山北判清辉。",
            "comment": ""
        }
    ]
}