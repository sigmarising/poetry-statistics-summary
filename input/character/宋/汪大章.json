{
    "dynasty": "宋",
    "author": "汪大章",
    "poems": [
        {
            "title": "哭大愚吕公",
            "content": "一封朝奏夕南迁，抖搂精神笑出关。只有诗书来眼底，更无侪辈敢通函。圣恩宽大时时降，天意难明特地悭。鬻药买田非立异，甘心只作林泉计。所求於世如斯尔，造物云何降毒厉。嗟哉我公虽下世，万古千秋未尝逝。家庭学问诚难继，我公超道独能诣。日月有光还有翳，行人潸然咸出涕。嗟哉我公虽下世，万古千秋未尝逝。往年苍天夭伯氏，归咎云发千圣秘。迁客萧寺得羁寄，未知曷犯苍天意。嗟哉我公虽下世，万古千秋未尝逝。",
            "comment": ""
        }
    ]
}