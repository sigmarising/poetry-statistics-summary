{
    "dynasty": "宋",
    "author": "释若芬",
    "poems": [
        {
            "title": "寿傅守",
            "content": "仙游舍人声建中，正论久矣排群雄。令子贤孙俱有耀，皇天两耳元非聋。",
            "comment": ""
        },
        {
            "title": "寿傅守",
            "content": "宁武堂中白日长，公庭讼息炷炉香。禅床不作蛾眉梦，一枕清风到寿乡。",
            "comment": ""
        },
        {
            "title": "寿傅守",
            "content": "秋入东篱破晓霜，黄花不肯媚重阳。花神爱惜缘何事，要向今朝荐寿觞。",
            "comment": ""
        },
        {
            "title": "寿傅守",
            "content": "鹤发仙人年德尊，大贤之后更多闻。风流异日窥前辈，议论班班总不群。",
            "comment": ""
        },
        {
            "title": "寿傅守",
            "content": "精藏炯目气藏神，笑语温然与物春。面骨如拳搀两耳，此公寿相等铜人。",
            "comment": ""
        },
        {
            "title": "寿傅守",
            "content": "当年朊仕早标缨，不共儿曹校疾行。居易独能遵坦路，未妨六十到名卿。",
            "comment": ""
        },
        {
            "title": "寿傅守",
            "content": "堂前三凤戏斑衣，堂下三槐擢秀枝。一岁倦游归绿野，荣华鼎鼎看吾儿。",
            "comment": ""
        },
        {
            "title": "寿傅守",
            "content": "十年泽国泛吴航，袖有新硎试未尝。聊把一麾施老手，便教千里作津梁。",
            "comment": ""
        },
        {
            "title": "寿傅守",
            "content": "桃花彩绶俨仙衣，宝带垂金腹十围。五马人生真可贵，更欣桑梓共分辉。",
            "comment": ""
        },
        {
            "title": "寿傅守",
            "content": "教令浮民一岁期，只将平易抗浇漓。朝廷若用循良课，换取樵川老吏归。",
            "comment": ""
        },
        {
            "title": "句",
            "content": "不是老僧亲写，晓来谁报平安。",
            "comment": ""
        }
    ]
}