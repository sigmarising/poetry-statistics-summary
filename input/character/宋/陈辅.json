{
    "dynasty": "宋",
    "author": "陈辅",
    "poems": [
        {
            "title": "玉兰",
            "content": "内史北轩多种竹，隐居南洞少栽花。蓝桥西路青青处，拾得璚儿似虎牙。",
            "comment": ""
        },
        {
            "title": "句",
            "content": "渌水桥边驻短篷。",
            "comment": ""
        },
        {
            "title": "题所居",
            "content": "湖水山云绕县斜，茂林修竹野人家。宿酲过午无人问，卧听东风扫落花。",
            "comment": ""
        },
        {
            "title": "登北固山",
            "content": "古城龙顶直，孤角雁行稀。海月天悬镜，江云地作衣。楚封山或是，秦凿事还非。千古英雄恨，渔人一笑微。",
            "comment": ""
        },
        {
            "title": "下泊宫",
            "content": "咸阳龙虎此飞升，二弟东山道亦成。不见棠梨司命宅，空馀丹井一泓清。",
            "comment": ""
        },
        {
            "title": "山居",
            "content": "山居老树秋还青，山下渔舟傍晚汀。一笛月明人不识，自家吹与自家听。",
            "comment": ""
        },
        {
            "title": "句",
            "content": "云树天低楚，烟汀地失吴。",
            "comment": ""
        },
        {
            "title": "过延陵",
            "content": "两年一剑为谁留，古邑重来四十秋。不是过辞元亮酒，知公偏爱赤松游。",
            "comment": ""
        },
        {
            "title": "山居",
            "content": "山腰石有千年古，海眼泉无一日乾。天下苍生望霖雨，不知龙在此中蟠。",
            "comment": ""
        },
        {
            "title": "句",
            "content": "含识应为狮子去，却来重载法王身。",
            "comment": ""
        },
        {
            "title": "上荆公生辰",
            "content": "十月江南已得霜，相君门客小山房。冬深柏子和香扫，准备生辰作好香。",
            "comment": ""
        },
        {
            "title": "题茅山",
            "content": "积金峰顶作屏遮，宝阁横空叠彩霞。鹤驾往来茅许宅，龙軿交会郭杨家。洞天有望人如玉，尘世休观事若麻。我是方台旧僚友，盍寻归路种云芽。",
            "comment": ""
        },
        {
            "title": "湖上有作",
            "content": "平湖共天远，浸月坐寒光。乘流溯荃璧，掉舟寻药房。佳人折轻荷，随风来珍香。顾盼但微笑，眉宇何清扬。日暮共携手，遥指烟中湘。",
            "comment": ""
        },
        {
            "title": "访杨湖阴不遇因题其门",
            "content": "北山松枌未飘花，白下风轻麦脚斜。身似旧时王谢燕，一年一度到君家。",
            "comment": ""
        },
        {
            "title": "悲昔游",
            "content": "昔吟梁父思泰山，又歌牛角悲其寒。鲍徐英魄今何在，岭云关月何漫漫。少强眼为伤时切，老大昏花心易急。石岩题墨几秋风，人世功名杳无迹。君不见汉千秋，唐马周，玄谈徒步皆公侯。贾生竟止梁王傅，三世郎官虚白头。风云自古虽伤偶，用舍何尝系能否。但知信足任平生。计度不如多饮酒。愿将梁父吟，变作杜宇之声音。愿将牛角歌，转调紫芝弦玉琴。五陵石马散黎轴，惟有箕山青到今。",
            "comment": ""
        },
        {
            "title": "诗二首",
            "content": "牛斗东边窄，三吴西角深。山能醒客酒，江会冷人心。",
            "comment": ""
        },
        {
            "title": "送曾公衮赴宣幕",
            "content": "当年枳棘蕴飞凰，遗爱犹存蔽芾棠。秋水红蕖新幕府，春风绿草旧池塘。芝生瑶圃三重秀，玉出蓝田一尺长。去去宣城勿留滞，谢家勋业待诸郎。",
            "comment": ""
        },
        {
            "title": "牛角歌",
            "content": "牛角歌，牛角歌，日暮寒云满碧陂。骑牛下山归曲阿，湖烟湿我蓑。牛角歌，牛角歌，浩浩者水鱼弗过。夷吾向说不我和，呜呼夷吾奈若何。",
            "comment": ""
        },
        {
            "title": "诗二首",
            "content": "山悲秦凿迷徙浦，柳怨隋奢失故宫。六代兴亡明舍火，五州松竹渡瓯风。",
            "comment": ""
        },
        {
            "title": "梁父吟",
            "content": "梁父吟，泰山之顶可埋金。噫嘻蜀道徒崎嵚，南风来舜琴。梁父吟，佳人未偶频伤心。四时有恨秋偏深，绿丝空满簪。",
            "comment": ""
        }
    ]
}