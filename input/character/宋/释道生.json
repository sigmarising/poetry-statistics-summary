{
    "dynasty": "宋",
    "author": "释道生",
    "poems": [
        {
            "title": "偈颂二十二首",
            "content": "一九与二九，相逢不出手。巍巍不动尊，脚不离地走。",
            "comment": ""
        },
        {
            "title": "送雪峰化主",
            "content": "三毬辊动错流传，大用何曾得现前。千五百僧无顿放，累人走得脚皮穿。",
            "comment": ""
        },
        {
            "title": "偈颂二十二首",
            "content": "阿刺刺，快雨快晴天渐热，看取而今甚时节。了即万法本来空，未了吾今为君决。",
            "comment": ""
        },
        {
            "title": "偈颂二十二首",
            "content": "时节循环四月一，大道何曾有得失。夜来针眼鱼儿，吞却新昌石佛。阿呵呵，识不识，明眼衲僧跳不出。",
            "comment": ""
        },
        {
            "title": "偈颂二十二首",
            "content": "雨雪落纷纷，檐头水滴滴。良哉观世音，草里跳不出。跳不出，也大屈，水里乌龟钻铁壁。",
            "comment": ""
        },
        {
            "title": "题烈山",
            "content": "舟船来往此登临，酹酒烧钱虑转深。大抵人心自巇险，心空山岳自平沈。",
            "comment": ""
        },
        {
            "title": "偈颂二十二首",
            "content": "南边是黑云，今日应有雨。宜林宜豆，宜禾宜黍。虽然岁稔年丰，粒粒几多辛苦。为报参玄人，要须知落处。",
            "comment": ""
        },
        {
            "title": "偈颂二十二首",
            "content": "两曜劈箭急，一年弹指间。始见大暑小暑，又是小寒大寒。通身寒暑无回互，笑倒当年老洞山。",
            "comment": ""
        },
        {
            "title": "偈颂二十二首",
            "content": "明星觑著眼睛枯，绝后何曾得再苏。堪笑堪悲缘底事，一年一度被茶糊。",
            "comment": ""
        },
        {
            "title": "偈颂二十二首",
            "content": "飞金乌，走玉兔，闰月十日又过去。无位真人不可寻，一夜霜风打门户。",
            "comment": ""
        },
        {
            "title": "偈颂二十二首",
            "content": "我佛生辰四月八，地涌金莲随步发。天上天下独称尊，微妙真机俱漏泄。雪山成道度众生，四十九年无剩说。滔滔苦海架舟航，杳杳昏衢悬日月。文仲宣义济阳公，曾向灵山蒙起莂。示现人间长者身，日用机轮活鱍鱍。一寿二富三康宁，总是前生修种得。今生福上更增修，果报来生愈超越。六门昼夜放毫光，万罪红炉飞片雪。安然端坐白牛车，金锁玄关尽透脱。殊胜功德利无边，宜尔子孙皆显达。自知作佛更无疑，何必当来问弥勒。龟峰末后为全提，铁卵生儿树上飞。",
            "comment": ""
        },
        {
            "title": "送观禅客",
            "content": "西淛江边话别时，断头船子疾如飞。白拈手里分贓去，临济休夸小厮儿。",
            "comment": ""
        },
        {
            "title": "偈颂二十二首",
            "content": "平旦清晨三月朝，南山苍翠插云霄。不须更觅西来意，窗外数声婆饼焦。",
            "comment": ""
        },
        {
            "title": "题庐山楞枷院",
            "content": "苏内翰木三五笔，李夫人竹一二竿。会得楞伽印心法，不应来作画图看。",
            "comment": ""
        },
        {
            "title": "题长干塔",
            "content": "舍利无端应念来，浮图平地拥崔嵬。当年不假金鎚力，争得光明耀九垓。",
            "comment": ""
        },
        {
            "title": "偈颂二十二首",
            "content": "弋阳溪上诸檀越，勇猛精进难比况。年年岁岁入山来，总是如来亲眷属。如来法身等虚空，随彼愿心而显发。譬如月轮出霄汉，照耀一切众生前。众生性水无有边，我此一月能普现。水静而清现全体，月非取水而遽来。水动而濁无定光，月非舍水而遽去。水有清濁有动静，月无取舍无去来。於无取舍去来中，不见清濁动静相。既无清濁动静相，一一含摄无有余。我心佛心众生心，心佛众生本平等。佛子当作如是观，既获世间诸利益。年尽不烧钱，鼠穴被蛇穿。直饶玄会得，对面隔西天。",
            "comment": ""
        },
        {
            "title": "偈颂二十二首",
            "content": "披毛带角入廛来，跳出驴胎堕马胎。佛手明明遮不得，从教平地起风雷。",
            "comment": ""
        },
        {
            "title": "偈颂二十二首",
            "content": "佛法二字，人人知有。狼毒砒霜，那容下口。直饶透出威音前，也是痴狂外边走。",
            "comment": ""
        },
        {
            "title": "偈颂二十二首",
            "content": "龟峰一诀，千圣罔测。硬似泥团，烂如生铁。是何之诀，有口无舌。",
            "comment": ""
        },
        {
            "title": "送闻兄持钵",
            "content": "闻声悟道乌投笼，只麽无闻道未充。和剑拂开悭悋穴，全身辊入是非丛。脚头脚尾无虚弁，山北山南有路通。一笑归来能事毕，真金百炼见全功。",
            "comment": ""
        },
        {
            "title": "题庐山圆通",
            "content": "水声山色里，猿啸月明天。唤作圆通境，更参三十年。",
            "comment": ""
        },
        {
            "title": "偈颂二十二首",
            "content": "浮云散尽月当空，兔子怀胎产大虫。跳出风前弄牙爪，至今撼动广寒宫。",
            "comment": ""
        },
        {
            "title": "偈颂二十二首",
            "content": "月生一，拶倒银山并铁壁。月生二，土宿骑牛穿闹市。月生三，屋头幽鸟语喃喃。不是葛藤露布，亦非入理深谈。",
            "comment": ""
        },
        {
            "title": "赠不欺信公监总余杭建接待",
            "content": "衲僧自有通人爱，笑捏空拳开接待。十字纵横古路头，做成不知计泼天大。阿呵呵，也奇怪，是圣是凡俱捉败。接取一个半个来，要与丛林作殃害。",
            "comment": ""
        },
        {
            "title": "偈颂二十二首",
            "content": "始见腊月初，立春又四日。白日走波波，肚里黑似漆。擂鼓上堂来，一字说不出。",
            "comment": ""
        },
        {
            "title": "偈颂二十二首",
            "content": "听著则聋，觑著则瞎。靠倒达磨老臊胡，打杀临济白拈贼。",
            "comment": ""
        },
        {
            "title": "赞密庵禅师",
            "content": "狼毒肝肠，生铁面具。满口乡谈，唱喏破句。灭临济正宗，起东山门户。恁麽出世为人，未免秤鎚蘸醋。",
            "comment": ""
        },
        {
            "title": "偈颂二十二首",
            "content": "今朝八月十五，天色半阴半雨。几多门外游人，不睹月圆当户。也好笑，又堪嗟。争似西湖寺里一队古佛，参退归堂喫茶。",
            "comment": ""
        },
        {
            "title": "偈颂二十二首",
            "content": "古帆高挂入曹源，雷动风行海岳昏。三十二峰亲坐断，一毛头上定乾坤。",
            "comment": ""
        },
        {
            "title": "偈颂二十二首",
            "content": "三月既望，惠风和畅。龟峰擂鼓升堂，云集五湖龙象。人人鼻孔辽天，好个西来榜样。",
            "comment": ""
        },
        {
            "title": "送道者干澜溪桥",
            "content": "万古澜溪上，无风浪拍空。路穷桥断处，看子展神通。",
            "comment": ""
        },
        {
            "title": "偈颂二十二首",
            "content": "衲僧门下，三月一结。把断要津，圣凡路绝。一夜檐头雨滴声，把真机俱漏世，切忌守著系驴橛。",
            "comment": ""
        }
    ]
}