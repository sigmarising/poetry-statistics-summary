{
    "dynasty": "宋",
    "author": "郭仲荀",
    "poems": [
        {
            "title": "题张子正观察溪风亭",
            "content": "广岸流波远，清飚襟袖开。登临忘畏景，宴息绝纖埃。逐渡轻云去，零空细雨来。斯亭不受暑，归客意裴回。",
            "comment": ""
        },
        {
            "title": "奉和宫使内翰佳什",
            "content": "老来乞得奉祠宫，退食何妨不自公。任使世情分冷暖，无劳品秩论穹崇。功名至此休看镜，战伐于今喜挂弓。梨枣具陈呼稚子，笙歌閒作乐衰翁。芳菲莫负三春赏，聚散难逢一笑同。小圃栽培粗伦理，频须把酒殢东风。",
            "comment": ""
        },
        {
            "title": "窃观太守内翰尚书佳什因以元韵述怀",
            "content": "蚤学诗书愧不成，慨然投笔就功名。少年征逐临穷塞，晚岁优游寓赤城。世路炎凉何足校，宦途宠辱固堪惊。祠庭得请君恩重，退老江山佚性情。",
            "comment": ""
        }
    ]
}