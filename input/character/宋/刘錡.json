{
    "dynasty": "宋",
    "author": "刘錡",
    "poems": [
        {
            "title": "题昭陵",
            "content": "□□□□岁农登，边将无功吏不能。四十二年那忍说，西风吹泪过昭陵。",
            "comment": ""
        },
        {
            "title": "偶得一绝",
            "content": "清风叶叶映黄鹂，绿暗红稀半掩扉。我以忘言静思虑，子规犹道不如归。",
            "comment": ""
        },
        {
            "title": "题村舍呈德瞻友",
            "content": "一径萦纡山更深，满川烟霭夕沉沉。从来不问荣华事，自有沙鸥信此心。",
            "comment": ""
        },
        {
            "title": "午寝",
            "content": "寓迹唐兴寺，幽窗得昼眠。西风萦破梦，落日乱残蝉。岁月俄如此，功名岂偶然。五湖秋欲好，谁在钓鱼船。",
            "comment": ""
        },
        {
            "title": "鹧鸪天",
            "content": "竹引牵牛花满街。疏篱茅舍月光筛。琉璃盏内茅柴酒，白玉盘中簇豆梅。休懊恼，且开怀。平生赢得笑颜开。三千里地无知己，十万军中挂印来。",
            "comment": ""
        },
        {
            "title": "用前韵呈德瞻",
            "content": "门外蹄轮任迹疎，一廛深称水云居。平生事业将何用，叹括空能读父书。",
            "comment": ""
        },
        {
            "title": "资福寺",
            "content": "汛扫妖氛六合清，匣中宝剑气犹横。夜欢星斗鬼神泣，昼公风云龙虎惊。重整山河归北地，两扶圣主到南京。山僧不识英雄汉，只管滔滔问姓名。",
            "comment": ""
        },
        {
            "title": "题村舍呈德瞻友",
            "content": "二月阳和花正繁，软风轻扇笋斑斑。扬鞭江路心无事，问舍求田过浅山。",
            "comment": ""
        }
    ]
}