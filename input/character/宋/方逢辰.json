{
    "dynasty": "宋",
    "author": "方逢辰",
    "poems": [
        {
            "title": "题卢文峰十二知丞文集",
            "content": "骊珠一颗千仞渊，渔翁探得遭骊眠。一朝吹堕千万颗，恐是蛟骊卧半天。骈花俪叶妙天下，文赋直追古班马。手抉河汉裂锦章，写在诗歌轧骚雅。大篇赤手捕长蛇，不须控勒骑生騧。短篇任意起忽伏，苍江浩浩涛中槎。文章妙手压场屋，到底亡羊还得鹿。庐陵方买载月舟，清淡又展朝天轴。军将打门书一封，呼起醉梦为醒忪。只怕至宝不肯留山中，雷霆风雨取去还蛟龙。",
            "comment": ""
        },
        {
            "title": "赠五星陈东野",
            "content": "粤从动静极互根，裂为二气分五行。未有二气先有理，理与气合人物生。人惟禀得天地气，故为耳目形口鼻。人惟禀得气之理，故为仁义为礼智。气为人形理为心，同是水木火土金。今人问气不问理，茫茫只向天外寻。人而不仁木已死，不须更论败在子。人而薄义金已伤，如何却说生在巳。无礼无智水火灭，不忠不信土气绝。人于心上斩了根，是气安从有萌蘖。出门一笑逢星翁，谈天议论迥不同。",
            "comment": ""
        },
        {
            "title": "题柯峰讞掾钱君叔行敬简轩",
            "content": "是非辩白只须钦，敬简奚消读吕刑。一片公心一双眼，心醒醒则眼醒醒。",
            "comment": ""
        },
        {
            "title": "被召不赴",
            "content": "万里皇华遣使辀，姓名曾覆御前瓯。燕台礼重金为屋，严濑风高玉作钩。丹凤喜从天上落，白驹须向谷中求。敲门不醒希夷睡，休怪山云着意留。",
            "comment": ""
        },
        {
            "title": "赠月心",
            "content": "苍苔破屋生涯足，淡饭清汤梦寐安。认得秀才穷快活，何须烦恼做军官。",
            "comment": ""
        },
        {
            "title": "送胡兄远游",
            "content": "人言行路险于山，君却乘槎欲问天。毕竟家邦总闻达，鸡鸣猛著祖生鞭。",
            "comment": ""
        },
        {
            "title": "挽有宋周府君袁夫人",
            "content": "孩提均识有其亲，未有君家最睦姻。逊畔以全诸父义，在原此岂妇人仁。一门邹鲁斯文地，三世羲皇太古人。朱紫满门直余事，九京可作百其身。",
            "comment": ""
        },
        {
            "title": "挽宋尚书余公二首",
            "content": "时样多求赫赫声，惟公独韫玉精神。传无房杜可书一，心即羲皇太古人。日月升时先奋翼，风云浓处忽抽身。苍苍忍夺客星去，却使凌烟忆老臣。",
            "comment": ""
        },
        {
            "title": "天对",
            "content": "羊祜乘危乃并孙，杨坚非解自蚕陈。长江不是无天暂，只为江南多妇人。",
            "comment": ""
        },
        {
            "title": "挽宋尚书余公二首",
            "content": "扁舟一叶掠垂虹，因泛江莲得识公。千里军民安席上，一年宾主坐春中。斑催紫橐朝天近，梦到黄粱霍地空。契阔真情言不尽，只将楚些寄东风。",
            "comment": ""
        },
        {
            "title": "和佥事夹谷之寄韵",
            "content": "夫子说周易，肇开太极分。及乎作春秋，下逮西狩麟。混辟至决裂，坚冰致习驯。三皇何皞皞，五帝何纷纷。卓哉洙泗翁，道大孤无邻。于是作六经，以救万世人。孟氏辨义利，战国骇所闻。不肯为老聃，和光同其尘。人不识四端，岂知有君亲。孔孟作日月，然后夜向晨。天高与地下，中立师与君。师以扶网常，君以治广轮。廉耻甚鈇钺，礼教威斧斤。自古立宇宙，以道为精神。清溪斗大邑，土瘠民甚贫。虎豺方恣睢，骃骐忽诹询。痛民若赤子，礼士如上宾。簟瓢在陋巷，穷则独善身。家有读书屋，乃为劫火焚。仁人忽行恻，仲氏敢具陈。公肯挈坠道，天未亡斯文。移檄作主宰，歌诗示恩勤。弦歌已久废，简陋尚可因。祠堂俨遗像，生徒招惊麕。户内有洙泗，山中见华勋。光霁挹茂叔，粹盎师伯淳。体用契忠恕，恭安想天申。仰师千载上，兴起三代民。剥穷果不食，贞下元又春。太极在何处，青归烧痕新。",
            "comment": ""
        },
        {
            "title": "赠墨士翁彦卿",
            "content": "一团烟里蓄明光，做出棱棱竹样刚。语汝好寻台阁主，直将劲节扫豺狼。",
            "comment": ""
        },
        {
            "title": "鸡雏吟",
            "content": "我闻先儒云，鸡雏可观仁。须臾一舍母，是即孝弟根。不待教而知，不待习而成。于斯为良知，于斯为良能。人从此充拓，四海皆闵曾。异哉鸡伏鹜，出壳忘其恩。子向水中去，母从岸呼呜。子往母亦往，子疏母愈亲。鹰隼飞在天，母亦与子惊。或遇狸与狌，爱雏忘其身，不顾力小大，直与争死生。天于微物上，感人恻隐真。人观鸡护雏，铁石为动情。子呱方卧冰，安得卵覆人。勿看鸡伏鹜同时收行理仁。",
            "comment": ""
        },
        {
            "title": "和张寓轩题孤山二首",
            "content": "西湖旧事逝如流，红紫尘沙新绿稠。昔日赏心今日吊，前人遗迹后人游。雨观水色连山色，晴看湖头送日头。鸥鹭无情自来往，兴亡不管帝王州。",
            "comment": ""
        },
        {
            "title": "颂徐大可为六县减免税粮得请",
            "content": "六县欢娱已独劳，肯心行善是人豪。乞怜请命茧丝价，起死回生鼎釜熬。谁谓他人无力气，不于好事拔毫毛。老夫赞咏非夸诩，此在春秋亦合褒。",
            "comment": ""
        },
        {
            "title": "钱判府国史直讲秘书赴镇南剑",
            "content": "番江之峰高插天，番湖之水渊其渊。山川钟作一书簏，胸次汹涌万斛泉。呼来天上佐良史，唤起英雄斧奸魅。玉堂万字云锦章，赤墀一对国士器。天为资善择畏师，汝作羽翼从吾儿。光芒忽报动双剑，翱翔直去分一麾。我闻了翁铁脊梁，生晚不得拜履舄。又闻龟山与延平，首为东南揭标的。今君剖符守其乡，视三先生为有光。开明义理当日用，扶植气节争秋霜。知君报政只数月，袴襦万口九天彻。去时好趁芦花天，归时又见橙橘节。道山缱绻持一觥，临别惟有诗送行。执手不敢赞谀语，版样惟视三先生。",
            "comment": ""
        },
        {
            "title": "赠相者",
            "content": "烟霞泉石在空谷，富贵貂蝉在北方。林下野人无可相，相人须去相侯王。",
            "comment": ""
        },
        {
            "title": "庆明堂礼成",
            "content": "合宫芬郁彻垓埏，治象阳明景烂然。云气朝隮疑欲雨，帝心夕阳即旋乾。皇穹后土实临汝，祖德宗功鉴在天。既灌更祈如未灌，缉熙此福万斯年。",
            "comment": ""
        },
        {
            "title": "题卢可庵天边风露楼",
            "content": "龙泉三尺倚天横，浊世滔滔我独清。一柱高台仙掌起，愿推一滴活苍生。",
            "comment": ""
        },
        {
            "title": "南康遇雪",
            "content": "夜来怪甚风太颠，掀箕震撼不可眠。门前铁骑怒拔屋，枕上猛虎飞吼天。却是庐山夕作雪，杨花未春先擘绵。左蠡门前玉两柱，江心落石鹭一拳。五峰千仞削银壁，重湖万顷开璚田。若使璚田可以种，虽遭赤地民不癫。若使银壁可以铸，当造白币权飞钱。要知冬燠生意泄，明年造化工斯全。帝呼玄冥急收敛，闭塞阳气胚丰年。虽云不可耕与种，桑麻谷杰兹开先。",
            "comment": ""
        },
        {
            "title": "题吴氏梅堂",
            "content": "闻君家在雪边住，靠尽阑干索尽诗。只怕梅花应冷笑，清香元不要人知。",
            "comment": ""
        },
        {
            "title": "赠风鉴曹老眼",
            "content": "九重拊髀叹才难，币聘皇皇难未戡。老眼试寻天下看，岂无颇牧在东南。",
            "comment": ""
        },
        {
            "title": "和张寓轩题孤山二首",
            "content": "吝骄专恣讳言兵，祸本伊谁自种成。潮汛有时声转怒，权奸一死罚犹轻。道无起灭无今古，物有消虚有长盈。赞化正需豪杰手，华山深处卧升平。",
            "comment": ""
        },
        {
            "title": "题何潜斋安乐窝",
            "content": "閒中历览古和今，夫岂全无所用心。书为重看因熟读，诗添新作费沉吟。消磨暇日尊前酒，赓和薰风膝上琴。过去未来都不管，却看明月是知音。",
            "comment": ""
        },
        {
            "title": "石峡山茶盛开",
            "content": "凡卉春妍夸国色，此花阴极抱阳明。人疑芝草非时出，我谓丹砂托树生。可惜洛中忻富贵，不知霜里蓄精英。老夫诗若宋初出，牡药如何得盛行。",
            "comment": ""
        },
        {
            "title": "赠星命舒云峰",
            "content": "五星聚东井，天下王业开。五星聚奎宿，下下多贤才。蚩尤扫彯□，搀枪卷飞埃。日月黄道见火罗，计孛乌能为之灾。云峰挟术善说命，穷通贵贱非所问。敢问何时聚五星，今年五星聚何分。圣人在上天下平，疏食饮水甘曲肱。",
            "comment": ""
        },
        {
            "title": "赠南山寄傲轩",
            "content": "著心寻处元无物，开眼见时都是天。楚市少年霸陵尉，纷纷蠛蠓过吾前。",
            "comment": ""
        },
        {
            "title": "田父吟",
            "content": "清溪眇如斗大吧，万山壁立土硗瘠。百分地无一分田，九十九分如剑脊。一亩之地高复低，节节级级如横梯。畈心一畦可一亩，边旁一亩分数畦。大家有田仅百亩，三二十亩十八九。父母夫妻子妇孙，一奴一婢成九口。一口日瞰米二升，茗鹾醯酱菜与薪。共来日费二三斗，尚有轮官七八分。小民有田不满十，镰方放兮有菜色。曹胥乡首冬夏临，催科差役星火急。年年上熟犹皱眉，一年不熟家家饥。山中风土多食糜，两儿止肯育一儿。只缘人穷怕饿死，可悲可吊又如此。有司犹曰汝富民，手执鞭敲目怒视。今年淫雨天作难，汹涌澎湃四五番。浮尸弊屋环江下，迸出裂地如鲸奔。半山都成水泽国，平地皆作龙蛇窟。水头晚退早复来，屋角朝出夕又没。岿然令丞簿尉衙，下视四境无人家。水平归家无屋住，有屋住者无生涯。农民抛家认亩陇，担砂翻石肩皆肿。百千一亩判晚身，一坵分作两坵种。都来一亩无百千，买身已费半百钱。眼前插种已剜肉，头后丰歉酒在天。晚田再种未可保，早田无身为出草。皂衣旦暮来槌门，今年苗税催得早。打快织机趁头网，作息糴米输苗仓。更有一言牢记取，断不许人言灾荒。",
            "comment": ""
        },
        {
            "title": "挽郑直斋居士",
            "content": "有侄宰相才，昔惟吕文穆。有婿国士器，昔惟晏同叔。公乃兼其荣，秀气塞一门。为国作瑞琏，赖公培福根。世态方恶直，公乃自立的。掉头蛮触争，冷坐雪月窟。今世能几人，如公心迹清。馨艳有如此，公死犹如生。",
            "comment": ""
        },
        {
            "title": "赠樵隐",
            "content": "樵仙深入琴棋境，一笑出门天地宽。人世已非存朽斧，土音不改只南冠。琴中自有铁心在，局外何妨道眼观。霁月光风元属我，饭牛何谓夜漫漫。",
            "comment": ""
        },
        {
            "title": "赠尹巽斋数学",
            "content": "阴阳晴雨可前知，此是人间第一奇。鼾睡华山何日觉，烦君更与问希夷。",
            "comment": ""
        },
        {
            "title": "赠大佛老子卖药斋僧",
            "content": "药中得报饭中施，始实终空不是呆。水复去来来复去，谁知无去亦无来。",
            "comment": ""
        },
        {
            "title": "猩猩歌",
            "content": "猎者围猩猩，疑其以众抗。诿曰不取小，惟取大与壮。众猩自相仇，推挤送其长。以次索二三，不复推已往。四五至于十，无一得释放。众猩怒相目，各悔受人诳。及早同一心，未必躯尽丧。吁嗟兽不灵，相仇无足嗔。胡为豪杰群，不能自相亲。秦人吞六国，诸侯各附秦。并力取其一，冀不及他人。智者欲合从，徒自腐舌唇。安得先震邻，然后于其身。彼先噬其一，其次祸亦均。早知秦用术，六国同一心。",
            "comment": ""
        },
        {
            "title": "和刘府判",
            "content": "英雄牢落谷音空，敦薄犹存柳下风。善政有声闻六邑，病射无自谒千峰。乾坤许大心知少，道义相交我辈同。珍重瑰章何以报，烟云留护峡山松。",
            "comment": ""
        },
        {
            "title": "赠术士刘衡鉴",
            "content": "高目下耳赫如鉴，福善祸淫平如衡。颜癯胡夭跖胡寿，秀氏乃富宪乃贫。伯道无儿汤有后，造物岂是鉴不明。孔明遗恨懿血食，造物岂是衡不平。当知禀气有清浊，所以人品有善恶。至若夭寿与贱贵，又是禀气有厚薄。清浊厚薄物自圣，洪纤高下天何言。君子惟以理自充，英雄难与造物争。前人论理不论气，不信试问刘鉴衡。",
            "comment": ""
        },
        {
            "title": "饯修史宫讲吏部陈大著赴镇赣州",
            "content": "蠡湖擘破亨衢开，山川钟作魁奇材。九关叫后入云岫，六阴卷出登蓬莱。著庭万卷了汗竹，粉闱胡事初先幞。非徒五马人生荣，正要急流刚扷足。章贡二水分西东，江右九郡斯为雄。亭横尘外眇四海，台插天表森孤峰。三百里水见沙碛，一十八滩如剑脊。醉读题咏呼坡翁，此是太守风月窟。又闻犷俗多惊湍，况有虿尾邻诸蛮。付之重寄忧亦大，此是太守思虑关。代木诗废友道缺，道山幸有诗送别。一言爱助当何如，思虑先之后风月。",
            "comment": ""
        },
        {
            "title": "赠杨内舍景尧刲股",
            "content": "子肉可疗亲，或曰不敢毁。不见母生儿，生死一间耳。此身母之身，非可认为己。杀身可救母，当还爱一死。天理通神明，寸肤直糠秕。苟能充此心，是即学曾子。",
            "comment": ""
        },
        {
            "title": "赠梁电目",
            "content": "满睫尘埃寸许深，世间豪洁尚山林。冰壶指见形骸外，难照江湖一片心。",
            "comment": ""
        },
        {
            "title": "问天",
            "content": "胭脂十二万风尘，一样胞胎父母身。天欲杀之胡至此，厥初何用降生民。",
            "comment": ""
        },
        {
            "title": "挽宋吏部赵公",
            "content": "翱翔碧水又蓬山，再入郎闱即丐閒。屡疏朝端词梗梗，一麾道院政斑斑。阁因书创家邹鲁，堂以亲名行冉颜。所恨与公非识面，一诗寄雁写潸潸。",
            "comment": ""
        },
        {
            "title": "送潘翠谷",
            "content": "无屋住僧庐，无菜挑野草。野草风味长，僧庐人迹少。剥剥谁扣扃，访予事幽讨。钱唐有骚翁，自号翠谷老。疋马游南墙，要伴松竹好。遐思到山人，迂寻出诗稿。诗无怨苦吟，扫退郊与岛。胸次鲍明远，笔下王逸少。我观阴与阳，禅代何时了。不能为鲁连，尚可作商皓。长歌黍离篇，酹酒问旻昊。",
            "comment": ""
        },
        {
            "title": "石峡山茶盛开",
            "content": "冰崖赤骨物俱老，火树生阳我不孤。铁叶几经寒暑战，丹心不为雪霜枯。托根峡里老居士，加号花中烈丈夫。颜色不淫枝干古，洛阳牡药只为奴。",
            "comment": ""
        }
    ]
}