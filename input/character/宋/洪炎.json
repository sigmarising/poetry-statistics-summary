{
    "dynasty": "宋",
    "author": "洪炎",
    "poems": [
        {
            "title": "四月二十三日晚同太冲、表之、公实野步",
            "content": "四山矗矗野田田，近是人烟远是村。鸟外疏钟灵隐寺，花边流水武陵源。有逢即画原非笔，所见皆诗本不言。看插秧针欲忘返，杖藜徙倚到黄昏。",
            "comment": ""
        },
        {
            "title": "次韵许子大李丞相宅牡丹芍药诗",
            "content": "次韵许子大李丞相宅牡丹芍药诗山丹丽质冠年华，复有余容殿百花。看取三春如转影，折来一笑是生涯。绮罗不妒倾城色，蜂蝶难窥上相家。京国十年昏病眼，可怜风雨落朝霞。",
            "comment": ""
        },
        {
            "title": "山中闻杜鹃",
            "content": "山中二月闻杜鹃，百草争芳已消歇。绿阴初不待熏风，啼鸟区区自流血。北窗移灯欲三更，南山高林时一声。言归汝亦无归处，何用多言伤我情。",
            "comment": ""
        },
        {
            "title": "次韵公实雷雨",
            "content": "惊雷势欲拔三山，急雨声如倒百川。但作奇寒侵客梦，若为一震静胡烟！田园荆棘漫流水，河洛腥膻今几年？拟叩九关笺帝所，人非大手笔非椽。",
            "comment": ""
        }
    ]
}