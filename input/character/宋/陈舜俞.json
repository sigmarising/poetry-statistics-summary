{
    "dynasty": "宋",
    "author": "陈舜俞",
    "poems": [
        {
            "title": "上方化成院",
            "content": "琅函密锁君王字，石壁仍刊宰相诗。无限幽光动岩谷，山深惟有白云知。",
            "comment": ""
        },
        {
            "title": "游天章寺",
            "content": "峻岭崇巅千古在,好风佳月逐时新。簿书偶是山阴长，觞咏聊同曲水人。林雀不惊筇竹杖，溪云欲傍接{上四下离}巾。官粗合有登临分，更待岩花烂漫春。",
            "comment": ""
        },
        {
            "title": "奉酬长文舍人出城见示之句",
            "content": "春分腊雪未全消，凛冽春寒气尚骄。摄事初忻迎社燕，寻芳因得过溪桥。清浮蚁酒醅初拨，暖入莺簧舌渐调。兴味爱君年尚少，莫嫌斋禁暂无憀。",
            "comment": ""
        },
        {
            "title": "赠通慧大师净务",
            "content": "鄱阳江头逢道人，昔我先子游从亲。口诵先子诗，别来三十春。我悲不忍听，泫然泪沾巾。道人见我少小日，嗟我老大空埃尘。我谓道人言，姑愿有所陈。公孙希世董生逐，子贡结驷原宪贫。伯夷采薇避周粟，许由洗耳为尧民。道虽有用舍，天实为屈伸。子诚空门士，胡为甘隐沦。迩来拔士到屠贩，圈牢往往生麒麟。延英赐对不膜拜，下视罗什来姚秦。方袍骑马使绝域，贺兰山前无缙绅。如子固不羁，何不自化青云身。今我迂疏不知返，悠悠如海空迷津。无钱买山庐峰下，行欲东来长水滨。子如厌世欲已矣，来寄瓶锡为吾邻。",
            "comment": ""
        },
        {
            "title": "寿阳僧房见橘诗",
            "content": "地过长淮种橘难，僧房今见锁朱栏。秋来赖有黄金实，几被行人作枳看。",
            "comment": ""
        },
        {
            "title": "东庵",
            "content": "已怜门巷林中出，况复轩窗水畔开。冷淡山光明枕簟，动摇波影上樽罍。坐看天际孤舟失，惯见桑阴五马来。长恨夕阳吟不足，阑干留共月徘徊。",
            "comment": ""
        },
        {
            "title": "客意五首",
            "content": "客意久不适，揽衣临暮舂。烟长藏野阔，云断漏天空。酒置千愁里，诗成一望中。黄花无限好，底事忆江东。",
            "comment": ""
        },
        {
            "title": "次韵吴少卿致政自咏",
            "content": "挂冠归故里，寻壑具巾车。兰蕙庭阶茂，交游世路疏。一壶新漏箭，千姓旧囊书。寄问从公客，家金有几馀。",
            "comment": ""
        },
        {
            "title": "赠湖州使君李公择",
            "content": "李侯车骑匆匆出，前驺不鸣随者急。不游台沼不寻山，独向城隅小蓬荜。城隅蓬荜谓谁家，太学先生贤已卒。老妻犹在八十馀，侯来为问夫人疾。当时弟子犹五六，连袂追随慎仓卒。手调汤药进盂盘，劳问有无极纤悉。巷人来观相欢喜，门外墙头闻唧唧。我思康定庆历间，天下文章极萧瑟。读书不复问义理，破碎幺麽入声律。先生始出治庠序，辅养学者尊经术。自兹道义及生民，晚具纁黄起遗逸。先生今来骨为土，名儒大义非前日。朝登垅坂暮高官，旧学前功付幽黜。往往昔游苕霅人，诋讳不敢对以实。李侯自是江南士，不预吾徒旧堂室。尊德乐道乃精诚，念老嗟贫固其秩。魏文伏轼过西河，郑公名乡论高密。古来如君顾无几，于今走利尤非匹。人言侯政如此多，试听风谣百之一。",
            "comment": ""
        },
        {
            "title": "灵祐观",
            "content": "缅彼幽虚天，曾是众仙囿。宫祠宅来仪，绀瓦覆苍甃。窗扉秘环佩，几席被文绣。传闻祀祷神，祠宫灿如昼。樵苏避山村，草木长疏秀。祥符圣天子，慕道比轩后。县官典修完，锡名揭灵祐。星珰捧金龙，沉以玉简副。迩来三十年，寂寞事非旧。黄冠守萧堂，香火杂薪槱。神州祠太乙，司农治华构。休祥祚邦国，岩穴甘僻陋。游人独何求，丰碑读古籀。",
            "comment": ""
        },
        {
            "title": "题东林寺",
            "content": "净社清谈尽，高名野史传。空山留旧寺，老桧识当年。殿古应藏璧，僧閒学种莲。徘徊二林月，犹照虎溪泉。",
            "comment": ""
        },
        {
            "title": "宿灵源院",
            "content": "山家皆种橘，古寺独栽松。林静时栖鹤，泉灵合有龙。何年人舍宅，今日我携筇。寓所留僧话，未眠闻打钟。",
            "comment": ""
        },
        {
            "title": "禹穴",
            "content": "百尺苍坚穴翠岚，天痕非擘亦非镵。先王图史谁分掌，后世疏慵不复探。定有龙虬蟠寂寂，何如苔藓乱鬖鬖。老师更说神灵事，只读高碑去未甘。",
            "comment": ""
        },
        {
            "title": "山中寄姑苏守悴",
            "content": "莫厘山头万家橘，震泽閒人一叶舟。林袅金丸出篱落，浪喷雪阵上汀洲。云生缥缈吟魂远，日入穹窿醉望收。不禁五湖容小隐，为传篇什谢苏州。",
            "comment": ""
        },
        {
            "title": "南阳春日十首",
            "content": "城头古木未知春，官柳柔条日日新。门巷旋开沽酒市，郊原便有踏青人。风烟乍入禽初好，网罟犹多雉肯驯。拟为芳时对樽斝，愧无心事乐天均。",
            "comment": ""
        },
        {
            "title": "野烧",
            "content": "急烧山上草，莫顾山下木。烧草得地美，欲种来岁粟。乘风纵巨燎，烈烈遍岩谷。既不问玉石，何暇爱麋鹿。寄谢种粟翁，乘时择嘉谷，无俾稂莠俱，还见故草绿。栋材已灰烬，著意规饱腹。",
            "comment": ""
        },
        {
            "title": "若耶溪",
            "content": "十里澄溪溪上山，溪光无际照山颜。天嫌俗眼寻常见，地惜群峰左右关。蓬岛也应非海外，琼台争合贮人间。维舟正欲踟蹰饮，坐见苍烟罩翠湾。",
            "comment": ""
        },
        {
            "title": "公署井诗",
            "content": "老屋荫大井，置绠百尺修。疏凿不知年，人其古诸侯。源从卞山来，涓涓无时休。旱地千里赤，渊泉独清浮。六月如焰火，寒冽冰雪侔。万有滨双溪，卓此名一州。累累挈瓶人，踵门日见投。宾至遽欲起，命酌辄复留。岂不敌醍醐，渴疾饮以瘳。庠序阙讲问，闇浅谁予求。自反对井德，饮水良可羞。",
            "comment": ""
        },
        {
            "title": "题翠峰院",
            "content": "借问鸱夷与季鹰，五湖珍赏复谁曾。惯看销夏湾头月，唯有莫厘山上僧。晚渡浪痕沾坏衲，上方云液洒枯藤。游人欲趁沙鸥去，更伴禅公上翠层。",
            "comment": ""
        },
        {
            "title": "谢杨都官见惠锦鸡",
            "content": "珍禽流品可褒题，天与文章五色齐。羽翮已堪攀凤翼，稻粱争合在鸡栖。应思旧侣雌雄舞，耻学凡群旦暮啼。好向彩衣堂下养，名郎从此乐持齎。",
            "comment": ""
        },
        {
            "title": "霅溪",
            "content": "吴王城下溪，疏凿自开辟。潭潭无涯岸，但见浸垂碧。气增宇宙宽，势吞江湖窄。楼台照清影，河州多嘉植。红鳞生霞朝，金鉴沉月夕。恍如神仙国，远与尘土隔。怪说稔传闻，真源探图籍。天目据西南，两地泻峻极。其傍数百壑，奔走为附益。及兹渊渟处，深不可计尺。稻粱活万家，世无原田瘠。鱼虾孕千石，日见网罟获。阴阴风雨夜，多为蛟龙宅。少游溪上学，长作幕下客。观澜无前志，平世耻吟泽。度量方潢污，临流重惭惜。",
            "comment": ""
        },
        {
            "title": "再经太平观访沈道士不遇二首",
            "content": "行客寻山去又回，羽人依旧未归来。洞门不锁清风入，黄叶无言下翠苔。",
            "comment": ""
        },
        {
            "title": "三峡桥",
            "content": "银河源源天上流，新秋织女望牵牛。洪波欲渡渡不得，以鹊为桥诚拙谋。胡不见庐山三峡水，此源亦接明河底。擘崖裂嶂何其雄，崩雷泄云势披靡。飞鸟难过虎豹愁，四时白云吹不收。烛龙此地无行迹，六月游子披貂裘。谁将巨斧凿大石，突兀长桥跨苍壁。行车走马安如山，下视龙门任淙激。寄言牛女勿相疑，地下神工犹更奇。唤取河边作桥栋，一年不必一佳期。",
            "comment": ""
        },
        {
            "title": "诗二首",
            "content": "自古匡庐是胜游，话臣何敢计淹留。城中未有看山处，客馆僧坊谩举头。",
            "comment": ""
        },
        {
            "title": "挽刘夫人词二首",
            "content": "卜邻早效三迁教，负米方休百里劳。乐事难留同逝水，孝思无尽入伊蒿。万家原上开新冢，旧馆人来奠浊醪。况有铭诗传不朽，长城千古白云高。",
            "comment": ""
        },
        {
            "title": "句",
            "content": "涧含苍壁隐青萝。",
            "comment": ""
        },
        {
            "title": "中秋翫月宴友",
            "content": "秋风清且劲，夜月澄无哗。月当澄清间，百倍常光华。金盘挂滉漾，水鉴磨痕瑕。未离碧海久，渐到黄道斜。嫦娥琼肌滑，羞死吴宫娃。蟾蜍银窟寒，不穴死水蟆。依稀闻兔捣，仿像见桂花。岂止数千里，已照万人家。都人尤侈盛，时节惜芳佳。楼台延皓魄，帘幕去周遮。交错宴子女，嘈杂鸣箫笳。清影落酒盏，爽气侵巾纱。常明复置烛，掷果如散沙。而我旅其间，甚贫亦可嗟。遂召朋友云，可饮文字耶。客来俄满堂，风棱森镆铘。主人出对客，衰病植蒹葭。所共天上景，能如富者奢。污樽荐醅蚁，獠羞错鱼虾。释焉帽与带，果止柰与瓜。高言抗峥嵘，冲灵坦凹窳。情亲弗委曲，论极成纷拿。寒棱入吟骨，欢意自天涯。不因斗柄转，岂信漏刻赊。无端鸡三号，渐引鼓五挝。良会诚惜已，同心又何加。残辉促坐席，晓意生微霞。明发作此诗，遗我异时夸。",
            "comment": ""
        },
        {
            "title": "蛙齐",
            "content": "渴饮尝不足，凿井偶清疏。井边旧墙屋，涂墍为我居。念彼作者劳，容膝已有余。开窗近檐楹，天光满图书。汲水屡洒扫，尘去延空虚。外洁内亦清，体胖气加舒。顷怀陷中蛙，乐岂羡虾鱼。相群宅新府，文木森周庐。侯门多结驷，赐金每论车。身外无我亲，傥来物固疏。日食夜以息，大小则皆知。况无百岁人，贵贱同丘墟。但可蔽风雨，且以永居诸。",
            "comment": ""
        },
        {
            "title": "题秋浦亭",
            "content": "牢落真秋浦，江山滞客舟。身同雁南去，心似水东流。鸥鸟荒烟里，渔人古渡头。只因山色好，来上九华楼。",
            "comment": ""
        },
        {
            "title": "中夜",
            "content": "强寝夜何永，通宵梦不成。晓灯寒有晕，跳蚤静闻声。宦拙宜身退，家贫长道情。自怜前计失，半世慕虚名。",
            "comment": ""
        },
        {
            "title": "次韵酬郏郎中",
            "content": "直道焉不黜，士生常苦贫。此语闻则旧，今见贤丈人。三十取科第，初走州县尘。清不受一毫，义或重万钧。四十虽宦达，五十已邅屯。有如车脱辐，挽之又埋轮。南栖穷山中，茅屋无比邻。瘦田两三棱，过半生荆榛。年丰苦不饱，况复水旱频。予常访其居，会合欢无垠。念此太幽独，欲去弥伤神。劝君胡不归，清霅多交亲。旋闻理艅艎，送之彭蠡滨。今来复相过，三见汀洲春。虽云故乡乐，还似枯池鳞。僧坊避风雨，所赖太守仁。随衣度伏腊，计俸纾晡晨。无妻眠抱影，失子泪沾巾。穹苍杳难知，善人独不振。公怀自旷达，陶然乐天钧。作诗拟渊明，委形任屈伸。所喜樽有酒，且乐圃有筠。我思得高义，列鼎铺重茵。馆之华堂上，岁与禾百囷。使无寒饥顾，便可谢簪绅。世俗念已薄，此邦非等伦。",
            "comment": ""
        },
        {
            "title": "销暑楼",
            "content": "溪上楼台似玉壶，乐郊春物剩昭苏。贤侯好士簪裾集，暇日开筵锦绣敷。擘水脍鲈堆白雪，拨醅酿酒滴真珠。香飘沈穗萦栏角，歌沸梁尘落坐隅。约略十洲仙界景，依稀九老洛川图。席中兰语薰相袭，望里莲娃貌亦都。狂客笑吟聊自若，丈人强健不须扶。送归千骑堂前月，犹照帘虾一半须。",
            "comment": ""
        },
        {
            "title": "晚秋田间",
            "content": "重到田园草木零，鬓毛萧飒白纶巾。谩夸孺子能分肉，堪笑书生尚负薪。静与禽鱼何物我，懒因鸡黍记晡晨。东篱已有黄金蕊，只欠白衣送酒人。",
            "comment": ""
        },
        {
            "title": "虎溪",
            "content": "紫霄道士贪云鹤，五柳先生泥酒杯。不为清风与明月，道人何事过溪来。",
            "comment": ""
        },
        {
            "title": "松梢诗",
            "content": "朽屋延暗暝，凿明快吾魄。西墉偶面势，开牖遂生白。兹焉玩图史，亦以置床箦。岂能来清风，犹苦对残赫。炎天适暵旱，永暮坐燔炙。宾客何可处，儿女哀不获。咨取或献诗，盖覆乃其策。架木凑檐瓦，铺竹施苇席。聊且纾暴酷，未足为佳适。北山多乔松，倚天不知尺。绸缪星日暗，戮轕鬼神宅。栋梁尚匪材，枝叶固何益。敢告持利斧，斩伐遵指画。束缚如见遗，无使曲傅直。此身得馀庇，阴德佩无斁。",
            "comment": ""
        },
        {
            "title": "送喜长老游四明",
            "content": "钓竿无竹月空船，事去朱泾不记年。一句弗由他物得，此心知与麽人传。无须王老长垂地，掉臂胡僧仰托天。去问玲珑岩上石，＊中谁是我师禅。",
            "comment": ""
        },
        {
            "title": "中秋佳月独游垂虹亭有怀胡完夫苏子瞻钱安道",
            "content": "玉兔光中系小桅，长虹影里倒樽罍。一年此夜清秋半，万里无云霁色开。月女婵娟如有旧，波神安稳亦怜才。合须豪饮酬佳赏，不共乌台御史来。",
            "comment": ""
        },
        {
            "title": "次韵六安魏明府三首",
            "content": "故人方信落江东，开解愁颜与病悰。自笑漫生湖海上，略无豪气似元龙。",
            "comment": ""
        },
        {
            "title": "客意五首",
            "content": "行役意匆匆，淹留计已穷。梦归无奈晓，病觉不禁风。忆橘园垂枳，沉鱼夜听鸿。悲秋成白发，赖未作衰翁。",
            "comment": ""
        },
        {
            "title": "赠孔经甫贤良兼简许少张状元",
            "content": "晚泊姑孰浦，忽逢潇湘人。口称丹邱客，面带湘江云。此客骨不凡，九天之麒麟。新上紫烟顶，以头触天门。赤龙怒当路，夭矫惊百神。麒麟顾何力，牙爪勇踞蹲。既欲掎其角，又或批其鳞。此身甘万死，齑粉不逡巡。帝曰汝无罪，濯濯良不群。辍吾黄金铺，纵之赤城尘。收头缩下土，别待风雷春。龙怒逐之去，四海波涛翻。顾我天一涯，遗下颜色温。昔为游天梦，尝受一日恩。老来因对客，念往惊心魂。寄谢剡溪子，入朝可无言。",
            "comment": ""
        },
        {
            "title": "次韵六安魏明府三首",
            "content": "少年心志欲摩空，渐老卑飞悔满悰。早悟割鸡堪饱腹，不须辛苦学屠龙。",
            "comment": ""
        },
        {
            "title": "赠刘道原",
            "content": "三年江湖上，得友唯道原。少小负英特，诵书日万言。长好史氏学，执笔以专门。废兴数千载，抵掌洪河翻。洁身比夷齐，见义勇育贲。唯不善玄解，恶佛如仇冤。我虽异于此，知有学行尊。就之同雾露，贵之如瑶琨。共为庐山游，移宿穷林园。水石最好处，尽日流清尊。所愿闻高谈，美若尝熊蹯。夫子之故人，公台既调元。闻初学问时，幽兰并芳荪。及今议论乖，良弓对惊猿。云泥成睽离，治乱空自论。古来用才者，如梓匠轮辕。短长无弃遗，同异非仇恩。何不付国史，置子西掖垣。我语虽鄙贱，几欲叫天阍。",
            "comment": ""
        },
        {
            "title": "廉溪",
            "content": "岂无城中居，高墙围大屋。爱此原野间，山静溪水绿。人家买良田，岁取十千谷。我耕山下土，所获亦以足。藜羹佐渊鱼，晨炊买樵木。客来好风日，浊酒醉篱菊。主人去微官，归意常欲速。画图随行李，林囿日在目。公卿为之赋，佳句满瑶轴。年来请便郡，旦暮戒童仆。乘霜归荒径，趁雨添新斸。应恨公未归，公贫犹待禄。",
            "comment": ""
        },
        {
            "title": "寄扬州知府钱舍人",
            "content": "岁月倏已逝，流光浩无涯。新阳达厚地，草木渐萌芽。禽鸟知时节，声弄日夕嘉。人生独何为，不与物同华。齿发俱摇落，唯有老大加。缅怀西垣客，事业纷天葩。三年辞帝右，士夫叹聱牙。道大益不容，眇小固何嗟。闻有难老药，沆瀣和丹砂。但愿寿百岁，未能定龙蛇。",
            "comment": ""
        },
        {
            "title": "种梅",
            "content": "始我窥山中，早与梅花期。低回遂四十，种树计已迟。樵夫致远枿，园官送新枝。故土谨包裹，深根屡培滋。连宵霡霂雨，迨此初阳时。绕径一百树，抚视如婴儿。古来横斜影，老去乃崛奇。嗟尔生也晚，笑我行且衰。世人非金石，或作千年资。转眼共零落，较此不更痴。有情且寓赏，勿著喜与悲。青赤粲点白，一笑唱吾诗。百年霜雪过，好者知为谁。",
            "comment": ""
        },
        {
            "title": "黄陵庙",
            "content": "明月辉在天，落日光转地。天维地轴千万年，粉篁尚有春风泪。苍梧茫茫九疑高，湘江之水多怒涛。袗衣不和御琴弦绝，黄陵庙前碑已裂。春禽啼，秋叶飞，行人舟楫去复返，虞舜南巡胡不归。",
            "comment": ""
        },
        {
            "title": "送李户曹官满还江宁",
            "content": "去程牢落且徘徊，听我高吟侑一杯。皦日心胸无愧耻，青衫颜色任尘埃。秦淮形胜多人物，晋室风流入草莱。归到江山聊洗眼，下僚应不久沉才。",
            "comment": ""
        },
        {
            "title": "西林寺",
            "content": "东林移宿过西林，风霭萧萧结暝阴。随处水声喧屐齿，傍人山色上衣襟。道於尘土知无用，乐在云泉亦损心。拟付离骚与猿鸟，樵苏应怪久登临。",
            "comment": ""
        },
        {
            "title": "采芑诗",
            "content": "采采原上芑，盈襜不知多。惜共藜藿称，命与羹糁和。值此行役间，遗馀杂蓁莪。京洛夸肥甘，掇撷繄谁何。休官业已定，不待此首皤。年年春物繁，期尔山之阿。",
            "comment": ""
        },
        {
            "title": "栖贤寺",
            "content": "辟蛇行者应开寺,拭眼高僧尚有坟.龙带雨归三峡水,鸟衔花出五峰云.",
            "comment": ""
        },
        {
            "title": "竹云洞",
            "content": "长干龙老长龙孙，竹里阴阴锁昼云。莫问何年初入洞，由来一日可无君。清围栏槛喧难入，翠滴衣裾静欲闻。会得岁寒看苦节，凭谁吟对雪缤纷。",
            "comment": ""
        },
        {
            "title": "和开祖丹阳别子瞻后寄",
            "content": "仙舟系柳野桥东，会合情多劳谪翁。相对一樽浮蚁酒，轻寒二月小桃风。羁怀散诞讴歌里，世事纵横醉笑中。莫恨明朝又离索，人生何处不匆匆。",
            "comment": ""
        },
        {
            "title": "弄水亭",
            "content": "未识贵池好，尝闻弄水名。白鸟鉴中立，画船天上行。",
            "comment": ""
        },
        {
            "title": "谷帘泉",
            "content": "玉帘铺水半天垂，行客寻山到此稀。陆羽品题真黼黻，黄州吟咏尽珠玑。重来一酌非无分，未挈吾瓶可忍归。终欲穷源登绝顶，带云和月弄清晖。",
            "comment": ""
        },
        {
            "title": "子隐堂为萧寺题",
            "content": "东城萧寺荒烟内，底事旌旗与客来。六代豪华归茂草，少年风节有高台。门前好鸟鸣佳木，径里闲僧扫绿苔。强为登临一怀古，懦夫芜句雨非才。",
            "comment": ""
        },
        {
            "title": "寄虔州东禅惠长老",
            "content": "山僧未识面，远想何潇洒。客从赣上来，肯可必儒雅。学诗拟柴桑，陈编长在把。冥搜得佳句，冲淡相上下。由来渊源远，知解妙空假。史君固好善，公馀枉车马。玄谈閒清吟，至乐匪尊斝。借问岁早晚，重修远公社。",
            "comment": ""
        },
        {
            "title": "书通济僧壁",
            "content": "丹包赤实破苍颜，冬至都无十日闲。剩选黄柑留过客，天寒谁肯更寻山。",
            "comment": ""
        },
        {
            "title": "上方僧京师识面短句二首",
            "content": "乱云峰顶紫田翁，二十年前辇寺逢。怪我无成头白早，千金散尽学屠龙。",
            "comment": ""
        },
        {
            "title": "句",
            "content": "石间圆影叠金波。",
            "comment": ""
        },
        {
            "title": "林屋洞",
            "content": "洞天三十六，第九曰林屋。神仙固难名，环怪存记录。旷岁怀寻赏，兹辰幸临瞩。驰神在真游，岂复惴深谷。解袜纳芒履，燃松命光烛。初行已伛偻，渐入但匍匐。顾瞻避冲磕，浑淖没手足。如此百馀步，始可立寓目。或垂若钟簴，或植若旌纛。有如案而平，有类几而曲。镌刻非人工，晶莹粲黄玉。遥知窍穴外，定有金庭籙。凡肌不可往，叩击安敢黩。鸾凤无消息，但见白蝙蝠。却还望微明，既出犹喘促。沾衣怜石髓，孰悔泥涂辱。庶几达微慕，养生相吾福。",
            "comment": ""
        },
        {
            "title": "送可则上人还京师开讲",
            "content": "善作空王子，能探佛祖心。浮云无定住，流水度光阴。粝食开盂惯，飞尘坏衲禁。国城传法后，倚锡旧山林。",
            "comment": ""
        },
        {
            "title": "赠华岩院玉真上人",
            "content": "青萝翠竹锁禅关，门对松林第一湾。白发老禅应有道，等闲随客达前山。",
            "comment": ""
        },
        {
            "title": "初入太湖",
            "content": "东南有具区，三万六千顷。百川之雄伟，咸池借溟涬。玉堂在其下，莫知日月永。鸱夷昔不返，肯顾市朝请。素怀邈已劳，孤泛此方逞。刺沙出林荒，度浅动苹荇。渐尽行渐远，湾转势弥迥。疑非地可载，直与天作镜。青空四垂幙，乱山不能屏。淼茫白鸟行，浩漾好云影。逻呼十桨急，罛横九帆并。霁中波有光，风后浪犹猛。澎湃闻乍怄，抛磕内还省。我量觉蹄涔，此身实萍梗。渊神慄寒肌，浸气飘素领。观澜念往术，濯缨悼前眚。未能追高谢，且以卒流景。吟非夸独清，济乃仗中静。寄谢洞庭君，终来老鱼艇。",
            "comment": ""
        },
        {
            "title": "东台",
            "content": "筑台俯园木，亦既覆华宇。主翁达生者，作诗傍门户。谓台乃主人，吾身同逆旅。台远谓公言，无易浪称与。天地犹大块，况此一抔土。我昔未为台，蚁垤动欲雨。翁欲事畚筑，金鎚莫论堵。轩陛因冠带，松筠渐俦侣。万物固何常，今日乃前古。高岸化深谷，白波起桑圃。短长虽有间，相去能几许。翁閒宾客至，只此见芳醑。翁仁妻孥乐，且以馔肥羜。高明照图史，启塞顺寒暑。鄙夫不能此，蟋蟀赋其除。台公默相忘，勿复问宾主。",
            "comment": ""
        },
        {
            "title": "湖州李使君闻予游庐山寄书云为我一谢清绝",
            "content": "道微本一致，喧静偶殊辙。眷言朝廷士，何必山水悦。李侯禀灵气，家园邻大别。庐峰五千仞，曾上扪日月。一随青云友，久仕金马阙。兹为东南守，双溪对寒洁。因将洞庭客，寄使谢清绝。想君惜不往，搔首厌符节。泽民固重事，逸兴聊可辍。已告林屋天，金庭锡期耋。",
            "comment": ""
        },
        {
            "title": "骑牛歌",
            "content": "我骑牛，君莫笑，人间万事从吾好。千金市骨骏马来，乘肥大跃须年少。薄为鞯，草为辔，瀑布山前松径里。看山听水要行迟，驻策缓驱尘不起。布袍葛带乌接{上四下离}，山家装束不时宜。匏樽注酒就背饮，缥囊贮书当角垂。吟或狂，醉欲倒，同醉同吟白云老。此老不可天下人，一住庐山三十春。声如钟，目如电，七十神光射人面。上牛下牛不要扶，合与山中作画图。汴州马上竟何如，春泥没腹雨溅帽，夜半归来人已痡。天真丧尽百忧集，衣食毛发归妻孥。争如来骑牛，水光山色同悠悠。",
            "comment": ""
        },
        {
            "title": "雪",
            "content": "老来惟有看山癖，踏雪来寻洞府春。已爱匡庐无俗骨，更逢姑射露天真。参差玉树千岩里，高下蓝田一水滨。乘兴去留人莫怪，风流元是剡中人。",
            "comment": ""
        },
        {
            "title": "南阳春日十首",
            "content": "山川随处有芳菲，老大情怀与旧非。已恨莺声惊晓梦，岂堪花气著人衣。家蔬未省添新斸，宰木应曾长旧围。终向畏涂无所得，好风佳月不如归。",
            "comment": ""
        },
        {
            "title": "寄星子令柯季立",
            "content": "惯见江湖贱逐臣，去寻岩穴或相亲。不知金马曾为客，犹得铜章肯借人。夜夜水声随枕簟，时时林色上衣巾。题诗半在山南寺，请戒岩僧扫隙尘。",
            "comment": ""
        },
        {
            "title": "凤凰台",
            "content": "凤去台存碧草浓，游人来此问遗踪。故巢风月已千载，好景阑干空数重。府坐循良黄太守，舆乘仁圣汉高宗。竹花生子梧桐老，底事丹山信未逢。",
            "comment": ""
        },
        {
            "title": "和刘道原骑牛歌",
            "content": "陈子无能久弃废，骑牛入山学遁世。刘子有道忧天下，欲取相印乘驷马。二子相逢湖水头，进退两忘俱未酬。长歌对市人，闻者应揶揄。君不见蔡泽不相终跃马，甯戚未遇先饭牛。腰悬六黄印，廪食万户侯。人生顾何常，古来海水生柔桑。少华一峰已为谷，白日西出明朝阳。男儿盖棺事乃了，目睫荣悴空悲凉。水之曲，山之傍，岁穷且饮酒，富贵无相忘。",
            "comment": ""
        },
        {
            "title": "过平望驿有怀湖州李使君二首",
            "content": "凭熊飞隼两溪头，人似冰壶住玉楼。事逐欢谣入渔钓，诗随秋思满汀洲。茶收顾渚旗犹卷，酒贳乌程蚁半浮。去路无多平望驿，客魂秋雨宿扁舟。",
            "comment": ""
        },
        {
            "title": "挽刘夫人词二首",
            "content": "籍籍家声起草莱，诜诜子舍奉兰陔。翩翻三凤皆英物，蹭蹬双驹亦骏才。忆昔彩衣环几舄，于今清血洒棬杯。何年盛事联簪组，别有丝纶荐夜台。",
            "comment": ""
        },
        {
            "title": "过平望驿有怀湖州李使君二首",
            "content": "柳色阴阴平望桥，春流西受霅溪潮。玉楼有月清光远，苹渚生风丽思飘。宁使簿书堆几案，已闻歌咏满渔樵。酒船欲访乌程去，愁费金龟返画桡。",
            "comment": ""
        },
        {
            "title": "上方僧京师识面短句二首",
            "content": "老僧曾住日边寺，惯识金鞍马上人。云外不知人易老，从头相问尽埃尘。",
            "comment": ""
        },
        {
            "title": "新罗岩",
            "content": "万叠青山与世违，一岩云物倚天危。僧开峭石难行路，猿叫枯松最上枝。药鼎施人寒种火，菜畦行虎宿无篱。此中别有忘年事，扰扰红尘死不知。",
            "comment": ""
        },
        {
            "title": "和王介甫寄安丰知县修芍陂",
            "content": "雩娄陂水旧风烟，可喜斯民得繼传。万顷稻粱追汉日，五门疏凿似齐年。才高欲献营田策，公暇还来泛酒船。称与淮南夸好事，耕歌渔唱已相连。",
            "comment": ""
        },
        {
            "title": "彭泽县",
            "content": "古来彭泽县，应有折腰人。百里昔犹重，先生岂不贫。菊花还在否，柳色为谁新。白发南迁客，凄凉问水滨。",
            "comment": ""
        },
        {
            "title": "客意五首",
            "content": "高岸耸如陵，秋光著处清。遥山照眼碧，黄叶逐人行。莫怪新烟火，曾经古战争。深林茅屋小，气象亦豪英。",
            "comment": ""
        },
        {
            "title": "十八贤台",
            "content": "台下衣冠已化尘，台前颜色尚如新。林泉合是修行社，岩穴谁非避世人。好鸟岂知当日事，幽花何似昔时春。老僧不解论今古，应笑徘徊问隐沦。",
            "comment": ""
        },
        {
            "title": "渊明醉石",
            "content": "聒聒飞泉清绕石，悠悠天幕翠铺空。是非分付千钟里，日月消磨一醉中。柳絮狂飘荒径畔，菊花仍在旧篱东。水声山色年年好，堪使游人耻素风。",
            "comment": ""
        },
        {
            "title": "次韵酬余彦翔",
            "content": "我惭希世就穷儒，甚矣谋身子更迂。不共枭狐倚城社，合随鱼鸟乐江湖。古来只有风猷重，事去情知气味殊。髀肉纵消吾舌在，任从儿女暗揶揄。",
            "comment": ""
        },
        {
            "title": "桃花坞",
            "content": "路转青山曲，地暖留青春。昔闻千树桃，香艳红氤氲。游子想神仙，花下啼鸟驯。于今空蔓草，况复种桃人。唯应坞中月，清光无故新。",
            "comment": ""
        },
        {
            "title": "和知郡王职方韵同前",
            "content": "邑陂增筑更渊沉，所喜诗筒赏叹深。楚国老臣千古意，庐江贤守一家心。淮边野史添新事，垅上春犁诵好音。兴利劝农真政术，可知为吏得喉襟。",
            "comment": ""
        },
        {
            "title": "次韵酬白天觉",
            "content": "人生自致真非策，岁晚无成可复论。钝驾谩思追骥跃，病巢何敢慕鸿骞。傲如中散人多疾，辩付南华尽不言。聊谢高情白夫子，为摅骚兴慰王孙。",
            "comment": ""
        },
        {
            "title": "宿上真宫赠朱道士",
            "content": "栖真必是朱痴后，结宇元因法善孙。人在地灵治病速，山村讨药夜敲门。",
            "comment": ""
        },
        {
            "title": "题娄亿墓",
            "content": "彼何人之门兮，雁行马车。老夫怀金兮，童子纡朱。其取万钟兮，不差毫铢。庖有粱肉兮，腹无图书。天之生此兮，何罪何辜。句读其话言兮，节文其步趋。抱笔而宵吟兮，铺楮而昼涂。天子招其以仕兮，乡人勉呼。众肩相煦摩兮，疾驾争驰驱。有司五上吾名兮，礼部曾不一知。退将羸其角兮，进且跋其胡。行年几六十兮，仅免为白徒。一秩不能胜兮，朝强而暮殂。考妣其谓我何兮，遑悼妻与孥。高者我难诹兮，厚者行难语。诸百恨寂默兮，秋草之墟。",
            "comment": ""
        },
        {
            "title": "诗二首",
            "content": "石磴梯山一里高，荒烟源处税渔樵。官粗事冷人应笑，免对青苗强折腰。",
            "comment": ""
        },
        {
            "title": "挽侍讲先生王夫人诗二首",
            "content": "师墙童稚被陶钧，穴凤仍同桂籍春。岂独慈良尊有道，就论恩分即吾亲。生前未许升堂拜，原上空陪执绋人。一曲薤歌难写恨，哀荣千古付苍珉。",
            "comment": ""
        },
        {
            "title": "众乐亭",
            "content": "湖光野色著人衣，众乐开亭此处宜。击櫂高歌山自响，踏青红影岸相随。消除矰缴容鸥鸟，改换风烟入柳丝。荇菜藕花应见忆，短蓬孤榜独来时。",
            "comment": ""
        },
        {
            "title": "万杉院",
            "content": "银钩金榜佛家园，屐齿初来骨发寒。天上星辰留翰墨，人閒陵寝閟衣冠。虬龙拥护神如在，云雾遮藏色未乾。四十二年蒙雨露，草茅犹解泣汍澜。",
            "comment": ""
        },
        {
            "title": "太平观",
            "content": "绕绕峰峦玉案围，重重楼殿紫烟飞。青藤素简天门近，绛节霓旌夜半归。鹤使每传三岛信，凤书频送九霞衣。放臣於世惭无补，金萼楼前拜不祈。",
            "comment": ""
        },
        {
            "title": "阻风还泊旧浦",
            "content": "已作淹留计，行舻岂恨迟。却投前浦宿，还似始来时。寥泬鲈乡远，飘零鹤发悲。犹欣有隐者，度景覆残棋。",
            "comment": ""
        },
        {
            "title": "阅日堂僧橘",
            "content": "阅日堂前橘，山僧手自移。为迎林下客，旋拄路边枝。结实曾防蚁，盈箱不禁儿。他年应记得，蜡屐过门时。",
            "comment": ""
        },
        {
            "title": "开先寺",
            "content": "山门屹屹横青嶂，岩屋霏霏带紫烟。千尺老松当大道，一条飞瀑落中天。重来览物应相识，此地寻僧似有缘。自谓读书非俗客，谪官犹得近林泉。",
            "comment": ""
        },
        {
            "title": "挽侍讲先生王夫人诗二首",
            "content": "兰陔堂上此归全，松柏山头有旧阡。我得遐龄几九十，人依绛帐昔三千。病时太守和汤药，没后诸生侍几筵。善化群材同草木，先生恩德重如天。",
            "comment": ""
        },
        {
            "title": "虑狱江州晚出浔阳门",
            "content": "浅深秋色看红叶，高下人烟入翠微。过岭已怜云满{革登}，穿林宁恨露沾衣。自惭访道来何晚，便好寻真去不归。本迕朝廷无补报，名山犹幸许相依。",
            "comment": ""
        },
        {
            "title": "初见庐山",
            "content": "泝洄江上山，千里皆可爱。忽见匡庐峰，气势一何大。崔嵬青天屏，叆叇白云盖。藤萝拂金绳，瀑水挂玉带。未雨龙穴藏，摩空鸟飞碍。疑晨红尘间，邈在万物外。闻有高世士，眠云不知载。饮露餐朝霞，啸月下天籁。轩冕何足道，天地乃投芥。吾能与之游，无庸去浮海。",
            "comment": ""
        },
        {
            "title": "太湖一首和姚子张",
            "content": "太湖可渔山可樵，渔樵隐者非一朝。醉拍溟渤摩穹霄，歌咏周孔追松乔。故矶人归今寂寥，秋空浪稳兰为桡。何为不去走市朝，况无一策陈虞尧。嗟哉生事垂箪瓢，母齿豁豁群儿龆。啼寒悲饥如鸱鸮，古人以此尝折腰。敢不欢喜禄下僚，沧浪有景直不辽。西风起时心摇摇，异日掉臂君可招。",
            "comment": ""
        },
        {
            "title": "峰顶院",
            "content": "自怜随分有仙踪，曾宿金庭第九重。谁谓谪官真俗吏，还登庐阜最高峰。坐头平揖千岩月，枕底微闻二寺钟。归去林泉缘更熟，定应春梦却过从。",
            "comment": ""
        },
        {
            "title": "南阳春日十首",
            "content": "半生名宦是涂颜，菽水当年尚可欢。钟鼎未能光祖妣，牛羊虽美愧杯盘。五千强诵谁云补，四十无闻得自安。不觉寻春上台榭，东风吹泪落阑干。",
            "comment": ""
        },
        {
            "title": "题炉峰阁",
            "content": "为爱炉烟拂画檐，小栏今日卷朱帘。不须更踏山前路，可是人间看得厌。",
            "comment": ""
        },
        {
            "title": "灵溪观",
            "content": "灵溪流水碧潺湲，溪上清辉弟子园。白叟荷锄春采药，黄冠敲磬夜朝元。山中松叶堪为酒，路口桃花似有源。自是游人无道骨，长生何必五千言。",
            "comment": ""
        },
        {
            "title": "南阳春日十首",
            "content": "故园春物有谁同，地尽天垂杳蔼中。杏火柳烟烧白昼，茶枪笋槊战东风。桥横酒市青帘出，门对鱼矶小艇通。谁信南阳楼上客，翩翩归羽欲飞空。",
            "comment": ""
        },
        {
            "title": "淮阴阻风谗风伯",
            "content": "滔滔淮水，溢楚之疆。原田其潴，城郭为防。浸以广兮不可涉，浩乎险兮不可航。粤有行者，欲泝其央。编莞为帆，植木为樯。幸飘风以凭乘，遂吾归而徜徉。尔风谓何，不自西北，阻我攸往。维伯是职，悠悠领以偻指，挽夫坐粮而寝餱。伯复不知，天子圣神，以民为忧。闻此方国，常垫横流。分笔舌于严署，咨疮痏于诸侯。有淑使者，仁丰义修。体上所嘱，同辞合谋。今此欲往，会于道周。倡和出话，下民以休。风之不遂，非伯谁尤。上帝可诉，谗言孔庶。将伯是怒，不如风兮命之去。",
            "comment": ""
        },
        {
            "title": "枫桥诗",
            "content": "二十送上乡老书，白发堂上欢愉愉。岐亭酒罢不忍别，二百馀里来姑苏。枫桥古岸冬十月，霜风切骨草木枯。拜起欲去更付嘱，携手泫然双泪珠。明年偶中崇政第，赤城山下欣迎扶。穹苍不与夺荣养，星霜未周罹明诛。颜色不见已三岁，肝血泣尽留形躯。隐沦无业养慈老，骫骳又作卑官图。还道枫桥旧别地，依依风物春阳敷。人烟山色一如昨，齿发独改亲则无。万杵入心交落涕，水边且欲留行橹。平生一天已无戴，纵得寸禄何为娱。时乎穷达又未决，行矣愿报生前劬。",
            "comment": ""
        },
        {
            "title": "南阳春日十首",
            "content": "簿书堆里得天真，谩为浮名役此身。门柳偶同陶靖节，君羹空羡颍封人。沙鸥旧许为吾侣，巢燕何曾厌我贫。已共东风有归约，且从桃李笑今春。",
            "comment": ""
        },
        {
            "title": "中秋佳月独游垂虹亭有怀胡完夫苏子瞻钱安道",
            "content": "月光清极向中秋，千古松陵此夜游。寥泬更无云碍眼，沧浪合是我维舟。浮生未有明年约，浅酌聊资到眼留。辜负金波三万顷，诗豪草圣在杭州。",
            "comment": ""
        },
        {
            "title": "次韵六安魏明府三首",
            "content": "几慕功名逐转蓬，既无成就苦为悰。不如归听华亭鹤，耆旧於今忆二龙。",
            "comment": ""
        },
        {
            "title": "送刘吏部得请三茅崇禧观",
            "content": "老臣连上皂囊封，去访三茅驾鹤翁。曾为苍生论敝事，因从紫府得仙风。收身物外光阴好，回首人间宠辱空。果满丹成家法在，应携鸡犬入云中。",
            "comment": ""
        },
        {
            "title": "谢风伯",
            "content": "晨风飘兮，弗疾弗暴。我舟汎兮，以安且蹈。云谁之赐，神伯予报。莫阻乎淮，如彼行奡。莫远乎泗，曾不日到。我谗不淑，我辞靡好。伯其怜汝，其还寿考。伯实神圣，善人是悼。鼓动万物，永辅有昊。我歌我诗，以荐行潦。",
            "comment": ""
        },
        {
            "title": "双溪行",
            "content": "星郎休官两鬓白，惯作五侯堂上客。半入人家锁深宅。偶来花幕双溪头，闻有侍儿旧相识。五马情多载酒过，主人犹须屏障隔。黄昏移烛背重帘，初度清歌响疏拍。宛转别是京洛声，中有离愁千万尺。曲中复作孤吹笛，玉龙一吟群籁寂。金罍不酌四座听，淡月朦胧挂空碧。更将馀意写琵琶，手抹凤槽鸣历历。梁州欲彻幺弦断，应恐外人知怨抑。主人不许傅青翼，独听星郎语近壁。小声呜咽话当年，公子樽前最怜惜。朱门出后身转轻，往事消沉无处觅。星郎日有流落恨，回向玳筵双泪滴。劝君收泪听我歌，众散有命可奈何。君不见陇头水，入海不知几千里。又不见风中花，吹向千家复万家。人生莫作等閒别，事去老大空咨嗟。",
            "comment": ""
        },
        {
            "title": "兴福院僧房",
            "content": "东西游遍雨山村，栀子黄时橘满园。唯有小轩临小涧，病僧欹枕听潺湲。",
            "comment": ""
        },
        {
            "title": "客意五首",
            "content": "水浊不见面，安能照胆明。还因送流梗，所得计归程。日落西风急，秋声积潦并。清江前约在，赖尔濯吾缨。",
            "comment": ""
        },
        {
            "title": "钱张郎中",
            "content": "莫爱卞山色，莫羡苕水清。山高天早寒，水深潜浪生。维此贤丈人，宇韵和且平。冷清窅无威，妍词吐春英。众人翫其华，君子挹中情。恺悌神所劳，假乐眉寿并。安车省家园，华艾立儿甥。邦君示尊礼，宴衎既丰盈。言还湖上居，载酒饯东城。宾醉可复诉，贵老事非轻。",
            "comment": ""
        },
        {
            "title": "再经太平观访沈道士不遇二首",
            "content": "不见芝岩驾鹤翁，抱琴归去悄无踪。黄花似有东篱旧，山后山前取次逢。",
            "comment": ""
        },
        {
            "title": "宝庆院",
            "content": "小招提在白云层，古殿深龛锁昼灯。山北远公曾结社，至今犹有种莲僧。",
            "comment": ""
        },
        {
            "title": "送诗僧惠师",
            "content": "萧然林下人，病骨霜松槁。若为诗家流，力压古人倒。琢句如琢玉，得之若得宝。有时到极挚，直可补元造。平生乐此乐，白头不知老。数年吴楚游，咏遍泉石好。却怀钟山隐，乡思满春草。橐中何以归，篇篇有留藁。",
            "comment": ""
        },
        {
            "title": "和章子厚闻子瞻买田阳羡却寄",
            "content": "罨画春流藻荇长，吴门菰米鳜鲈乡。谋田问舍拙者事，寻壑买山君底忙。出处两忘同旅寓，浊清一种付沧浪。故人诗酒如驱使，别有甘泉绿野堂。",
            "comment": ""
        },
        {
            "title": "寄姑苏智肱钱塘文捷二上人",
            "content": "释子纷纷奈汝何，传闻右绕益乖讹。南山述作那堪毁，西竺师徒果有魔。群蚁固应随转石，一杯焉可当颓波。青铜瓦砾皆称鉴，乞与光明岁月磨。",
            "comment": ""
        },
        {
            "title": "诗一首",
            "content": "把酒谓山语，行人亦大狐。满朝无骨肉，白发厌江湖。寒苦谙冰雪，艰难识道途。相看幸相似，可惜便风无。",
            "comment": ""
        },
        {
            "title": "客意五首",
            "content": "况复淹旅泊，情多秋亦悲。寒云欲垂野，疏叶不藏梨。断梗逐流水，归禽投好枝，徘徊古原上，应有夕阳知。",
            "comment": ""
        },
        {
            "title": "南阳春日十首",
            "content": "惓怀春晚脱征骖，官况喧卑昔未谙。敲扑岂甘忘素业，琴樽犹可助清谈。窗灯耿耿书开卷，衙鼓冬冬吏放参。唯有登楼心不惬，乱云堆雾锁东南。",
            "comment": ""
        },
        {
            "title": "奉慈禅寺",
            "content": "一宿禅关万虑空，明朝更上十余峰。山依碧落不多远，人在白云无数重。水末疏钟惊虎兕，门前潴水穴蛟龙。劳生正负林泉约，犹喜官闲此处逢。",
            "comment": ""
        },
        {
            "title": "南阳春日十首",
            "content": "花前惆怅转难平，屈指光阴已半生。犹把此身尝患难，不知何日得功名。未安去住千丝乱，已去悲欢一梦惊。拟入醉乡销此恨，快风无故析春酲。",
            "comment": ""
        },
        {
            "title": "毛公坛",
            "content": "古坛叠乱石，草木何参差。黄衣宇其傍，陈迹刊丰碑。曰初刘真人，齿发不可訾。但见绀绿毛，被体鬖鬖垂。云軿一日去，空山留庭壝。弟子散岩谷，荆榛蔽荒基。晚有周息元，探访亲斩披。白鹿忽跪前，灵符见葳蕤。地胜人既偶，凝严起宝祠。束帛下幽聘，良马维素丝。前朝揖高风，有美皮陆诗。迨今三百年，事去物亦隳。乔松委樵苏，野蔓号狐狸。惟有炼丹井，甘冽无等夷。一酌匪消渴，钦慕尚神禧。",
            "comment": ""
        },
        {
            "title": "水月院",
            "content": "兴随白鸟汀洲立，步入青林台殿出。湖脉来通方士泉，山颜分入幽人室。自苦扁舟每访寻，何年空谷无遗逸。一夜霜风穿客衣，二十六房皆采橘。",
            "comment": ""
        },
        {
            "title": "送南康刘道纯秀才起应新诏",
            "content": "太平天子厌弊旧，尽解纲条重结纽。一朝进士各名经，五百年来病声偶。弟子增员岩穴空，博士献书车马走。鸿薄青冥昔在笼，鱼忆沧浪今脱笱。乘时得志君其人，平生好学气撞斗。诋诃毛郑为低眉，辨说仪秦不容口。本需束帛贲圭衡，勉应新书辞畎亩。时髦往往出江南，解褐须期居帝右。藏珍韬椟元待价，搦矢抚弦须应手。勿学迂疏鲁两生，是古非今空白首。",
            "comment": ""
        },
        {
            "title": "赠徐道士游京师",
            "content": "有客人形善鉴观，过门聊肯驻征鞍。知予谩失江湖约，笑我甘为簿领官。卜隐日边龙阙近，去程霜里鹤衣寒。京师车马飞腾速，别把金波洗眼看。",
            "comment": ""
        },
        {
            "title": "贫女曲",
            "content": "贫女四十无人问，不傅铅华水梳鬓。非关颜色不如人，不肯出门羞失身。零落床头旧机杼，池水沤麻还织布。布成不卖市中儿，金刀剪雪自裁衣。",
            "comment": ""
        },
        {
            "title": "传神悦躬上人",
            "content": "倦辔曾投林下宿，短篷重见越江边。人归河岳仪型在，事隔桑溟特色传。弟子共谈庭际柏，公卿多识社中莲。高风自出空王侣，驰誉丹青是可怜。",
            "comment": ""
        },
        {
            "title": "南阳春日十首",
            "content": "客宦逢春病眼开，紫荆花下也徘徊。谩劳人力书千卷，聊寄天真酒一杯。明代本期无弃物，孤臣何敢自论才。且欣腐鼠同乌喙，不怕丹山有凤猜。",
            "comment": ""
        },
        {
            "title": "承天院",
            "content": "建昌门外小禅居，竹槛松窗静有馀。全近江湖添怅望，乍离城市易清虚。人思求友听啼鸟，僧爱忘筌看得鱼。不为山南多胜处，便堪从此驻巾车。",
            "comment": ""
        },
        {
            "title": "题碧藓亭",
            "content": "潇洒阑干碧玉丛，频来游赏似儿童。萦回修竹撩清影，刻画新诗绕翠筒。十载雪霜林色改，几翻风月酒尊空。子猷老去心尝在，终拟为邻作醉翁。",
            "comment": ""
        },
        {
            "title": "山中咏橘长咏",
            "content": "包橘古云美，扬州地所宜。名存夏后贡，颂见楚人辞。云梦分膏沃，璇星散陆离。洞庭仙壤接，震泽水烟被。柚酢徒然早，柑黄岂厌迟。封君千户等，老囿万奴随。秀萼瑶琼缀，青阴幄幕垂。朱衣霜傅采，素里露含滋。弱斡金丸重，繁条火齐累。瓜生先作瓣，蚕老不成丝。爽味钟寒律，殷姿照夕曦。清香掩兰杜，真液贱楂梨。拣选收藏日，辛勤种接时。壤须来处美，移怕树同知。朱绿争珍旨，荆湘辩等差。蹊深比桃静，岁晚与松期。坛甃龟鼋石，园裁枳棘篱。讨虫烦钻凿，科冗付蒸炊。穿井防天旱，禳瘟甚岁饥。向阳删密叶，伐木树低枝。有义曾分客，无偷不禁儿。{片毛}嫌连雨长，老要劲风吹。满把留长蔕，盈箱藉短茨。入仓宁愧稻，出汗仅同医。雅俗传珍惜，深林或弃遗。稍收先落子，争晒已残皮。趁市商船急，充庭使驿驰。公筵荐魁磊，内合送瑰奇。寄远曾非选，熏藏品最卑。善生唯计亩，视价旋论赀。薄探酬来赏，精尝侑举卮。他年修果谱，应载野人诗。",
            "comment": ""
        },
        {
            "title": "南阳春日十首",
            "content": "泽国生涯有钓舟，此身随分狎群鸥。非关利禄成羁絷，为学文章作赘疣。病眼看花空溅泪，客颜临镜复包羞。江东父老应相忆，燕子来时语不休。",
            "comment": ""
        },
        {
            "title": "落星寺",
            "content": "何年翠麓浮彭蠡，云是寒星落斗牛。远水拍天围净界，野僧依石起朱楼。阑干白日风吹雁，帘幕黄昏月近鸥。安住自成难老药，不须乘海觅蓬邱。",
            "comment": ""
        },
        {
            "title": "遇便风",
            "content": "舳舻泝隋堤，积潦涵楚甸。大帆挂长樯，薰飚借良便。气张中军旗，势疾强弩箭。浪头喷飞雪，波心落流电。或如春雷振，又若疾雨溅。天空文鹢归，珠媚渊龙战。久来去意切，幸此行色变。舟子啸引项，挽夫喜盈面。揭篙无施劳，跃马莫我先。行吁思景附，坐指交勇羡。日阴未顷刻，道里历宇县。津亭倏渡淮，官堠俄入汴。盛夏草树齐，远水苹藻遍。晚景稍可爱，少瞬不再见。我非欲速者，疾目憎转眩。衣袂聊虚凉，心焉独安宴。向夕风少休，迟留乐幽倦。",
            "comment": ""
        },
        {
            "title": "以橘赠湖州李公择",
            "content": "去著登山屐，梦归清霅门。亲尝霜后橘，思侑府中樽。为问林间路，曾过水畔村。人言封境近，往往被公恩。",
            "comment": ""
        },
        {
            "title": "失题",
            "content": "昔见淮水清，今见淮水浑。问之何因尔，淮吏谓予言。此淮出桐柏，彼汴来昆仑。年年相合流，东望沧溟奔。汴入淮而清，有若淮水尊。风休一色静，古鉴磨无痕。今年淮水小，仅能庇龟鼋。黄河从春来，桃花注龙门。滔滔朝宗势，巨浪日夕烦。小清纳大浊，势不得自存。崩腾一波走，磅礴泥沙喷。我闻吏之言，冥默窃自论。君子洁履操，小人为诈谩。奸豪烁危行，烈火燎于原。哗言污正论，青蝇止于樊。中人可移性，鲜克始终惇。夙夜念淮水，清心大吾源。",
            "comment": ""
        },
        {
            "title": "和部使者骑牛歌",
            "content": "君平山前白云老，五十休官何太早。咄哉官卑莫行道，鸾凤岂肯争粱稻。爱山爱水去无时，渐老更买黄牛骑。长髯老奴挈榼随，白纻皎皎山人衣。因怜湖边有逐客，也解忘形乐泉石。不使执辔从翁游，翁自出钱为买牛。山中酒美数醑我，醉里诗成要我和。市儿指点应不识，底不轻裘走快马。毛夫子，真国士，出问风谣宣直指。潇洒本是神仙人，功名强为苍生起。闻说骑牛不诋诃，手擘红笺为作歌。英词百卉铺锦绣，雄辩三峡倾银河。我牛入山路渐熟，好歌吟声易成曲。明年恩亦当放还，直入深云无管束。欠却刘家买牛黄金钱，又得毛公骑牛碧玉篇。",
            "comment": ""
        },
        {
            "title": "天池院",
            "content": "此峰巉绝与霄干，峰顶泓澄旱不乾。天下定应添沆瀣，山头信亦有泥洹。等閒云出千岩雨，取次龙归六月寒。一勺自堪流万古，何须低处羡波澜。",
            "comment": ""
        },
        {
            "title": "过下方只园入上方看经院遇八十老僧",
            "content": "因过下方院，更指上方登。偃盖杉松路，包金橘柚层。清湾从古好，孤榜复谁曾。八十年前事，凄凉欲问僧。",
            "comment": ""
        },
        {
            "title": "东林寺",
            "content": "白发老僧安住处，青衫司马爱閒来。松嫌天近株株短，花待春归款款开。堪信壶中藏日月，谁知云外有楼台。官卑合是寻山客，不见芳菲意懒回。",
            "comment": ""
        },
        {
            "title": "寄郏景仁郎中",
            "content": "早岁交情淡已亲，相逢羁旅白头新。虽惭管鲍论高谊，欲慕陈雷卜近邻。客舍每罗门外雀，归来还满甑中尘。明年相逐东林去，未必鲈鱼驻得人。",
            "comment": ""
        },
        {
            "title": "西湖",
            "content": "古山泻仙源，刊与凿虚境。实势相回环，穴阑清倒影。群冰人无惊，泛泛华桨井。山上放歌行，不少有遗景。谁意注灵波，溉田三万顷。",
            "comment": ""
        },
        {
            "title": "将至嘉禾先寄诸兄弟",
            "content": "半年西走若飞蓬，得禄无多计屡穷。骥足寒孤甘伏皁，雁群惊迸苦伤弓。家贫不易新堂构，天幸犹能遇岁丰。且待归来都讲论，一篙烟水趁霜风。",
            "comment": ""
        },
        {
            "title": "南阳春日十首",
            "content": "壮怀摧折复何言，齿发今年老去年。念远片心飞鸟外，感时双泪落花前。琴逢遏密生难理，诗拟离骚怨不传。家在五湖明月里，梦随春水宿渔船。",
            "comment": ""
        },
        {
            "title": "明日北风尤甚不可行再谗",
            "content": "我行楚滨，洪波是涵。飘风不惠，停舳相衔。我实有辞，将伯是谗。越明日作，若怒弗咸。大吹振荡，厥声唬喊。龙凭虎借，播谷摇岩。止莫能维，行不可帆。谁令其然，维伯所监。我名有谗，实意以祷。终使不往，宁弗之报。泛泛行者，有游有漕。罔不衣食，或俱幼老。出其孔艰，仁者攸好。吹而顺之，毋忽予告。",
            "comment": ""
        },
        {
            "title": "示诸弟",
            "content": "吾家崛起蓬蒿间，先君为学良苦艰。典衣买书教我读，平生贫窭不此悭。岁晚才沾寸禄养，天祸无何颓泰山。况时汝辈各少小，不及见汝学燕閒。逮今孤露历岁月，渐觉长大成疏顽。诗书堆积有素业，文章体要亦易攀。固须仁义力造诣，慎择朋友少往还。偏亲堂上待甘旨，况已齿龀双鬓班。更可踟蹰忽荣养，不如乌鸟鸣关关。官家公道禄寒畯，勉旃进取欢慈颜。",
            "comment": ""
        },
        {
            "title": "落叶",
            "content": "风露入林阿，纷纷奈落何。满庭添野景，开户觉明多。未逐沧浪远，堪怜腐草和。无由遮醉眼，归思满烟波。",
            "comment": ""
        },
        {
            "title": "保圣院",
            "content": "门深锁苍苔，地灵育嘉树。寂然烟云宅，不接市朝路。苟能灰心居，即是古乐处。",
            "comment": ""
        },
        {
            "title": "青龙江醉眠亭",
            "content": "酒担长轻六印腰，醉中一枕敌千朝。兴亡藐比荣枯柳，聚散看同旦暮潮。清兴本应尘外得，香魂徒向水边招。已闻佳士过从约，不为东风返画桡。",
            "comment": ""
        },
        {
            "title": "留槎阁",
            "content": "闻说欧川似沃洲，一溪分作雨溪流。长桥跨岸虹垂地，高阁凌空蜃吐楼。浩荡乾坤供醉眼，凄凉风雨送行舟。凭谁为问乘槎客，未必无人犯斗牛。",
            "comment": ""
        },
        {
            "title": "中秋佳月独游垂虹亭有怀胡完夫苏子瞻钱安道",
            "content": "五湖人住觉天宽，有月清秋似广寒。玉鉴光中数毛发，长虹背上倚阑干。栖鸦误晓啼还住，白露沾衣湿又乾。借问姑苏胡别驾，簿书灯火共谁看。",
            "comment": ""
        },
        {
            "title": "圆通行",
            "content": "庐山之西形势聚，无位真人依位住。地只掣锁金城开，石龙喷水银潢注。峰峦约勒万马回，杉松自作千兵护。宝殿峥嵘跨碧霄，圆容丽服微西顾。江南妃子亲施田，香饭供僧无亿数。法焰相传十二人，师泛钎船杨子渡。杨子渡头秋风高，霹靂驾雪翻惊涛。中有渔家妙绝手，一钓三山连六鳌。纵时大地悉震恐，收来尘刹无纤毫。当年曾许心莫逆，今朝又作圆通客。挂冠已脱尘俗缘，一心愿住清凉国。清凉之国进能知，日长马倦人多迷。从来闻说曹溪路，只今断庐山西。",
            "comment": ""
        },
        {
            "title": "挽邵夫人词",
            "content": "丹阳门第三朝贵，乐寿丝纶五色开。有助清郎终盛誉，得怜诸子尽高才。兰凋北畹香犹在，水向东溟逝不回。原上送车无数目，日西风雨转徘徊。",
            "comment": ""
        }
    ]
}