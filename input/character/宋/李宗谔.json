{
    "dynasty": "宋",
    "author": "李宗谔",
    "poems": [
        {
            "title": "咏华林书院",
            "content": "华林有胡氏，孝义共知名。宅对千峰秀，家传双桂荣。书楼藏六籍，讲席聚诸生。官序新春拜，门闾往岁旌。儿孙多力学，兄弟亦躬耕。一院松篁影，满山猿鹤声。傍溪挑蕨煮，就树采茶烹。客恋琴樽乐，僧依水石清。官途空扰扰，尘世自营营。他日林泉约，何当遂此情。",
            "comment": ""
        },
        {
            "title": "句",
            "content": "门外溪山荆渚路，马前梅杏汉江春。",
            "comment": ""
        },
        {
            "title": "送何水部蒙出牧袁州",
            "content": "三省郎曹素发垂，两朝频赐五时衣。一麾又守江城去，千骑方从泽国归。酾酒河梁秋草阔，卸舟湖岸暝烟微。宜阳郡客多才子，谁伴山公醉夕晖。",
            "comment": ""
        },
        {
            "title": "送诗士龙腹兄",
            "content": "铜鱼四明守，竹马十年兄。掺袂河梁别，鸣桡泽国行。登楼知日近，傍海见潮生。郡政应多暇，新诗几首成。",
            "comment": ""
        },
        {
            "title": "馆中新蝉",
            "content": "雨过新声出苑墙，烟轻馀韵度回塘。短亭疏柳临官道，平野西风更夕阳。八斗陈思饶赋咏，二毛潘岳易悲凉。感时偏动骚人思，不问天涯与帝乡。",
            "comment": ""
        },
        {
            "title": "汉武",
            "content": "建章宫阙郁岧峣，露掌脩茎倚泬寥。平乐馆中观角觝，单于台上慑天骄。蓬莱望气沧波阔，太一祈年紫府遥。西母不来东朔去，茂陵松柏冷萧萧。",
            "comment": ""
        },
        {
            "title": "句",
            "content": "金銮后记人争写，玉署新碑帝自书。",
            "comment": ""
        },
        {
            "title": "代意",
            "content": "雾鸾晓影忽参差，云雨阳台役梦思。自是膠弦无续日，不同珪月有圆时。洞房斗帐承新爱，河汉星桥隔后期。绮榭凝尘断消息，抒情空擬四愁诗。",
            "comment": ""
        },
        {
            "title": "句",
            "content": "一溪晓绿浮鸂鶒，万树春红叫杜鹃。",
            "comment": ""
        },
        {
            "title": "灯夕寄献内翰虢略公",
            "content": "东城南陌尽游人，陌上香车起暗尘。历历星榆光夺昼，煌煌火树艳争春。章沟五鼓催行乐，卫尉千庐罢徼巡。应念鳌山方并宿，紫泥封后独频伸。",
            "comment": ""
        },
        {
            "title": "劝石集贤饮",
            "content": "都门祖軷绮筵张，举白无由诉羽觞。石室紬书勤亦至，金貂换酒醉何妨。瓮间吏部宁须问，席上车公不可忘。应念朝来犹眊矂，解酲谁用蔗为浆。",
            "comment": ""
        },
        {
            "title": "绝句",
            "content": "戴了宫花赋了诗，不容重睹赭黄衣。无聊独出金门去，恰似当年下第归。",
            "comment": ""
        },
        {
            "title": "送僧归天宁万年禅院",
            "content": "师住天台寺，天台水石幽。眼前皆胜境，门下尽名流。法号君恩赐，精蓝国力修。渡杯来凤阙，振锡谒珠旒。内殿从容对，神都委曲游。高僧类雪鹤，归思在林丘。御札全编得，宸毫几处收。遥思到时节，烟树赤城秋。",
            "comment": ""
        },
        {
            "title": "清风十韵",
            "content": "閒馆方回暑，商飚乍应金。天高初起籁，松澹更宜琴。汾棹传歌远，班诗托兴深。东阳仁自布，西颢气还侵。太液翻晴旭，灵和乱翠阴。舟轻飞燕袂，台逈楚王襟。阮啸经时尽，齐蝉度日吟。愁生孤戍角，响续暮城砧。空静销云镂，庭虚转蕙心。贤哉吉甫颂，千载有遗音。",
            "comment": ""
        },
        {
            "title": "南朝",
            "content": "仙华玉寿夜沉沉，三阁齐云複道深。平昔金铺空废苑，于今琼树有遗音。珠帘映寝方成梦，麝壁飘香未称心。惆怅雷塘都几日，吟魂醉魄已相寻。",
            "comment": ""
        },
        {
            "title": "句",
            "content": "上饶多胜景，樽酒不应空。",
            "comment": ""
        }
    ]
}