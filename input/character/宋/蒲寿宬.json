{
    "dynasty": "宋",
    "author": "蒲寿宬",
    "poems": [
        {
            "title": "怡云",
            "content": "把作一片画，晴阴浑不同。不知谁是画，伫立意无穷。",
            "comment": ""
        },
        {
            "title": "书草屋壁",
            "content": "天地无终穷，万物乃刍狗。勿夸杏为梁，何如甕作牖。昔闻巢氏民，仁义亦奚有。蠢蠢不识知，居居自醇厚。今来丰屋士，文法困绳纽。力竞蝜蝂虫，计生养狙叟。谁家甲第巍入云，何人鹑衣不掩肘。岂知鬼瞰因高明，安得春阳到穷蔀。蜗庐能几何，蛮触胜亦负。忆我柴桑翁，荒宅十馀亩。草屋八九间，柴门五株柳。野水滋粳{左米右余}，春畦足葱若是。永日为琴书，停云念亲友。仪秦枉饶舌，施龙漫多口。白衣苍狗安可知，不夷不惠自可否。",
            "comment": ""
        },
        {
            "title": "与兴福老枯崖乘月观涛",
            "content": "无心携起碧筇条，偶尔来从渔父招。山色多情似吴越，涛声牵梦到金焦。鱼龙一任风云便，鸥鹭不知天海遥。共倚栏干秋月白，岂期真乐在今宵。",
            "comment": ""
        },
        {
            "title": "七爱诗赠程乡令赵君·齐山阴令傅琰",
            "content": "吾爱傅季珪，为事求端倪。群愚亦智诈，不辨祛厥迷。感深卖针媪，靦以食豆鸡。一县称神明，鼠辈榛其蹊。",
            "comment": ""
        },
        {
            "title": "和胡竹庄韵",
            "content": "脱落皮毛尽，而今肠亦无。泣非缘楚玉，声不叶齐竽。举目云天迥，论心水月孤。只应饮美酒，跳入费公壶。",
            "comment": ""
        },
        {
            "title": "牧童歌十首",
            "content": "荷笠小苍头，犊裩乘水牛。扬鞭自叱咤，度陇复凭沟。",
            "comment": ""
        },
        {
            "title": "再用韵和苇航",
            "content": "长江不直一杯宽，自笑狂生笔力悭。有酒何须夸戏马，绕篱岂必强登山。世无刘表谁知己，人说渊明我厚颜。风雨满城都过了，多簪黄菊出松关。",
            "comment": ""
        },
        {
            "title": "牧童歌十首",
            "content": "隔溪骑度水，浮去似鸱夷。莫话五湖事，且看牛背儿。",
            "comment": ""
        },
        {
            "title": "蚊二首",
            "content": "昼伏夜已动，血人谋其生。不作林中虎，而为帐下虫。饥虎有时逢，林密少人行。微物不可忽，群聚成雷轰。众觜锥刀鋩，矮屋甑釜烹。肤爪良自忏，扇扑劳迭更。下车搏猛虎，一死政自轻。纖纖无所诘，长夜不肯明，为我驱蜚廉，么麽一扫清。",
            "comment": ""
        },
        {
            "title": "石室閒坐忆东坡渔舟一叶江吞天句成一绝",
            "content": "渔舟一叶江吞天，诵翁北句心茫然。不知何处有此景，而今忽堕吾眼前。",
            "comment": ""
        },
        {
            "title": "咏史八首·谢道韫",
            "content": "当时咏雪句，谁能出其右。雅人有深致，锦心而绣口。此事难效颦，画虎恐类狗。",
            "comment": ""
        },
        {
            "title": "登北山真武观试泉",
            "content": "莫夸阳羡茗，在彼山之巅。莫夸惠山溜，试此山之泉。不生陆鸿渐，渴死庐玉川。且共春风里，不斗社雨前。雀舌最嫩弱植耳，嘉树一发如针然。灵苗合让武夷负，清香不与罗浮专。北山古丘神所授，以泉名郡天下传。置邮纵可走千里，不如一掬清且鲜。人生适意在所便，物各有产尽随天。蹇驴破帽出近郭，裹茶汲井手自煎。泉鲜水活别无法，瓯中沸出酥雪妍。山中道士不识此，哆口咋舌称神仙。从今决意修茗事，典衣买树莳井边。道士且莫颠，古人作善戒所先。山中种茶一百顷，不如山下数亩田。饥餐渴饮无长物，何患敲门惊昼眠。",
            "comment": ""
        },
        {
            "title": "舶使王会溪太守赵见泰九日领客枉顾山中赋采",
            "content": "南阳有菊水，一掬清且鲜。满潭浸秋色，餐英饮寒泉。将以寿道脉，非惟制颓年。岂不随众草，正色乃自然。",
            "comment": "【注释】【原题】：舶使王会溪太守赵见泰九日领客枉顾山中赋采菊东篱下悠然见南山韵十首"
        },
        {
            "title": "渔父词/渔父",
            "content": "烟浦回环几百湾。无人知此橛头船。风露冷，月娟娟。云间一过看飞仙。",
            "comment": ""
        },
        {
            "title": "委顺赵君见遗千里小景鸦鹊图有诗将之用韵为",
            "content": "朝拂扶桑影，暮寻明日枝。群飞心共远，三匝意犹迟。相向无声里，应思落笔时。寸程千里阔，惟可与君知。",
            "comment": "【注释】【原题】：委顺赵君见遗千里小景鸦鹊图有诗将之用韵为谢"
        },
        {
            "title": "玉女峰",
            "content": "玉女攒空拥雾鬟，铁心千古照溪湾。愿分一滴清溪水，去洗人间脂粉颜。",
            "comment": ""
        },
        {
            "title": "游武夷九曲",
            "content": "紫缦红裀事有根，绿函金锁蜕犹存。无缘得到千岩顶，试问而今几代孙。汉祀昔曾陈玉脯，晋人方始识桃源。不因大隐屏中老，未易抽簪扣洞门。",
            "comment": ""
        },
        {
            "title": "赠吴仰云",
            "content": "云巾羽扇得真如，不用羞惭非故吾。入手千般休说巧，转头一著不为愚。尘中羁绊无还有，物外逍遥有若无。我若忘机曾悟此，烟波鸥鹭是吾徒。",
            "comment": ""
        },
        {
            "title": "渔父词十三首",
            "content": "万里长江一钓丝，萧萧蓬鬓任风吹。微雨过，片帆欹。青山农淡更多奇。",
            "comment": ""
        },
        {
            "title": "与石岩方常簿游白水塘观龙湫",
            "content": "孤灯照不寐，独起行绕床。命驾欲千里，千里债已偿。可怜太拙计，弗学时世妆。癖嗜镌聱牙，拄彼枯贤肠。柴桑赋移居，取友胜面墙。奇文与疑义，相与窥抑扬。愿给薪水役，怀此一瓣香。自分参也鲁，或笑道士狂。吁嗟古之人，踽踽而凉凉。我不欲富贵，修短由上苍，齐奴尔何事，彭祖今何方。庄周蝶体态，淳于蚁侯王。龙湫一瞬息，珠琲万斛强。泛泛莲叶舟，淼淼白水塘。薜荔为我衣，芙蓉为我裳。握石为我饴，采菊为我粻。兴怀自千载，有酒且一觞。",
            "comment": ""
        },
        {
            "title": "赵委顺寄诗山中因次韵",
            "content": "欲言谁与共，冉冉日还斜。绕郭多春树，隔江生暮霞。满堤吹柳絮，一舸泛桃花。唯爱鳊鱼美，垂缗傍古槎。",
            "comment": ""
        },
        {
            "title": "戏效浪仙体",
            "content": "碌碌复碌碌，世事安可卜。马蹶轻四蹄，夔行矜一足。知守吾辙难，遑问羊肠曲。行行复何之，幽人在空谷。",
            "comment": ""
        },
        {
            "title": "渔父词十三首",
            "content": "明月愁人夜未央，篷窗如昼水浪浪。何处笛，起凄凉。梅花喷作一天霜。",
            "comment": ""
        },
        {
            "title": "飞泉",
            "content": "藓壁轻飞雾雨寒，一帘清漱玉珊珊。游鳞莫羡层澜去，镂雪雕冰满肺肝。",
            "comment": ""
        },
        {
            "title": "闻蝉",
            "content": "闭息含真抱叶枯，春风将尽蜕寒肤。绿槐忽作仙人啸，长曳一声山日晡。",
            "comment": ""
        },
        {
            "title": "书会溪郴阳瀑布图后三首",
            "content": "楚山亦瘴疠，湘水多幽灵。高飚雷电激，尽日霰雪零。涤去热恼肠，清风自泠泠。",
            "comment": ""
        },
        {
            "title": "用翁雪舟送春韵三首",
            "content": "锦衣年少不知愁，风雨无端恼客游。万点残红空过眼，一番新绿又从头。夕阳细草堪横笛，野渡重杨可击舟。三百六旬浑是醉，饶春何用苦绸缪。",
            "comment": ""
        },
        {
            "title": "题萧照画山水渔父四轴",
            "content": "裂威严民崖如赤壁，暗想当年学士苏。巨口细鳞新网得，一樽惟有月相娱。",
            "comment": ""
        },
        {
            "title": "舶使王会溪太守赵见泰九日领客枉顾山中赋采",
            "content": "翠节摩秋云，朱轓映朝彩。欣欣两宾主，济济众僚采。此会良已希，斯文固应在。寂寞秋后香，今晨有人采。",
            "comment": "【注释】【原题】：舶使王会溪太守赵见泰九日领客枉顾山中赋采菊东篱下悠然见南山韵十首"
        },
        {
            "title": "赠无庵道人风鉴",
            "content": "采霞以为食，搴云以为衣。饱暖无所为，骑风去如飞。閒将电作镜，照见人精微。欲说不得说，天机本无机。",
            "comment": ""
        },
        {
            "title": "江横信笔",
            "content": "潮汐有赢缩，江横无古今。鱼龙任掀舞，孤月在天心。",
            "comment": ""
        },
        {
            "title": "梅阳郡斋铁庵梅花五首",
            "content": "枯株类铁汉，瘴疟不敢侵。岁寒叶落尽，微见天地心。阳和一点力，生意满故林。至仁雨露泽，不觉沦肌深。",
            "comment": ""
        },
        {
            "title": "渔父词/渔父",
            "content": "琉璃为地水精天。一叶渔舟浪满颠。风肃肃，露娟娟。家在芦花何处边。",
            "comment": ""
        },
        {
            "title": "题瀑布图后",
            "content": "平生托游从，林野乃其趣。出处偶不同，清浊良已忏。解组浣我尘，叩门为君诉。方殷岐黄事，何日当展晤。欲漱岩下泉，蛩驉念同路。默携照胆镜，历历见情愫。韦韠谁为驱，千林泻悬布。初挂冰一帘，晶晶滴珠露。弄电不辍笑，轰谷激电怒。玉虬擘重崖，白昼云雪互。震掉若弗容，俄然脱沉痼。寂寂霜林钟，茫茫虎溪渡。草堂香山基，兴废今几度。诛茅讵为晚，千古一旦暮。与君共兹图，濯濯如振鹭。登眺晨百回，畴能局高步。",
            "comment": ""
        },
        {
            "title": "又渔父四首",
            "content": "海光潋滟月团圆，一颗明珠落玉盘。鸥鹭不知何处宿，白头閒坐把钱竿。",
            "comment": ""
        },
        {
            "title": "次枯崖上人催梅韵",
            "content": "黄叶萧萧雨滴阶，梦魂飞到瀑边梅。遥知楖栗山中老，一日花间一百回。",
            "comment": ""
        },
        {
            "title": "又渔父四首",
            "content": "昨日卖鱼到城郭，暑气千门正炮烙。买酒归来风露凉，始信人间渔父乐。",
            "comment": ""
        },
        {
            "title": "赠林愚庵墨梅",
            "content": "色空已解花光意，香影难随逋老踪。此叟芒端不著蜜，几回曾误壁间蜂。",
            "comment": ""
        },
        {
            "title": "寒食有感",
            "content": "杏粥因怀旧，榆羹岂为春。凭将禁火事，说与乞墦人。",
            "comment": ""
        },
        {
            "title": "咏史八首·黔娄妻",
            "content": "明知正不足，不若斜有馀。破衾有何好，锦绣乃不如。卓哉归人言，贤于五车书。",
            "comment": ""
        },
        {
            "title": "满江红",
            "content": "楼倚虚空。觉人世、不知何处。人缥缈、半檐星斗，一窗风露。潮退沙平凫雁静，夜深月黑鱼龙怒。把清樽、独自笑馀生，成何事。尘埃外，谈高趣。烟波上，题诗句。这美景良宵，且休虚度。梦觉宦情甜似蜡，老来况味酸如醋。念儿曹、南北几时归，情朝暮。",
            "comment": ""
        },
        {
            "title": "渔父词/渔父",
            "content": "江上浪花飞洒天。拍阶鞺鞳屋如船。月不夜，水无边。何处笛声人未眠。",
            "comment": ""
        },
        {
            "title": "赠老溪孚上人",
            "content": "玉涧双盘略彴过，对人扪虱坐鸡窠。煮茶与客早归去，落日前山路更多。",
            "comment": ""
        },
        {
            "title": "�履舜�",
            "content": "白头翁。白头翁。江海为田鱼作粮。相逢只可唤刘四，不受人呼刘四郎。",
            "comment": ""
        },
        {
            "title": "渔父词/渔父",
            "content": "野缆闲移石笋江。旁人争看老眉庞。铺月席，展风窗。飞来何处白鸥双。",
            "comment": ""
        },
        {
            "title": "牧童歌十首",
            "content": "老翁分社酒，匕箸小孩提。黄犊今堪驾，明年学把犂。",
            "comment": ""
        },
        {
            "title": "梅阳郡斋铁庵梅花五首",
            "content": "卓哉诚斋老，驱车陟崔嵬。清风欲洗瘴，驾言为花来。仰止冰玉人，念彼同根荄。思翁不可说，江边重徘徊。",
            "comment": ""
        },
        {
            "title": "东曾梅坡二首",
            "content": "终岁不相见，相逢倾肺肝。堪嗟半生事，安得旧时欢。梅蕊先春白，桂华清露寒。帽云行雨意，薄暮倚栏干。",
            "comment": ""
        },
        {
            "title": "蚤",
            "content": "疾眺若幻术，常笑虱缝拘。动致磨齿牙，害止搔皮肤。纖芥何足云，有人饲于菟。",
            "comment": ""
        },
        {
            "title": "送择斋先生徐大监赴建仓",
            "content": "帝命元臣选外台，南州声望久崔嵬。仓箱早办九年集，原隰欣迎四牡来。父老此时方见日，吏饕平昼忽惊雷。锦衣翠节乡邦重，耿耿文星照上台。",
            "comment": ""
        },
        {
            "title": "渔父词/渔父",
            "content": "远入茫茫无尽边。渔舟来往似行天。敧枕看，不成眠。谁识人间太乙仙。",
            "comment": ""
        },
        {
            "title": "又渔父四首",
            "content": "青山淡淡水悠悠，有客江边孟浪游。渔父相逢欲借问，掉头吟咏不相酬。",
            "comment": ""
        },
        {
            "title": "七爱诗赠程乡令赵君·汉雍丘令刘矩",
            "content": "吾爱刘淑方，礼逊以化彊。谆谆耳提训，语味深且长。忿恚为可忍，莫入鸣弦堂。讼者各感去，从今无他肠。",
            "comment": ""
        },
        {
            "title": "和倪梅村",
            "content": "偶携琴册傍林泉，坐对梅花记往年。鸿燕何心成巧避，夔蚿无语自相怜。才吟瘦影黄昏月，又见残红细雨天。拟把楚骚重载酒，掀髯抵掌话前缘。",
            "comment": ""
        },
        {
            "title": "和博古直五首",
            "content": "涉世思夷涂，理生有常道。抱甕灌我园，充盘戒邻枣。秋色何苍然，惕焉履霜早。伟哉骑鲸人，期兹浣花老。渺渺无穷门，何由拾瑶草。惟爱柴桑翁，称心固云好。",
            "comment": ""
        },
        {
            "title": "九月九日登山",
            "content": "日月百年宽，良辰天不悭。秋来常对菊，情适便登山。户外无尘鞅，篱边有酒颜。当时老彭泽，幽事独相关。",
            "comment": ""
        },
        {
            "title": "寄径山书记悟上人",
            "content": "人间传妙语，尘外更深藏。寝食因吟废，形骸欲坐忘。瘦林秋见鹤，断磬夜闻螀。出定生幽思，窗虚月在廊。",
            "comment": ""
        },
        {
            "title": "咏史八首·朝鲜妇",
            "content": "白首携一壶，乱流去何之。妇呼吻欲裂，彼乃昏不知。箜篌弹复弹，河水风瀰瀰。",
            "comment": ""
        },
        {
            "title": "寄豫章李明府",
            "content": "太白摇芒芒，只在西山阳。常言欲千里，一夜千里长。酒尽还磊磈，出匣鸣干将。兰菊犹有秋，白日安可量。",
            "comment": ""
        },
        {
            "title": "七爱诗赠程乡令赵君·汉中牟令鲁恭",
            "content": "吾爱鲁仲康，治效多致祥。害稼螟犬牙，中牟了无伤。掾惊雉驯扰，儿念雏方将。河南有府尹，其美乃播扬。",
            "comment": ""
        },
        {
            "title": "月岩",
            "content": "皎皎应如欲下弦，为谁长挂此岩前。行人莫笑中空洞，空洞中间尽是天。",
            "comment": ""
        },
        {
            "title": "书会溪郴阳瀑布图后三首",
            "content": "山椒斫寒翠，涧曲披玄图。写此一派润，化作万顷腴。谁知田中禾，粒粒心上珠。",
            "comment": ""
        },
        {
            "title": "明月篇",
            "content": "海贾不爱死，适值骊龙眠。深渊顷刻命，平地千丈川。丈夫岂无志，固为儿女煎。彼美头上粲，它人口中涎。鲛人一滴泪，不肯随漪涟。眼见悬珠人，明月几缺圆。",
            "comment": ""
        },
        {
            "title": "题西山灵峰感应寺",
            "content": "路入灵峰西复西，桄榔叶暗古招提。山僧更在云深处，花落苍苔幽鸟啼。",
            "comment": ""
        },
        {
            "title": "送清老弟归荆湖幕",
            "content": "驱车出闽峤，微宦历江湖。沙塞马蹄疾，水天鸿影孤。楚天时卧鼓，蜀道日飞刍。万里戎旃客，何当表丈夫。",
            "comment": ""
        },
        {
            "title": "再题江横",
            "content": "一榻虚明怀抱幽，水天无际望悠悠。潮来不觉沙洲没，浪打只疑茅屋浮。何处渔人横短笛，有时嫠妇泣孤舟。忘机何必曾相狎，说与江边群白鸥。",
            "comment": ""
        },
        {
            "title": "拙妇吟",
            "content": "生为矮屋女，本乏超世姿。苟焉执丝枲，安得组绣奇。人各爱厥子，骄养随所宜。今晨嫁朱门，装束弗适时。尊嫜不厌拙，邻曲莫见嗤。或有劝我言，学扫长蛾眉。妾妇前致辞，拙性不可移。谁能事膏沐，随人作妍媸。采采南涧苹，心事涧水知。在家尽子识，为妇尽妇仪。如何织锦字，更制回文诗。",
            "comment": ""
        },
        {
            "title": "次清老弟韵",
            "content": "恐负东风约，清吟野步迟。淡烟杨柳外，微雨海棠时。远寄千杯绿，多情两鬓丝。閒愁须遣尽，蜂蝶不堪羁。",
            "comment": ""
        },
        {
            "title": "子别母呈所翁陈先生",
            "content": "子别母，欲别牵衣意何苦。母有众儿俱母怜，儿无别母儿谁乳。海恶宁匪蛟，山饕莫如虎。小大不相弃，高深自为扈。万古天地中，何得如母所。披絮成踟蹰，履霜正凄楚。不见城上乌，相随八九子。反哺何足云，慈乌乃如此。引翼且莫高，短翅将千里。",
            "comment": ""
        },
        {
            "title": "山园芍药忽有花喜而赋",
            "content": "披草篱根问旧花，一番春事又萌芽。非因老态逢时感，只怨昏瞳作雾遮。何处而今寻烂漫，不图于此见英华。翻阶自合流芳咏，可惜飘零野客家。",
            "comment": ""
        },
        {
            "title": "投后村先生刘尚书",
            "content": "采松北山下，日与樵者亲。寸尺拾遗坠，时以供炊薪。日跻白云冈，暮宿芳草滨。疏泉溉其本，镜心澄尔神。上有千岁鹤，羽仪何振振。清唳返华表，感时怀凤麟。下有千年苓，剥落惟本真。久乃莹雪玉，服之祛凡尘。清风发万籁，天窍鸣惊人。严霜肃四宇，玉立古柏身。桃李众自托，六合惟一根。梅竹亦有性，岁寒争卜邻。茑萝尔微彙，愿乞青云津。逡巡不敢止，百年在兹辰。",
            "comment": ""
        },
        {
            "title": "岁旦勉田邻",
            "content": "岁律从新泰道亨，出门欣见麦青青。已无关外石壕吏，遥望城头紫气星。往事莫追由世数，宽恩频下为生灵。而今颇觉农为重，说与村村父老听。",
            "comment": ""
        },
        {
            "title": "九日简留松涧",
            "content": "瀼瀼白露坠，独起行绕篱。岂泥兹晨游，偶谐昔人期。白衣已缥缈，幅巾自淋漓。举杯泛寒荣，何以慰所思。登山极野望，涕泗空涟洏。戚戚霜叶语，雁过鸣声悲。参军尔何事，帽侧无人知。莫轻一时谑，贻此千载嗤。餐英饮沆瀣，政坐骚人痴。起酹彭泽翁，此意堪语谁。",
            "comment": ""
        },
        {
            "title": "蜘蛛",
            "content": "轻丝出皤腹，口织不用梭。前身岂虞人，所食在网罗。茆栏亦可罥，如此豸者何。",
            "comment": ""
        },
        {
            "title": "密蜂",
            "content": "四时有佳卉，两股不停探。花露本清冽，安用如许甘。平生事苦口，气味转不谙。",
            "comment": ""
        },
        {
            "title": "舶使王会溪太守赵见泰九日领客枉顾山中赋采",
            "content": "龙山在何许，驱车故城东。壮游值佳月，高怀激清风。深知孟万年，独有柴桑翁。至今佳传香，索之迷芳丛。",
            "comment": "【注释】【原题】：舶使王会溪太守赵见泰九日领客枉顾山中赋采菊东篱下悠然见南山韵十首"
        },
        {
            "title": "梅阳郡斋铁庵梅花五首",
            "content": "孤山隐君子，搜索入幻眇。方且判鸿蒙，倏尔得一窍。童鹤俱不知，吟成忽自笑。悠然脱情尘，高标立寒峭。",
            "comment": ""
        },
        {
            "title": "渔父词/渔父",
            "content": "葭荻横披众木东。浪花如雪晚来风。云母幌，水晶宫。莲花一叶白头翁。",
            "comment": ""
        },
        {
            "title": "梅阳郡斋铁庵梅花五首",
            "content": "广平一寸铁，不信句炼柔。犹疑雪月竞，韬玉无处求。神人藐姑射，夜趁嫦娥游。缥缈不可见，天风想琳璆。",
            "comment": ""
        },
        {
            "title": "书香炉瀑布图后",
            "content": "飞流三百丈，日射碧琉璃。一气何终极，淋漓自不知。",
            "comment": ""
        },
        {
            "title": "上舶使监丞王会溪",
            "content": "抗意欲窥奇，栖潛在郡帙。犹疑甕为天，岂信肓问日。清晨非梦寐，见此五色笔。寒光动斗牛，馀照堕圭荜。目前千古在，吾故一日失。至道涵深纯，大雅藏僩瑟。怀兹泉石心，贲之林野质。百年岂不短，万羡从此毕。倘云可与语，敢惮行以膝。",
            "comment": ""
        },
        {
            "title": "西岩",
            "content": "石路层层碧藓花，矮窗低户足烟霞。愁闻独鹤悲寒角，静阅群蜂凑晚衙。野菜旋挑奚待糁，石泉新汲自煎茶。炉熏销尽抛书卷，閒倚阑干看日斜。",
            "comment": ""
        },
        {
            "title": "重游武夷偶成櫂歌一首",
            "content": "一派弯环九曲溪，溪深溪浅净无泥。鹭鸶不作窥鱼计，飞入屏风也似迷。",
            "comment": ""
        },
        {
            "title": "和博古直五首",
            "content": "圣门蔼徒众，几人得称贤。美哉全玉人，履行师渊骞。寒日辟芦絮，饥倚负郭田。所乐者何事，至道森乎前。岂必挟日月，地行即飞仙。刀圭傥可觅，何处今赤泉。",
            "comment": ""
        },
        {
            "title": "题萧照画山水渔父四轴",
            "content": "野航偶击梅花下，人在梅花与雪俱。直钩情知鱼不食，一丝终日挂冰壶。",
            "comment": ""
        },
        {
            "title": "东曾梅坡二首",
            "content": "靡靡秋已驶，眇焉幽思殷。美人百尺楼，修帽千丈云。白驹古难絷，寒蛩今畏闻。得酒且共隐，莫惑纸上文。",
            "comment": ""
        },
        {
            "title": "题叶寄杨芸夫",
            "content": "吟得秋风老，敲窗意转深。凭将林下事，为寄与知音。",
            "comment": ""
        },
        {
            "title": "送刘童子试艺天京",
            "content": "硗硗头角出群玉，炯炯瞳人剪秋漪。神光理作照书月，一览千古无复遗。殊科自可献上国，况能文艺超等夷。河洛图书识蕴奥，更明爻象通神蓍。阵分八势演古法，操弓挟矢动有仪。眼前大要固如此，有人头白俱不知。当今所重不在宝，弓旌聘召方四驰。岂无古人已成算，时乖事异难设施。秋风边尘浩无际，纶巾羽扇思见之。终军弃繻繻尚在，刘晏正字字或欹。",
            "comment": ""
        },
        {
            "title": "题深省庵",
            "content": "结草为庵寄一枝，钟鱼聊复事清规。野蔬入供无人识，古柏为香有佛知。频去饮泉非为渴，偶来坐石忽忘饥。常谈且接头陀伴，欲说上乘空费辞。",
            "comment": ""
        },
        {
            "title": "舶使王会溪太守赵见泰九日领客枉顾山中赋采",
            "content": "淡淡暮秋色，行行绕疏篱。最爱重九名，拟和柴桑诗。风流足千载，感慨彼一时。此日不易得，有酒安可辞。",
            "comment": "【注释】【原题】：舶使王会溪太守赵见泰九日领客枉顾山中赋采菊东篱下悠然见南山韵十首"
        },
        {
            "title": "题纯阳洞",
            "content": "路入松萝去，閒眠石顶云。半宵忽闻虎，六月不飞蚊。烟郭多年画，晴畴破衲纹。世无俱绝烂，持钵不如耘。",
            "comment": ""
        },
        {
            "title": "见山台",
            "content": "叠石生幽云，层台起修竹。群山不出门，一日俱在目。远眺极悠悠，男儿岂碌碌。宝匣长夜鸣，黄金几时築。此事谁与论，掀髯对云麓。",
            "comment": ""
        },
        {
            "title": "近重阳作",
            "content": "满城风雨近重阳，悟竹萧萧欲断肠。敢望白衣来送酒，拟将黄菊去为粮。击萸安得山堪避，落帽岂无人在旁。千载风流心独会，饮泉亦足慰凄凉。",
            "comment": ""
        },
        {
            "title": "牧童歌十首",
            "content": "倦来牛背卧，一觉度前冈。牛饱儿呼馁，归来煨芋香。",
            "comment": ""
        },
        {
            "title": "风雨终夜独坐不寐",
            "content": "风雨潇潇到夜终，夜寒一室坐虚空。何当乐与二三子，免使凄其六一翁。老大自甘为老大，穷通休苦较穷通。此心不作窥园想，流水落花春梦中。",
            "comment": ""
        },
        {
            "title": "书会溪郴阳瀑布图后三首",
            "content": "千山六月火，可使金石然。怀兹水一滴，想彼心千年。愿君倒天瓢，流泽无中边。",
            "comment": ""
        },
        {
            "title": "题赠枯崖",
            "content": "玉麈无心试出拈，山房春静燕窥檐。相思独上青霞顶，閒倚栏干望塔尖。",
            "comment": ""
        },
        {
            "title": "白须",
            "content": "月照当襟雪，终剪施摩诘。我作白须行，而得养生术。",
            "comment": ""
        },
        {
            "title": "题武夷",
            "content": "九曲诸峰向背殊，丹青虽巧不能模。堂堂标致高如许，灵迹何须问有无。",
            "comment": ""
        },
        {
            "title": "田无秋兴",
            "content": "草屋柴门风露凉，寒瓜收蔓力锄荒。新栽莙薘恰逢雨，欲剪芹蓝犹待霜。牧竖归来煨芋熟，田翁相就泼醅香。里胥偶报徵苗急，自辟閒畦早築场。",
            "comment": ""
        },
        {
            "title": "蚁",
            "content": "玄驹不可絷，若象宁无端。南柯二十载，梦觉指一弹。谁云丘垤微，转觉天地宽。",
            "comment": ""
        },
        {
            "title": "夜闻邻笛",
            "content": "幽梦初回漏未央，起闻邻笛倍凄凉。不知何处石崖裂，忽送一声江水长。短棹清风怀赤壁，断垣斜月隐山阳。犹疑吹到梅花落，不见梅花空搅肠。",
            "comment": ""
        },
        {
            "title": "沧浪亭",
            "content": "晓色桃蒸霞，春阴柳垂雾。为问桥下船，沿流到何处。",
            "comment": ""
        },
        {
            "title": "六和塔僧房",
            "content": "天风语檐铃，苍霭藏古殿。穿竹逢缁衣，拈花对黄面。谁把山水心，为我露一线。推窗古树隙，空水还匹练。山色忽有无，潮来半空溅。须臾簸舟楫，木叶飞片片。鱼暇瓷掀舞，洲渚入{左火右平}炼。山僧寂无言，千帆阅将遍。",
            "comment": ""
        },
        {
            "title": "棹歌",
            "content": "鼓枻归骈来，蓑风鸣策策。明月倾我壶，沧浪天一碧。",
            "comment": ""
        },
        {
            "title": "渔父词十三首",
            "content": "搔首推篷晓色新，雪花飘瞥大江滨。渔父醉，不收缗。白髭红颊玉为人。",
            "comment": ""
        },
        {
            "title": "愁剧忽失笑",
            "content": "愁剧忽失笑，不觉心夷然。量珠成斗笑不卖，鎔金为海愁不煎。蜜蜂与蓼虫，生死甘苦缘。今也不为乐，人有几百年。士龙莫笑跌落水，水中不著此笑仙。",
            "comment": ""
        },
        {
            "title": "闻蟋蟀有感",
            "content": "煎煎促谁织，机杼咽空林。何处露藂下，入人秋思深。清灯一线泪，孤枕百年心。此意知谁会，悠然太古音。",
            "comment": ""
        },
        {
            "title": "百花洲梅",
            "content": "孤根宁不在栽培，枝北枝南春一回。尽道游鱼是佳谶，不知洲上有花魁。",
            "comment": ""
        },
        {
            "title": "约赵委顺北山试泉",
            "content": "拟寻青竹杖，同访白云龛。野茗春深苦，山泉雨后甘。鸟声尘梦醒，花事午风酣。静趣期心会，逢人勿费谈。",
            "comment": ""
        },
        {
            "title": "题画竹扇寄友",
            "content": "明月二千里，清风一万竿。相思写不得，写出梦来看。",
            "comment": ""
        },
        {
            "title": "梅阳壬申劭农偶成书呈同官",
            "content": "举酒劝尔农，更为我侬劝。车笠虽不同，所谐此盂饭。或耕在菑畲，或耕在方寸。膏雨足一犁，田头怯呼唤。五百维莠骄，胥徒乃蟊患。与国充耘耔，勿使地蒿蔓。幻体饥渴同，世味甘苦半。盘中一粒餐，锄下几滴汗。光阴驶历块，彼此不可玩。岂为许行言，劝课在兹旦。老父倾耳听，童稚绕屏看。相顾持我语，取信如执券。安得慵耕人，从今不言倦。",
            "comment": ""
        },
        {
            "title": "送远曲别苇航",
            "content": "驱车晨出门，薄酒持送君。离心一寸铁，修岭千重云。遥怜风雨夜，应念霜雪群。猿鹤岂敢怨，所期在斯文。",
            "comment": ""
        },
        {
            "title": "石潭观鱼",
            "content": "拂石搘颐久，閒心寂似初。不知浑是水，宁觉我非鱼。欲数犹疑幻，相看若在虚。星星双鬓影，何事入方诸。",
            "comment": ""
        },
        {
            "title": "又渔父词二首",
            "content": "白水塘边白鹭飞，龙湫山下鲫鱼肥。欹雨笠，着云衣。",
            "comment": ""
        },
        {
            "title": "春晓闻禽",
            "content": "唤回春梦几声禽，涧草岩花动此心。搔首偶然自失笑，不知何处是山林。",
            "comment": ""
        },
        {
            "title": "种麦",
            "content": "荒林僻左地，时已及来牟。颇学鸦种麦，可怜人代牛。莫言耒耜苦，且愿甲兵休。来岁如旋磨，机轮向瀑流。",
            "comment": ""
        },
        {
            "title": "次韵",
            "content": "绝顶秋高风露寒，倚阑心事到梅间。谁知岁晚相思意，欲种梅花满此山。",
            "comment": ""
        },
        {
            "title": "心泉",
            "content": "来寻万古意，聊结此生缘。久视都无物，中间只见天。灵根何处觅，露液晓初鲜。白发今如此，扪松忆少年。",
            "comment": ""
        },
        {
            "title": "悼亡",
            "content": "百岁期偕老，半生尘梦讹。方谐委奋事，忍作鼓盆歌。野水悲苹藻，秋风泣薜萝。青灯课子诵，此意念君多。",
            "comment": ""
        },
        {
            "title": "濯足瀑下",
            "content": "石峡轰轰作雷吼，白虹飞趋电光走。老蛟搅起阴壑藏，电雪当空射琼玖。禅僧倚锡疑欲飞，儿童惊呼不停口。山夫伸足承下沫，阴风凛凛生毛发。雨飞如箭任不知，旁人休猜铁为骨。",
            "comment": ""
        },
        {
            "title": "水碓",
            "content": "午枕閒随梦出尘，觉来不记是城闉。寂无人语惟闻碓，恐有穿腰持石人。",
            "comment": ""
        },
        {
            "title": "閒坐海观兴致悠然是时月白如昼",
            "content": "一笑灵龟尾曳涂，扁舟聊复寄菰蒲。潮生潮落帆来去，云卷云舒山有无。风定若教胥怒息，月明空忆蠡游孤。渔翁不识人间事，白发青蓑酒满壶。",
            "comment": ""
        },
        {
            "title": "仲冬下浣会同僚游东岩",
            "content": "羽人脱屣去，古洞留嵌岩。白云亦世态，随风蜕其缄。石饴已何许，谁能味其甘。土偶寂不语，樵牧同此龛。坎坎击石鼓，归去夸彼谈。遂使蜡屐人，于此移其贪。猗桐植翠盖，翳翳当薰南。琤然激石溜，燕坐心默参。朝暮岂异理，莫诳狙四三。暄凉得其适，所讶非瘴岚。梅花对白发，风前雪鬖鬖。挥觞属同僚，出语谐酸咸。犹拘铁汉语，饮之不至酣。托诗纪曾游，谁将铁为庵。",
            "comment": ""
        },
        {
            "title": "和漳浦余明府",
            "content": "割鸡荐鸾刀，飞凫蹑仙迹。惠与清漳流，名高鲁山石。廉谦今所难，吾道帜可赤。作县既有箴，救世岂无策。涧水疑鸣琴，中宵起人忆。",
            "comment": ""
        },
        {
            "title": "送使君给事常东轩先生",
            "content": "锋车洛阳道，秋日旌旗光。松阴父老语，何计攀夕郎。南泉昔乐土，画戟深凝香。今为雕瘵区，盐米忧仓皇。一食不遑暇，众哺安能忘。时哉异直倪，心乎爱龚黄。报政未期年，丹诏飞十行。正阳初继离，化瑟方再张。岂无兰蕙丛，所思在孤芳。履声到星辰，泰阶列寒芒。睠怀赤子情，启齿玉帝旁。唐相有遗烈，至今留甘棠。",
            "comment": ""
        },
        {
            "title": "渔父词十三首",
            "content": "飘忽狂风一霎间，长鱼吹浪势如山。牢击缆，蓼花湾。白鸥沙上伴人閒。",
            "comment": ""
        },
        {
            "title": "牧童歌十首",
            "content": "软坡便伫犊，凉荫聚群髫。一竖忽然起，恐牛残豆苗。",
            "comment": ""
        },
        {
            "title": "咏狸",
            "content": "买鱼日日与狌狸，捕鼠有心奚待饥。但免翻盆与覆碗，何须要见血淋漓。",
            "comment": ""
        },
        {
            "title": "雨中见梅泫然而作",
            "content": "梦绕孤山欲断魂，竹篱茅舍雨纷纷。何心更作巡檐事，明月枝头照泪痕。",
            "comment": ""
        },
        {
            "title": "送使君右司赵是斋",
            "content": "皦皦惠山泉，脉脉天上潢。中含五色文，时吐千丈光。人间尘土腥，聊复褰我裳。南州六月暑，千里蝎欲狂。借此一掬润，冰雪生肝肠。谁起心中炎，夺我脑上凉。我愿去为龙，为雨膏八荒。年年刺桐华，树树皆甘棠。",
            "comment": ""
        },
        {
            "title": "扪虱",
            "content": "上即居人头，下即居人身。夙岂为人食，今乃务食人。不必劳爪掐，聊以扪对宾。",
            "comment": ""
        },
        {
            "title": "友人余兄归小诗寄胡苇航",
            "content": "别去又梅时，夷涂岂倦驰。能存二顷事，宁畏十年迟。耐冷心如铁。因吟鬓欲丝。犹嫌夜来梦，不解说相思。",
            "comment": ""
        },
        {
            "title": "咏史八首·乐羊子妻",
            "content": "拾遗戒不受，见金等沙泥。对姑不能食，又愧他舍鸡。其视取枣人，冰炭恐不齐。",
            "comment": ""
        },
        {
            "title": "古意答胡苇航",
            "content": "偃蹇当风松，四望无宁枝。茑萝空自缠，鸾凤非所羁。固乏栋梁具，聊耸岩壑姿。岂无深林柯，百尺悬旌麾。下有千岁苓，勿使行人知。",
            "comment": ""
        },
        {
            "title": "用翁雪舟送春韵三首",
            "content": "隙驹如箭未堪怜，晴雨悲欢付自然。九十春光能几日，一番花信又明年。残红数点心终在，垂柳千丝意许妍。说与游人莫惆怅，绿阴幽草一般天。",
            "comment": ""
        },
        {
            "title": "渔父词十三首",
            "content": "清晓朦胧古渡头，烟中人语櫓声柔。云五色，蜃成楼。鸡鸣日出似罗浮。",
            "comment": ""
        },
        {
            "title": "郊行有感",
            "content": "鸡犬不鸣何处村，颓檐破壁问谁门。蓬蒿满地田园在，瓦砾如山井臼存。青草髑髅疑是梦，白头老父泣无言。谘诹邻旧多为鬼，倚仗徘徊堪断魂。",
            "comment": ""
        },
        {
            "title": "舶使王会溪太守赵见泰九日领客枉顾山中赋采",
            "content": "百年岂非长，流光迅飞电。月渚愁滨鸿，风檐凄去燕。鸿燕胡独乖，参辰岂相见。念此霜中英，良时不妨殿。",
            "comment": "【注释】【原题】：舶使王会溪太守赵见泰九日领客枉顾山中赋采菊东篱下悠然见南山韵十首"
        },
        {
            "title": "渔父词/渔父",
            "content": "白首渔郎不解愁。长歌箕踞亦风流。江上事，寄蜉蝣。灵均那更恨悠悠。",
            "comment": ""
        },
        {
            "title": "寄老溪上人",
            "content": "已知山是石，挂起碧筇条。家在黄梅树，门当独木桥。寡交因犬恶，默坐听蝉调。同道何时过，心慵不见招。",
            "comment": ""
        },
        {
            "title": "送孙耕山",
            "content": "梅落痴风寒贔贔，海雁惊春动归思。蹇驴石磴空踟蹰，黄犊青山劳梦寐。千载休疑漱石讹，几人堪说种瓜事。南州高士不可攀，俗吏空餐抱深媿。",
            "comment": ""
        },
        {
            "title": "江上闻笛",
            "content": "笛声何处水茫茫，潮落沙寒月照廊。嵇吕成尘不可觅，满襟清泪忆山阳。",
            "comment": ""
        },
        {
            "title": "渔父词十三首",
            "content": "江渚春风澹荡时，斜阳芳草鹧鸪飞。莼菜滑，白鱼肥。浮家泛宅不曾归。",
            "comment": ""
        },
        {
            "title": "赠隐者",
            "content": "自是山林僻，何心与世疏。土铛三合米，竹牖半床书。月树迷归鹤，沙泉数过鱼。无人觅巢许，不必更深居。",
            "comment": ""
        },
        {
            "title": "和博古直五首",
            "content": "旷兹历亿劫，矧此浮云身。桑枢弗言病，驷马休笑贫。栖栖鲁中叟，救世诚艰辛。鸟兽岂同群，由也徒问津。人世弹指顷，沧海三扬尘。扬尘不可诘，济川岂无人。",
            "comment": ""
        },
        {
            "title": "寄石隐",
            "content": "闭门十日雨，破屋砌生苔。此意何人会，抱琴来不来。",
            "comment": ""
        },
        {
            "title": "题金粟洞",
            "content": "天风吹绝顶，小立思生豪。遥海望无际，众峰疑避高。龙留神骨去，犀敛夜光韬。惟爱瑶池水，寻云学种桃。",
            "comment": ""
        },
        {
            "title": "赠洪都高士萧野鹤",
            "content": "自从华表去蹁跹，縠顶丹深不计年。万里孤光中夜月，一声清唳九重天。偶然梦觉思辽海，不是饥驱向野田。赤壁秋高风露下，无心曾唤老坡仙。",
            "comment": ""
        },
        {
            "title": "招枯崖悟上人住山",
            "content": "山僧如病鹤，意气独离群。思共孤峰月，閒分半榻云。井华晨起汲，瀑布夜深闻。相向无言说，窗间草木欣。",
            "comment": ""
        },
        {
            "title": "挽吕秘书",
            "content": "玉阶空忆去，破屋古梅旁。犹讶黯言直，不磨迁史良。葵心犹白发，槐梦落黄粱。最后龙门客，恩深涕泗滂。",
            "comment": ""
        },
        {
            "title": "回谒蓝主簿道傍见梅偶成",
            "content": "谁家一树铁斜欹，的皪疏花出短篱。黄叶久随风卷地，幽姿当与雪同时。白头朔漠穷苏武，瘦骨西山饿伯夷。三嗅清芬一杯水，徘徊无语笑掀眉。",
            "comment": ""
        },
        {
            "title": "蚊二首",
            "content": "白日沿沟渠，中宵隐堂奥。独处招燎烟，几人有良帱。眶睫知若何，口觜有计暴。",
            "comment": ""
        },
        {
            "title": "题江心寺",
            "content": "闻说东瓯胜，兹游心颇降。江心浮一寺，水面立双幢。路绝帆当户，潮回月漾窗。悠悠怀古思，把酒酹渔釭。",
            "comment": ""
        },
        {
            "title": "书滴翠岩壁",
            "content": "萝衣湿寒翠，苔锦上嶙峋。一榻千峰里，因诗忆古人。",
            "comment": ""
        },
        {
            "title": "春阴偶成柬枯崖",
            "content": "砌藓频侵绿，野花相避红。不知昏与昼，惟见雨和风。有酒为寒尽，无诗非景穷。地炉煨芋火，时约老僧同。",
            "comment": ""
        },
        {
            "title": "饭牛歌",
            "content": "新秧插遍水盈畴，童穉相呼去饭牛。极目平坡烟草细，歌声何处雨飕飕。",
            "comment": ""
        },
        {
            "title": "题梅窗啸月图",
            "content": "梅花纸帐梦，耿耿欲宵残。何处幽人啸，一窗明月寒。素光流肺腑，清响动岩峦。拥膝无言语，归来意自叹。",
            "comment": ""
        },
        {
            "title": "咏史八首·陶侃母",
            "content": "坩鮓有几许，直欲致一甘。岂知圣善意，见此转不堪。此母天下母，清风使人惭。",
            "comment": ""
        },
        {
            "title": "赠日者王谈天",
            "content": "问天天不言，君更欲谈天。只且话明日，岂须穷百年。已灵机石事，犹梦蚁柯边。为扣希夷老，如何尚爱眠。",
            "comment": ""
        },
        {
            "title": "神骏歌送赵委顺就漕",
            "content": "神骏不受羁，岂知日千里。小试秋风前，烁烁电光起。何须金络脑，不用珊瑚鞭。徐看血汗沫，透出青连钱。飞去度赤水，横行抹燕山，持归献天子，高列十二闲。渴饮水底月，饥餐草头珠。轻摇玉尘尾，侧碾青氍毹。振鬣长鸣谢伯乐，千秋万古八骏图。",
            "comment": ""
        },
        {
            "title": "和杨芸斋送枯崖住兴福韵",
            "content": "一夜春光到竹门，东风拂拂动閒云。钳鎚粗了人间债，瓶锡暂抛林下群。烟塔忽惊当户立，霜钟犹记旧山闻。高谈亹亹天花落，老衲廊头意自欣。",
            "comment": ""
        },
        {
            "title": "枸杞井",
            "content": "四时可以采，不采当自荣。青条覆碧甃，见此眼已明。目为仙人杖，其事因长生。饮此枸杞水，与结千岁盟。",
            "comment": ""
        },
        {
            "title": "友人若木余兄告归诗以送之",
            "content": "两年游海国，一半在山扉。政喜沙鸥狎，忽惊辽鹤归。苦吟黄叶落，凝睇白云飞。志已坚亲养，难分薜荔衣。",
            "comment": ""
        },
        {
            "title": "梅阳郡斋铁庵梅花五首",
            "content": "江南擅名胜，雅爱陆敬风。岂无可以赠，折枝寄邮筒。缄香不敢泄，千里一寸衷。对雪感岁暮，白头谩西东。",
            "comment": ""
        },
        {
            "title": "赋枸杞",
            "content": "神草如蓬世不知，壁间墙角自离离。辛盘空芼仙人杖，药斧惟寻地骨皮。千岁未逢朱孺子，四时堪供陆天随。霜晨忽讶春樱熟，閒摘殷红绕断篱。",
            "comment": ""
        },
        {
            "title": "渔父词十三首",
            "content": "野缆閒移石笋江，旁人争看老眉厖。铺月席，展风窗。飞来何处白鸥双。",
            "comment": ""
        },
        {
            "title": "亦竹轩",
            "content": "娟娟竹上露，泠泠竹间风。风露自高洁，轩窗亦玲珑。明月散清影，独起行绕丛。缅怀爱竹人，气味千载同。",
            "comment": ""
        },
        {
            "title": "送枯崖悟上人省觐三山",
            "content": "遍踏长松影，行吟入画屏。秋江一叶渡，落日数峰青。白发干新梦，黄花制晚龄。片云何日会，重约在林扃。",
            "comment": ""
        },
        {
            "title": "促织",
            "content": "炎夏居壁根，凉秋噪篱侧。安得懒妇名，岂其旷乃职。不念作茧劳，徒能促人织。",
            "comment": ""
        },
        {
            "title": "寄石隐老屿上人",
            "content": "已约岩头同数宿，如何消息竟茫然。抱琴有意弹明月，采药无心到绝巅。不过虎溪安得笑，偶逢醉石便欹眠。山林此乐而今少，一日相从是宿缘。",
            "comment": ""
        },
        {
            "title": "重阳",
            "content": "黄花浑似旧，白发忽惊新。争说参军帽，谁怜处士巾。折腰宁不辱，有酒未为贫。绝爱南山色，相看意转真。",
            "comment": ""
        },
        {
            "title": "春日闻禽戏题寓廨",
            "content": "隔墙听幽哢，入坐春隔隔。午梦恬不成，始知身在笼。",
            "comment": ""
        },
        {
            "title": "画船",
            "content": "世路羊肠姑已之，扁舟我欲问冰夷。只因吏部酷好酒，岂是鸡林要售诗。万事不如潮有信，寸心唯赖月相知。斜风细雨休归去，此政老翁沉醉时。",
            "comment": ""
        },
        {
            "title": "游金山寺呈茂老",
            "content": "长江气势何雄雄，波心幻出青莲宫。江流万古浮不去，疑有根蒂谁能穷。遡流远见一培塿，传闻壮观疑谈空。风帆渐迫惊诡异，金碧还绕深蒙茸。小船破浪与客去，击缆阶石穿玲珑。门前笔架水面立，波涛日夕相撞舂。重楼複道费登陟，面面奇怪陟不同。丹徒西望耸观阁，淮海大块居其东。倚栏檐外水转窄，飞鸿没处明双瞳。与僧煮茗话今古，莫穷幻眇窥鸿蒙。瀛洲方丈在何许，骑牛觅牛休憧憧。遥指危樯夜泊处，惊飚飘簸如飞蓬。禅关深闭浪打屋，夜定不动猜游龙。清游适值九月九，汲泉细摘黄花丛。水上登高复谁信，证明赖有今远公。登堂恍惚见坡印，瓣香起敬仙佛踪。想像形容记言语，涕零心恻生不逢。未穷清兴下山去，扁舟一瞬在阆风。作诗聊复纪游迹，来寻此迹何时重。",
            "comment": ""
        },
        {
            "title": "七爱诗赠程乡令赵君·唐鲁山令元德秀",
            "content": "吾爱元紫芝，卓尔不可移。盗虎孰小大，许办虎归尸。音乐第胜负，蔿于遭殊知。岁满何所为，柴车一缣随。",
            "comment": ""
        },
        {
            "title": "喷玉布",
            "content": "苍珉卧偃蹇，飞琼漱潺湲。东野喷玉布，庐山谷帘泉。玉斧敲寒闵，随风走连卷。清声足洗耳，枕流恐徒然。",
            "comment": ""
        },
        {
            "title": "送沈保叔国谕试艺右庠",
            "content": "读书读心不读迹，以言易言竟何益。射弓射志不射箭，以力假力何足羡。因蹄得兔蹄安用，以虎视石虎则中。设科取艺良已拘，分毫得失如摴蒲。微官况复多绳墨，千里思驰困羁勒。生女嫁属他人屋，生男不出出许国。堂堂八尺无创瘢，如斗金印栀蜡颜。一条秋水持赠君，腰间愿看生风云。君不见唐家将相娄师德，也曾应诏红抹额。挝钟饮酒皆儿嬉，握拳透爪真男儿。",
            "comment": ""
        },
        {
            "title": "读可翁閒坐偈",
            "content": "夜久风浪息，骊龙弄颔珠。水怪不敢动，明月满江湖。",
            "comment": ""
        },
        {
            "title": "江横暮景",
            "content": "独倚阑干对落霞，垂杨古渡欲栖鸦。渔翁何处烟藏浦，白鹭成群月浸沙。泪落西风叫黄鹄，酒阑深夜听琵琶。谁人得似鸱夷子，一叶浮云总是家。",
            "comment": ""
        },
        {
            "title": "闻鸡",
            "content": "无数穷檐苦夜悠，一声惊散枕边愁。天家合把黄金铸，置向午头赦九州。",
            "comment": ""
        },
        {
            "title": "白水岩",
            "content": "泰山有积霤，坤媪乃善藏。何时发灵秘，一脉流膏滂。至仁及物意，后世疑滥觞。螭蟠久懒卧，辟易离电光。丰隆亦豪举，夜半驱阿香。天鼓何处来，大雪惊飘扬。飞星杂雨射，怒雹翻飙狂。倚栏两眼眩，应接俱弗遑。吕梁三十仞，吾闻老蒙庄。行歌不惮险，习坎守故常。峨眉有仙伯，佛迹窥荒唐。濯足弄海月，戏侮相颉颃。堪笑失筹人，气骨何羸尪。醉呼李太白，欲制芙蓉裳。此泉愿为酒，万斛输沧浪。简寂耿我梦，九叠迂我肠。雁荡更诡异，龙湫舞堂堂。何当寄鹏翼，瞬息天一方。仙人笑擘脯，沧海观种桑。人世弹指顷，万古天地长。",
            "comment": ""
        },
        {
            "title": "山中秋晓",
            "content": "命策空山风露冷，野花无数不知名。林丛深处无人问，时吐秋芬一样清。",
            "comment": ""
        },
        {
            "title": "郊意",
            "content": "清晨起搔头，荷锄出门去。露湿野草花，香来不知处。",
            "comment": ""
        },
        {
            "title": "送庄纠之官蒲阳",
            "content": "荷橐蔼诸孙，英英列戟门。能声家有谱，清识郡无冤。松影旌旗道，梅花玉雪村。亲庭两驿便，时得问凉暄。",
            "comment": ""
        },
        {
            "title": "贺新郎",
            "content": "铁笛穿花去。问长安、市上生涯，而今何似。破帽青衫尘满面。不识何人共语。且面壁、听风雨。惟我虚中元识破，笑人间、日月无停杼。名与利，莫轻许。人生穷达皆天铸。试灯前、为问灵龟，劝君休怒。心肯命通元有数，何幸知音记取。季主也、应留得住。百岁光阴弹指过，算伯夷、盗跖俱尘土。心一寸，人千古。",
            "comment": ""
        },
        {
            "title": "菊露谣",
            "content": "清晨采黄菊，露滴露花丛。黄花泣白露，白露唏秋风。秋风莫相试，菊薤心不同。薤露明朝落不落，黄华独老秋风中。",
            "comment": ""
        },
        {
            "title": "舶使王会溪太守赵见泰九日领客枉顾山中赋采",
            "content": "晨策登青霞，众峰郁绸缪。举目嗟新亭，缅怀忆神州。酣觞气磊磊，感物心悠悠。伟哉此二翁，高风继前修。",
            "comment": "【注释】【原题】：舶使王会溪太守赵见泰九日领客枉顾山中赋采菊东篱下悠然见南山韵十首"
        },
        {
            "title": "登师姑岩怀古十韵",
            "content": "郭中爱青山，推窗纳青碧。不见山中人，白云自堆积。登睇廓悠悠，此眼亦已窄。但见寰中尘，不见尘中客。相去讵几许，恍若万里隔。日暮攀崔嵬，泫然感畴昔。蜀道无人行，嵩山绝蹄迹。岂无九回肠，安得双飞翮。倾我百壶酒，抚此千丈石。不知蜡屐翁，著得几量屐。",
            "comment": ""
        },
        {
            "title": "古意",
            "content": "梳鬟照寒泚，寒泚知贞胸。整鬟摘秋芳，秋芳无冶容。平生几偃蹇，今逐梁君鸿。既甘布裙绩，宁厌短褐舂。剔目信已笃，刲耳何所从。独抚箜篌谣，河流自潨潨。",
            "comment": ""
        },
        {
            "title": "心泉二首",
            "content": "骤来惊辟易，久视益虚无。咫尺星堪摘，波摇又走珠。",
            "comment": ""
        },
        {
            "title": "寄何我轩",
            "content": "十年不见此髯翁，笑我而今鬓亦蓬。几度因诗亲水部，一廻看剑泣山公。无心尘世云移岫，极目仙壶浪拍空。痛饮剧谈非是梦，寸丹长与荔枝红。",
            "comment": ""
        },
        {
            "title": "牧童歌十首",
            "content": "前山飞暮雨，牛上展青蓑。回首牛呼犊，哀音儿唱歌。",
            "comment": ""
        },
        {
            "title": "咏史八首·鲍宣妻",
            "content": "幡然弃旧习，布裙牵鹿车。拜姑礼云毕，提甕汲自如。富贵此一时，何可忘厥初。",
            "comment": ""
        },
        {
            "title": "挽仁山杨先生",
            "content": "滴尽艰难泪，肝肠铁似顽。忍教师道绝，还向我翁潸。命也吾何憾，天乎识固悭。平生修洁意，千载此西山。",
            "comment": ""
        },
        {
            "title": "用翁雪舟送春韵三首",
            "content": "底事黄鹂唤不休，出门欣见绿阴稠。残花满地无人扫，芳草连天起客愁。泪落田间闻牧笛，醉归江上问渔舟。杜鹃也合催春去，何处而今孟浪游。",
            "comment": ""
        },
        {
            "title": "呈大帅侍郎阳岩洪先生",
            "content": "猗桐擢新翠，况此当春阳。灵凤何高翔，岂不怀朝光。积阴既去屏，先鸣讵能忘。腐草倏已化，破柱安所藏。声猷动寰海，偃蹇持孤芳。清风肃羽纛，白日成圭璋。久期荐清庙，欲与兴颓网。恩纶甫杂遝，符采相辉煌。元佑心可续，江左脉自长。精神夙聚会，赓歌蔼明良。愿整池上翼，继我文靖梁。",
            "comment": ""
        },
        {
            "title": "寄窥堂庄使君",
            "content": "煌煌列戟第，皎皎深衣人。菟符蔼夙望，驹谷韬绝珍。苟不守厥素，曷以当兹晨。情敦脊令急，心怛鸿雁宾。饿死甘其薇，至德文其身。耿耿抱孤月，悠悠仰苍旻。何时一握臂，漉我头上巾。呼风振我襮，与君爽心神。欲洗尘万斛，何处觅一尘。",
            "comment": ""
        },
        {
            "title": "书隐者壁",
            "content": "鹃啼花落春已非，秧老蚕眠雨初霁。牛衣梦觉山日高，风前犹是巢由世。",
            "comment": ""
        },
        {
            "title": "中庭步月",
            "content": "月光被中庭，竹影弄幽色。潇潇一幅素，洒洒数茎墨。忽然风动处，惟有月写得。此画应入神，无言自心识。",
            "comment": ""
        },
        {
            "title": "咏史八首·孟光",
            "content": "色不谐朱铅，力可举杵臼。贫贱何足云，持敬在悠久。相对如嘉宾，旁人莫嫌丑。",
            "comment": ""
        },
        {
            "title": "寄梅坡",
            "content": "乔木耸下翠，好鸟鸣嘤嘤。岂不爱吾庐，感此求友声。独酌歌停云，怀人泪如倾。昔我柴桑翁，五柳贫亦荣。今予富千树，况有野艇横。鲈鱼亦可脍，如此夜月明。谁谐彼苍意，涧谷敦孤惸。青山只依旧，沽酒寻前盟。矫首云帽人，两臂羽欲生。故人来不来，盘俎无人争。",
            "comment": ""
        },
        {
            "title": "又渔父词二首",
            "content": "岩下无心云自飞，塘边足雨水初肥。龟曳尾，绿毛衣。",
            "comment": ""
        },
        {
            "title": "灯蛾",
            "content": "出暗亦已显，傅翼乃不任。趋炎弗知止，倏忽游燧林。不见异域传，乃有噉火禽。",
            "comment": ""
        },
        {
            "title": "寄丘钓矶",
            "content": "高丘远望海，秋思穷渺瀰。苦吟有鬼泣，直钩无人知。有时卷龟殻，箕踞蛤蜊。落日明云霞，狂风舞蛟螭。全生带笭箵，聱叟漫奚为。一笑横大江，列岫浮修眉。画图障我目，隔此天一涯。欲携我蓑笠，风雨从所之。渔僮缓鼓枻，惊我白鹭鸶。我欲从伊人，薄酒分一户。",
            "comment": ""
        },
        {
            "title": "题石",
            "content": "岩石多意气，松树留高龄。倚仗眇云涛，天风吹泠泠。",
            "comment": ""
        },
        {
            "title": "头陀成庵主刺血写法华经",
            "content": "丹书何切切，滴心不滴血。纵使血可乾，其如心不竭。蜀鸟啼作花，至今万山缬。杀身以成仁，遗训有先哲。",
            "comment": ""
        },
        {
            "title": "七夕",
            "content": "盈盈一水望牵牛，欲渡银河不自由。月照纖纖织素手，为君裁出翠云裘。",
            "comment": ""
        },
        {
            "title": "渔父词/渔父",
            "content": "白水塘边白鹭飞。龙湫山下鲫鱼肥。敧雨笠，著云衣。玄真不见又空归。",
            "comment": ""
        },
        {
            "title": "牧童歌十首",
            "content": "芳郊望无际，逐草任西东。世上千场梦，人间一笛风。",
            "comment": ""
        },
        {
            "title": "青霞西亭",
            "content": "长松被薜荔，怪石生烟霞。檐牙木杪见，上有山人家。",
            "comment": ""
        },
        {
            "title": "送使君赵寺丞泰先生",
            "content": "别郡安知寄此州，攀辕合借我公留。求仁而得又何怨，蔽美岂其为好修。花迳怕风宜落絮，秧田足雨恐妨牟。春归谁识春心苦，才说思春欲白头。",
            "comment": ""
        },
        {
            "title": "岁暮度朋山岭登山庵追慕先人不胜悲怆因用杨",
            "content": "岁寒霜露感，况复度高深。云木犹如此，苔矶不忍临。溪流一线碧，门对两山岑。含涕危亭曲，遗言尚可寻。",
            "comment": "【注释】【原题】：岁暮度朋山岭登山庵追慕先人不胜悲怆因用杨敬夫韵"
        },
        {
            "title": "菊泉",
            "content": "疏泉得古髓，种菊蒙秋潭。愿与村中人，一瓢共清甘。",
            "comment": ""
        },
        {
            "title": "瀑上见梅有怀老溪上人",
            "content": "野水横斜最老枝，一生心事雪霜知。世人重眼不重鼻，只爱花光与补之。",
            "comment": ""
        },
        {
            "title": "寄胡苇航料院",
            "content": "别来梅正谢，愁坐柳成阴。救世有何策，图名非本心。万言难复古，一语傥医今。已向山中老，因风怀所钦。",
            "comment": ""
        },
        {
            "title": "又渔父四首",
            "content": "钓得鱼来日又斜，潮廻无路可归家。炙鱼当饭且一饱，閒看白鸥飞浪花。",
            "comment": ""
        },
        {
            "title": "七爱诗赠程乡令赵君·魏邺令西门豹",
            "content": "吾爱西门豹，其事深可傚。波神岂荒淫，巫言亦机巧。大妪去不来，小妪足踸踔。豪长涕叩头，从此识政教。",
            "comment": ""
        },
        {
            "title": "壮哉亭观龙湫作",
            "content": "雪车冰柱刘叉狂，玉川玉更与相颉颃。车声羊肠几盘折，飞冰走雪何茫茫。天公矜此老怪物，六丁直下白昼驱阿香。丰隆列缺一时起，千车百柱摧靡靡。玉虬银阙掀霜髯，药兔蟾宫捣瑶髓。涛惊浪骇不可摹，璧碎珠倾讵堪拟长风吹雨一座寒，儿童不敢正面看。狂客何心助鼓譟，硗田万顷思波阑。被发行歌惬狂想，宝华天雨宁专赏。炎天上火下如汤，一派清泠浃邻壤。劝君饮酒君莫疑，有酒不饮吾何痴。夜光鱼目纷纷杂错乌可辨，眼中如露如电醉来大笑俱不知。",
            "comment": ""
        },
        {
            "title": "小儿生日",
            "content": "今年二十八，细忆始生时。渐喜山多树，尤怜水满池。相宽吾老大，自教尔童儿。佛诞明朝是，然香共展眉。",
            "comment": ""
        },
        {
            "title": "七夕前二日与窥堂庄使君江横观水望霓怅然",
            "content": "倚阑人不识，怀古尚心惊。坐想瀰漫意，卧闻鞺鞳声。浪翻京口寺，潮打石头城。莫说南柯事，相宽老大情。",
            "comment": ""
        },
        {
            "title": "青霞",
            "content": "百尺长松岩下风，一轮明月屋西峰。梦回细数登山路，知在青霞第几重。",
            "comment": ""
        },
        {
            "title": "君不来词寄云帽上人梅坡翁",
            "content": "君不来，山中底事堪嫌猜。积雨愁人不可道，至今声迹何寥哉。竹风微动揽衣起，使我一日肠九回。君不来，门前日日添苍苔。",
            "comment": ""
        },
        {
            "title": "题萧照画山水渔父四轴",
            "content": "火云收尽天逾阔，野艇归来日未斜。秋思满江禁不得，又吹长笛出芦花。",
            "comment": ""
        },
        {
            "title": "心泉",
            "content": "山泉不知源，流出石磊砢。坎止心维亨，蒙养行必果。久视空无尘，静趣自忘我。明月知此心，时印夜光颗。",
            "comment": ""
        },
        {
            "title": "溪堂春日即事",
            "content": "抵是此溪山，须将旧眼看。鸥飞绿不染，鸟没翠如攒。雨过岩峦净，潮来天地宽。莫浮茅屋去，犬吠拍栏干。",
            "comment": ""
        },
        {
            "title": "蠹鱼",
            "content": "种芸岂辟蠹，无水乃有鱼。平生破万卷，胸次藏石渠。何如叶上虫，篆出先秦书。",
            "comment": ""
        },
        {
            "title": "游鼓山题天风海涛亭",
            "content": "悠悠白发倚栏干，笑仰高峰巾袂仙。但见烟霞相远近，不知宇宙有中边。宦途人在非凡境，客里身游极乐天。自叹情怀今潦倒，重来未识是何年。",
            "comment": ""
        },
        {
            "title": "涧亭麈尾泉",
            "content": "泉挥玉麈尾，岫拥翠云裘。尽日看不足，倚阑生古愁。",
            "comment": ""
        },
        {
            "title": "万壑清流",
            "content": "旨哉哲人语，有道亲为传。清流出万壑，千载此两贤。谁倾六月雪，洗我一片天。妙趣不可极，如此山中泉。",
            "comment": ""
        },
        {
            "title": "咏史八首·蔡文姬",
            "content": "琴弹十八拍，听此双泪流。一死固已难，万言复谁尤。九原见卫子，何语可以酬。",
            "comment": ""
        },
        {
            "title": "早梅",
            "content": "荷已全凋菊未残，一枝的皪照江干。暖风莫诧搀先意，留取清芬待岁寒。",
            "comment": ""
        },
        {
            "title": "和博古直五首",
            "content": "少壮能几时，转盼成白首。俯仰百年中，蝇营复狗苟。规规一世士，礼法自绳纠。不趁蚁磨旋，空嗟兔株守。杞菊为餱粮，云山作宾友。空泥坚白鸣，夷惠徒可否。",
            "comment": ""
        },
        {
            "title": "又题纯阳洞",
            "content": "十里扪藤萝，千崖插虚碧。仰觉云汉低，俯见尘市窄。小山走委蛇，远水别支脉。身骑鹪鹩枝，目眇大鹏翮。更有千载人，幽岩蜕空魄。朝蹑一片云，夜啸百丈石。我疑真人去，留此守剑舄。道人既无心，何事苦著迹。我有一壶酒，起舞酹仙伯。松槿虽殊途，宇宙同作客。",
            "comment": ""
        },
        {
            "title": "端午",
            "content": "鬓符腰艾去纷纷，荷叶荷花匝水滨。思远楼前虽有曲，若邪溪畔岂无人。莫将楚恨悲儿女，聊把骚章托鬼神。浊酒满壶渔父笑，江边鸥鹭正相亲。",
            "comment": ""
        },
        {
            "title": "和博古直五首",
            "content": "迂疏我何有，然诺君不轻。卓尔异众嗜，矧兹蔼文鸣。面壁愧空腹，伐木思友生。方当与世混，畴能别泾清。奚因一簪盍，使此双眼明。欲引万古脉，赖君辨豨苓。",
            "comment": ""
        },
        {
            "title": "心泉二首",
            "content": "涓涓万古意，湛湛一尘无。明月来窥镜，宵寒露滴珠。",
            "comment": ""
        },
        {
            "title": "九日贵客入山地狭不足以容歌舞故作",
            "content": "莫歌乱我蛩，莫舞践我菊。歌不入此耳，舞适局汝足。蛩吟今古心，菊老贫贱屋。斟菊听我蛩，绝胜人间曲。",
            "comment": ""
        },
        {
            "title": "菊花潭",
            "content": "何处无甘菊，何处无清泉。菊泉适相值，天地何尝偏。岂但为九日，可以逾百年。愿与潭下村，餐英汲潺湲。",
            "comment": ""
        },
        {
            "title": "梅阳寄委顺赵君",
            "content": "别来柳初茁，今见兰吐芳。怀哉佩兰人，欲制芙蓉裳。山空蕙帐冷，鹤怨秋夜长。群峰暮耸峭，蚁梦犹一场。乘传媿已忝，刻意思所偿。蚩蚩瘴土氓，见此泪欲滂。鍼石一时投，若为起羸尪。常恐二竖黠，神被膏与肓。欲尽弃其旧，安得师之良。夜梦每插羽，飞到琴册旁。非贪舐鼎事，欲窥枕中方。缄滕倘寄翼，宽此百回肠。",
            "comment": ""
        },
        {
            "title": "纯阳洞读书和中山陈礼郎韵",
            "content": "弄珠寄南海，移文讥北山。出处虽异位，梦觉同一关。纯阳有真境，古洞扃林端。绝顶像纬逼，六月天气寒。道人讨幽胜，诛茆谋盖棺。缘深野鸡狎，供罢斋鱼閒。斗轩适容膝，点勘酬铅丹。理义贵自得，神仙谅非难。嗟我久荒索，摧心罹棘艰。羞羡鹤俯仰，空悲马班醒。终南在何许，得去何须还。",
            "comment": ""
        },
        {
            "title": "八月十三夜道士湖泛月",
            "content": "万事廓悠悠，因贫得纵游。天悭一样月，人有几中秋。短笛芙蓉浦，芳尊杜若洲。清狂欠拘束，谁恕道家流。",
            "comment": ""
        },
        {
            "title": "即席用委顺听甘师琴韵",
            "content": "独抱琴声感岁年，冥搜趣外欲无弦。广陵寂寂嵇生去，秋水幽幽鸣犊贤。一点山泉岩窦雨，数声瑶佩泬寥天。音徽千载何人会，愿和薰风殿阁前。",
            "comment": ""
        },
        {
            "title": "寄思溪老藏叟珍上人",
            "content": "万折苕溪水，精庐若个边。菰菱时入供，包锡暮行船。月朗无云夜，雕横欲雪天。了知身是客，莫负故山缘。",
            "comment": ""
        },
        {
            "title": "醉歌",
            "content": "有人八百岁，作鬼三千年。如此岂不夭，或者称其绵。大椿一春秋，为岁各八千。久矣摧为尘，朝菌犹目前。燕坐一息顷，直到羲农边。谁谓未来事如漆，未来龟镜已在先。天地一指掌，日月双跳丸。抟沙小儿戏，沧海为桑田。南华达生亦已死，伯伦半醉不是颠。读书堂上眼如月，轮扁释凿乃冁然。高车本桎梏，更被绳墨牵。利泽苟未谐，仁义空自煎。有客区区老山泽，不鸣不食称神仙。呼来饮酒不肯饮，月明骑鹤游青天。举杯邀明月，舞影各自怜。必求至乐何者为至乐，今也不乐何用空拳拳。",
            "comment": ""
        },
        {
            "title": "牧童歌十首",
            "content": "斜阳归处险，路熟了无疑。结草为衣著，圈葭作竹吹。",
            "comment": ""
        },
        {
            "title": "七爱诗赠程乡令赵君·汉堂邑令钟离意",
            "content": "吾爱钟离意，锦制与人异。荒县民无庐，茅竹毕缮事。亦有多怖人，憯憯惑祸崇。祝土矢乃尽，神谴不敢避。",
            "comment": ""
        },
        {
            "title": "酒量减",
            "content": "少年一日几鸱夷，瓦甓而今力不支。莫笑杯中酒量减，至和全在半醺时。",
            "comment": ""
        },
        {
            "title": "渔父词十三首",
            "content": "烟浦廻环几百湾，无人知此橛头船。风露冷，月娟娟。云间一过看飞仙。",
            "comment": ""
        },
        {
            "title": "送梅峰阮监镇东归",
            "content": "豪气宇宙窄，健笔风雷惊。处褌笑群虱，有酒甘步兵。半酣百年寄，一啸千古轻。青眼能几人，白首识此情。",
            "comment": ""
        },
        {
            "title": "泊舟兰溪",
            "content": "江流万古意，客游迈中年。茫茫见远树，渺渺叹逝川。旅舟泊明月，溪讴出长烟。千帆趣各异，万里愁共煎。船头有美酒，吹火煮小鲜。丈夫非无泪，不洒商妇弦。",
            "comment": ""
        },
        {
            "title": "与小儿助子游江横作",
            "content": "葺荷偶忆湘累句，築屋还寻杜若汀。孤树每留残日白，片帆徐度远山青。海鸥知我断机虑，渔父与谁分醉醒。何处扁舟横短笛，月明风袅不堪听。",
            "comment": ""
        },
        {
            "title": "示儿",
            "content": "种谷一岁事，读书一生期。方春不下种，竟岁常馁饥。少年不向学，终身成愚痴。饥犹一家愁，愚被众人欺。彼苍念吾父，尔辈得令师。欲速成揠苗，计日如耘耔。程文国有武，体制须及时。弱冠无所闻，出语人见嗤。尔劳我则恤，我忧尔奚知。中夜不遑寐，作此劝学诗。",
            "comment": ""
        },
        {
            "title": "舶使王会溪太守赵见泰九日领客枉顾山中赋采",
            "content": "匡庐讵云远，日日望翠岚。黄花裛露掇，薄酒如饴甘。迢迢想高遁，{璺玉换且}{璺玉换且}怀清谈。缅睇良有以，旧居在其南。",
            "comment": "【注释】【原题】：舶使王会溪太守赵见泰九日领客枉顾山中赋采菊东篱下悠然见南山韵十首"
        },
        {
            "title": "送郭济叔分教邵阳",
            "content": "秋山多爽气，南楚登修程。岂无离别怀，此别人所荣。睠言紫帽秀，翘然碧流英。千载木铎寄，一脉濂泉清。无氈不言寒，有道当自鸣。采芹发新谣，吟药生逸情。汾阳昔何人，努力加令名。",
            "comment": ""
        },
        {
            "title": "七爱诗赠程乡令赵君·汉密令卓茂",
            "content": "吾爱卓子康，作邑非寻常。口不及人恶，抚字若弗遑。礼律乃并用，化嚚以为良。解马以与人，不较人自偿。",
            "comment": ""
        },
        {
            "title": "寒山暮景",
            "content": "青山寒似削，黄叶扫仍飞。落日行人急，痴风过翼稀。老鸡寻旧杙，野犬吠缁衣。独倚枯藤立，柴门候牧归。",
            "comment": ""
        },
        {
            "title": "题萧照画山水渔父四轴",
            "content": "轻蓑短棹下沧浪，不是寻常黄帽郎。料应江上青山色，肯博人间白玉堂。",
            "comment": ""
        },
        {
            "title": "梦故人郭推官元用诗以奠之",
            "content": "鸡絮才陈泪已倾，故人旌旐尚禅扃。尘中愧我头空白，梦里逢君眼更青。束发论交真意气，伤心无语负幽冥。求铭敢后朋侪事，况复原头有鹡鴒。",
            "comment": ""
        },
        {
            "title": "题海云楼下一碧万顷亭",
            "content": "倚阑心目净，万面一磨铜。欲画画不得，托言言更穷。阴晴山远近，日夜水西东。此意知谁会，鸥边独钓翁。",
            "comment": ""
        },
        {
            "title": "题纯阳洞",
            "content": "道士当年九日山，侧身西望翠云间。一枝乞倚纯阳洞，万仞崔嵬不可攀。",
            "comment": ""
        },
        {
            "title": "牧童歌十首",
            "content": "野花簪短笠，露湿蔓青青。莫笑儿童小，人间河鼓星。",
            "comment": ""
        },
        {
            "title": "赋竹间禽",
            "content": "晴哢连林春翕翕，一片劳心不堪絷。竹间勿作么凤吟，何处飞来羽衣湿。",
            "comment": ""
        },
        {
            "title": "即事",
            "content": "江楼人卧病，寂寞更谁怜。有子常离抱，无家可祝先。雕墙笑茅屋，沧海幻桑田。昨听东邻讣，浮华亦梦然。",
            "comment": ""
        },
        {
            "title": "牧童歌十首",
            "content": "生来在田野，少小学耕锄。敢望多名誉，随人角挂书。",
            "comment": ""
        },
        {
            "title": "心泉",
            "content": "冷冷一涧泉，炯炯千树雪。岁寒铁石心，山中玩芳洁。",
            "comment": ""
        },
        {
            "title": "阿助守岁诵杜工部四十明朝是之句请足成",
            "content": "四十明朝是，瞻天只乞閒。自惭身计拙，早觉鬓毛斑。守岁从儿喜，搀春借酒颜。盍簪喧马意，清梦五云间。",
            "comment": ""
        },
        {
            "title": "送林城山归上饶",
            "content": "平生喜诵城山句，一诵千回起狂慕。梦魂夜夜峨眉巅，峨眉只在家西住。照人楼蜃嘘青红，落笔天昆走云雾。冥搜古髓生润芳，坐演正声入韶濩。兰宫璧水俱隽功，金马玉堂岂迂步。何人为叫阊阖云，试使琅玕一披露。男儿岂暇谋温饱，丹心要使辉青素。水潮方仰昌黎韩，日边又起长沙傅。玉山万仞高岧嶢，丛玉琤琤悦朝暮。嗟哉精卫愚复禺，海石悠悠力安措。傍大龋齿看痴狂，持此痴狂向谁诉。古来离别惟有酒，此别情酸酒如醋。萍蓬万里终有家，而今更把家为路。",
            "comment": ""
        },
        {
            "title": "舶使王会溪太守赵见泰九日领客枉顾山中赋采",
            "content": "白露零高寒，西风满原野。浊酒叹重持，黄花笑盈把。诗句斐莫裁，秋容浩难写。岂为今日娱，逢之百世下。",
            "comment": "【注释】【原题】：舶使王会溪太守赵见泰九日领客枉顾山中赋采菊东篱下悠然见南山韵十首"
        },
        {
            "title": "闻泉",
            "content": "山椒一雨过，石罅百泉鸣。应接都不暇，更兼秋月明。",
            "comment": ""
        },
        {
            "title": "锡老弟山居",
            "content": "君住南山我北山，隔溪斜照见炊烟。相寻懒趁溪边路，村酒时沽上钓船。",
            "comment": ""
        },
        {
            "title": "依韵寄呈林城山",
            "content": "邻蛩深夜语幽幽，犹此尘埃一敝裘。甘菊已荒归栗里，蒲萄堪醉胜凉州。知心海上千年鹤，极目云间五色楼。白发正殷松柏念，不因泉石老斯丘。",
            "comment": ""
        },
        {
            "title": "九日",
            "content": "芙蓉披靡秋水寒，吴姝越艳芳思单。漫把黄花事佳节，黄花不入歌舞欢。昔人戏马足强健，今我无酒空巑屼。黄花无言不可诘，青山落日明归翰。",
            "comment": ""
        },
        {
            "title": "送淮东田制干回司",
            "content": "青青拱把木，人见毫芒时。只恐不早种，既种何用疑。枝条日已茂，雨露日已滋。摇本固不可，爪肤复奚为。惊飙屡欲折，积雪久自支。昔日靖郭君，四十馀男儿。中有不举子，其事乃甚奇。驰声自薛起，有谁敢齐窥。君今已骑鹤。莫问腰缠资。主人今晋公，相量千顷陂。溲勃且并用，参苓恐无遗。相如论蜀檄，昌黎从军诗。倘可露一斑。岂无诸公知。君来甫两月，云雾才一披。非敢事偃蹇，禽鹿不可羁。勿诧我泉石，恐为君瑕疵。吾且自笑我，人知我为谁。",
            "comment": ""
        },
        {
            "title": "用老竹与子晦韵",
            "content": "冰清玉洁好风襟，老屋凄凉兴味深。身世已非尘外迹，语言犹是竹边音。且陪此日莺花乐，休忆当年灯火心。白发相看能几许，樽前须要惜光阴。",
            "comment": ""
        },
        {
            "title": "草堂瀑布",
            "content": "西瞻香炉气，北望钟山英。宁如坐岩曲，飞玉光栏楹。异哉天地秀，孕此冰雪精。梅花立其旁，姑射凌寒清。仙帔月耿耿，神佩风琤琤。窗户六月泠，草木三冬荣。锦水怀少陵，银河照长庚。所嗜固不同，聊复娱吾生。",
            "comment": ""
        },
        {
            "title": "游西岩",
            "content": "谁扇洪炉欲煮铁，一寸如冰不曾热。岁寒心事梅花知，炭事如何与冰说。西岩结屋烟作罩，斑斑不露如隐豹。人生大欲刚断除，静处生涯乃仁乐。碧梧翠竹呈琅玕，寒泉玉佩鸣珊珊。终焉为计亦不恶，岂知白日生羽翰。翻思一夜钟鸣时，先生高卧如希夷。何人更嗔瘴鬼疟，及锋而用皆惊疑。荐泉采菊想遗迹，奚其与侣昌黎伯。薰莸已定人所知，聊把曾游纪岩石。",
            "comment": ""
        },
        {
            "title": "山中井",
            "content": "乾元肇初气，坤母乃六之。谁明爻象意，凿出混沌奇。所以击壤民，饮水源不知。空山有古甃，夜气方归时。明月照我牖，独起携军持。一瓢饮沆瀣，凉意生肝脾。下以浇丹田，上以滋华池。潇然脱尘土，举身入希夷。神人授我诀，欲以疗我饥。归来煮白石，精馔琼为糜。",
            "comment": ""
        },
        {
            "title": "岭后山庄",
            "content": "感慨重来岁月深，手栽松柏已成林。万山自此无南北，一水长流不古今。先训丁宁犹在耳，老吾寂寞自沾襟。君恩已遂祈閒请，莘野归耕是本心。",
            "comment": ""
        },
        {
            "title": "登师姑岩见城中大阅恍如阵蚁因思旧从戎吏亦",
            "content": "晨起扪层巅，苍茫见尘市。鼙鼓生远陴，壶蠭在幽耳。遥知细柳屯，于时阅军士。俯彼万铠群，微哉一窖蚁。初集如慕膻，俄拥如聚米。或圆如旋磨，或方如缘几。隐隐床下声，牛斗差可拟。未熟黄粱间，忽慢慢大槐里。昔在群蚁中，不知蚁是己。长揖谢孙穰，微笑辞翦起。蛮触胡为哉，鸡虫今已矣。醉眼未醒时，此真尺与咫。更陟最上头，须弥亦芥子。",
            "comment": "【注释】【原题】：登师姑岩见城中大阅恍如阵蚁因思旧从戎吏亦其中之一蚁感而遂赋"
        },
        {
            "title": "闺意",
            "content": "聘得深村玉雪姿，力胜杵臼案齐眉。笑他老大专房宠，犹把房帏比旧时。",
            "comment": ""
        },
        {
            "title": "三叠泉庐山简寂观十五里一名撷泉",
            "content": "此岂凡间物，神人疑属餍。踏翻云母碓，放出水精帘。娥女愁遗佩，冰虬或弄髯。鲛绡一百丈，织出浪纹纖。",
            "comment": ""
        },
        {
            "title": "感兴",
            "content": "晨起自理发，握发双泪流。不见结发人，惆怅空白头。君留白发种，种作一段愁。茁哉秋蓬根，念此春荑柔。",
            "comment": ""
        },
        {
            "title": "己卯六月十一日书石室壁",
            "content": "晏坐图画出，银屏列郡山。几案空水接，舟楫窗窦间。清风荡炎瘴，异趣起懦顽。梦随白鸥去，静看飞鸟还。夜深忽闻笛，何处明月湾。",
            "comment": ""
        },
        {
            "title": "南村",
            "content": "每怀渊明老，昔欲居南村。诛茅结矮屋，种桑荫前轩。嘉蔬不盈掬，浊酒时一尊。客至如许行，惟爱神农言。",
            "comment": ""
        },
        {
            "title": "渔父词/渔父",
            "content": "岩下无心云自飞。塘边足雨水初肥。龟曳尾，绿毛衣。荷盘无数尔安归。",
            "comment": ""
        },
        {
            "title": "舶使王会溪太守赵见泰九日领客枉顾山中赋采",
            "content": "结彼山下茅，对此山上瀑。白日成蹉跎，长年抱幽独。嘤嘤自禽鸟，踽踽乱樵牧。门巷何多车，山中有佳菊。",
            "comment": "【注释】【原题】：舶使王会溪太守赵见泰九日领客枉顾山中赋采菊东篱下悠然见南山韵十首"
        },
        {
            "title": "舶使王会溪太守赵见泰九日领客枉顾山中赋采",
            "content": "天台赤霞顶，峨眉翠云间。人物自楚楚，文采何斑斑。屈宋艳何摘，陶谢高可攀。咳唾随天风，万古辉此山。",
            "comment": "【注释】【原题】：舶使王会溪太守赵见泰九日领客枉顾山中赋采菊东篱下悠然见南山韵十首"
        },
        {
            "title": "赠日者冯鼎山",
            "content": "冯君胸中烂星斗，测人穷达谁与偶。得钱便据青旗亭，北斗还堪把浆酒。醉来访我梅花傍，索饮哦诗恣狂吼。平生许予皆公侯，大轴长篇玩盈手。不言于麓神仙人，泣雨滂沱气填口。与君生长醉乡国，借箸前筹为君剖。东坡固类韩昌黎，伯伦何如毕吏部。何处有酒三百壶，姓字甘书酒人簿。畏死安能抱仁义，贪生不解推子午。酒星此去住何宫，相从且作糟丘主。",
            "comment": ""
        }
    ]
}