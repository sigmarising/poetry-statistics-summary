{
    "dynasty": "宋",
    "author": "张中行",
    "poems": [
        {
            "title": "漂泊岳阳泛舟洞庭晚君山与丁联句",
            "content": "元气无根株，地脉有断绝。日月互吞吐，云雾自生灭。楚妃结幽想，巴客答清吷。宁知莽苍中，不假巨鳌力。势阅南纪浮，思随西风发。形影寄孤舟，吾道成鴂舌。笑谈正凌傲，俯仰不逼侧。每与景物会，未省欢娱毕。叠翠晚愔愔，堕黄秋的的。鱼龙负贔贔，独鸟去不息。旷原眇周抱，异境超慌惚。径度万顷空，忽得一拳碧。稍稍鸡犬近，依依钟梵夕。推门月微堕，煮茗香初歇。衣裳识霜信，瓶钵了禅悦。事定心源清，梦回斗柄直。周游兴欲尽，长往计未决。出门更回首，沙水盪虚白。美哉神禹功，已矣三苗国。山川长不朽，愚智俱可惜。神交正冥冥，指点空历历。慎勿语俗人，桃源恐相失。",
            "comment": ""
        }
    ]
}