{
    "dynasty": "宋",
    "author": "李行中",
    "poems": [
        {
            "title": "寄韩宪仲廷评",
            "content": "野径荒亭草没腰，一眠聊以永今朝。放怀不管人间事，破梦时间夜半潮。玉柱刘叉诗未厌，金龟李白酒难招。知君有意寻安道，咫尺何时动画桡。",
            "comment": ""
        },
        {
            "title": "赵明叔太博未识醉眠亭先贶佳篇",
            "content": "要认荒亭路不赊，浦西桥北对渔家。窗嫌日曝新栽竹，蔬占畦长未种花。壁上客来堆醉墨，篱根潮过积寒沙。被人误号陶潜宅，也学门前五柳遮。",
            "comment": ""
        },
        {
            "title": "读颜鲁公碑",
            "content": "平生肝胆卫长城，至死图回色不惊。世俗不知忠义大，百年空有好书名。",
            "comment": ""
        },
        {
            "title": "赋佳人嗅梅图",
            "content": "蚕眉鸦鬓缕金衣，折得梅花第几枝。嗅尽余香不回面，思量何事立多时。",
            "comment": ""
        },
        {
            "title": "醉眠亭",
            "content": "檐低槛曲莫嫌隘，地僻草深宜昼眠。代枕暮凭溪上石，当帘时借屋头烟。倦游拂壁画山迳，贪醉解衣还酒钱。一水近通西浦路，客来犹可棹渔船。",
            "comment": ""
        }
    ]
}