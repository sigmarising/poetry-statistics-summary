{
    "dynasty": "宋",
    "author": "徐经孙",
    "poems": [
        {
            "title": "乳燕飞/贺新郎",
            "content": "一雨炎□洗。似天知、溪山佳处，玳筵珠履。六十年前今朝庆，门左桑弧蓬矢。也似恁、郁葱佳气。绿鬓童颜春未老，问寿星、模样君真是。新甲子，从头起。应门有子能承志。总人间、皱眉底事，不关君耳。看不日孙枝毓秀，衮衮教人满意。更又报、门阑多喜。饱受人生真富贵，便蟠桃、三熟堪弹指。知几个，千秋岁。",
            "comment": ""
        },
        {
            "title": "鹧鸪天",
            "content": "安分随缘事事宜。平生快活过年时。长歌赤壁动坡赋，又咏归来元亮词。开八帙，望期颐。人生如此古犹稀。香飘金粟如来供，岁岁今朝荐酒卮。",
            "comment": ""
        },
        {
            "title": "百字令/念奴娇",
            "content": "八旬加二，荷君天垂祐，扶持老拙。目送新来檐外燕，手拣好花轻折。比似去年，十分强健，日看朱诗说。篇三百五，岁前尽有披阅。天教两子供官，一男留养，左右相娱悦。五见孙枝三弄授，童冠参差袍笏。四侍鳌峰，拿舟在即，次五今圆月。曾孙淳老，想能随叔嬉劣。",
            "comment": ""
        },
        {
            "title": "哨遍",
            "content": "江山风月，耳目声色。取之无禁，用之不竭。造物之无尽藏，月白风清，有客有酒。踞虎登龙，放舟中流。听其所止而休焉。归去来兮，昨非今是。旧菊都荒，新松老矣。吾年今已如此。归去来兮，忘我忘世。草木欣荣，幽人感此。吾生行且休矣。",
            "comment": ""
        },
        {
            "title": "水调歌头",
            "content": "客问矩山老，何事得优游。追数平生出处，为客赋歌头。三十五时侥幸，四十三年仕宦，七十□归休。顶踵皆君赐，天地德难酬。书数册，棋两局，酒三瓯。此是日中受用，谁劣又谁优。寒则拥炉曝背，暖则寻花问柳，乘兴狎沙鸥。知足又知止，客亦许之不。",
            "comment": ""
        }
    ]
}