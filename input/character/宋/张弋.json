{
    "dynasty": "宋",
    "author": "张弋",
    "poems": [
        {
            "title": "山行",
            "content": "偶作山行只杖藜，归逢寒日下山诗。与僧并立看红树，忽有鹤来栖树枝。",
            "comment": ""
        },
        {
            "title": "游长干留寄聪公",
            "content": "僧去寻芳草，客来看落花。就斋槃乞菜，借水鼎煎茶。日炙春无色，风吹天有沙。欲回成再住，此意问林鸦。",
            "comment": ""
        },
        {
            "title": "莫春",
            "content": "日日雨霏霏，闭门无所知。谩寻花发处，已过絮飞时。替纸蚕生遍，修巢燕立危。但催人老去，羞作送春诗。",
            "comment": ""
        },
        {
            "title": "送人归南康",
            "content": "我来方与庐山别，你去庐山是故乡。前日住山浑不觉，如今山远却思量。",
            "comment": ""
        },
        {
            "title": "元日",
            "content": "历以寅为正，风从艮位来。桃符当壁写，竹户趁钟开。宿雨滋初茁，长年老不材。满庭青柏叶，惆怅独持杯。",
            "comment": ""
        },
        {
            "title": "送胡道士归康庐",
            "content": "避世怀孤往，为庵近五峦。出无人作伴，归有鹤相看。老石苔衣净，深山瀑布寒。自言犹养母，应未得烧丹。",
            "comment": ""
        },
        {
            "title": "简周宗圣",
            "content": "旷野有芳芷，近江无早莺。春诗定多少，旬日又清明。树暗怜杨柳，花开认橘橙。相寻每乖阻，梦里亦愁生。",
            "comment": ""
        },
        {
            "title": "东门野兴",
            "content": "偶尔行坰野，何曾载酒觞。草长难望远，树密易寻凉。月子闻吴唱，渔翁爱楚狂。还听路人说，□□□□□。",
            "comment": ""
        },
        {
            "title": "寄秋塘",
            "content": "五湖风雪分头去，千里淮山信脚行。涉世真成妄男子，谈诗长忆老先生。塘边瓜茹须频灌，郭外田畴粗可耕。莫倚瘦筇吟白发，浪传诗句入都城。",
            "comment": ""
        },
        {
            "title": "寄赵紫芝",
            "content": "独游非一事，书札故应迟。江上逢春月，湖边忆醉时。有云为我伴，终日诵君诗。百鸟鸣花树，声声在远思。",
            "comment": ""
        },
        {
            "title": "赠沈庄可",
            "content": "卷上芳名旧所知，见君还恨识君迟。数茎短发沾霜白，一叶扁舟触浪危。问遍菊名因作谱，画将兰本要求诗。向南邵邑多经过，楚士能狂更有谁。",
            "comment": ""
        },
        {
            "title": "送赵秘著赴湖北仓",
            "content": "圣君私七泽，使事浼清高。俗古山川阔，路长车马劳。峒人耕绿野，隐者醉红桃。闲暇应登赏，词章继楚骚。",
            "comment": ""
        },
        {
            "title": "送谢耕道谒赵史君",
            "content": "槠叶阴深杜宇啼，远游还欲过淮西。吕蒙城下河流浊，亚父祠边草色齐。太守旧来相爱重，故交老去惜分携。年年慈母手中线，缝得征衫当一犁。",
            "comment": ""
        },
        {
            "title": "子山寺",
            "content": "迢递前朝寺，经过遂一游。白云鸦树晓，黄叶凤台秋。僧举开山话，人消在世愁。殿廊经劫火，已费十年修。",
            "comment": ""
        },
        {
            "title": "逢王元任",
            "content": "寂寞淮南道，凭君独记余。始知元住此，久悔不通书。暮岳留同眺，寒房与借居。共怀京邑燕，已是二年馀。",
            "comment": ""
        },
        {
            "title": "留滞",
            "content": "萧条十日馀，留滞别人居。借吏抄陈作，黏碑学草书。烟清数村晓，月落一潭虚。吾自疑秋色，那甚树木疏。",
            "comment": ""
        },
        {
            "title": "慈母矶",
            "content": "莫嫌舟逆上，子细得看山。众草名难识，孤花影自闲。避人鹰翅响，经雨石文斑。夜久江风冷，神仙定往还。",
            "comment": ""
        },
        {
            "title": "再送丕父",
            "content": "弟行兄出送，有约共凭栏。草木雨初过，江湖路转难。同怀年各长，重别酒无欢。明日双钟下，苍崖应独看。",
            "comment": ""
        },
        {
            "title": "游蒋山",
            "content": "練布作方袍，因闲偶出遨。秋风城郭净，寒色树林高。鹿守禅关老，僧修佛殿劳。再来思久住，人世事如毛。",
            "comment": ""
        },
        {
            "title": "高邮送紫芝",
            "content": "重逢又重别，把盏更凄然。明日帆开岸，平湖水接天。好诗应自作，狂梦与谁圆。我欲来相趁，扬州且住船。",
            "comment": ""
        },
        {
            "title": "彭蠡阻风寄城中故人",
            "content": "欲行行未得，略日滞孤舟。月照山皆近，风吹水倒流。地名人不识，秋景客相愁。忆你惟成梦，遥知独倚楼。",
            "comment": ""
        },
        {
            "title": "舍州岁暮",
            "content": "穷冬日日爱天晴，古寺门开绝送迎。野鹤忽来桥上立，山僧独向水边行。过寒梅树白全少，入腊草牙青渐生。又是舒州一年了，怕看新历动乡情。",
            "comment": ""
        },
        {
            "title": "送翁十赴举",
            "content": "今年科诏下，颇亦动山情。丹灶留云守，书装冒热行。卜知三命胜，业擅一经明。倘赴琼林宴，能诗旧有声。",
            "comment": ""
        },
        {
            "title": "昼坐",
            "content": "出门无所往，独自坐胡床。雨濯残梅尽，风吹百草长。近边人喜战，偶病客传方。不奈春愁密，思君对酒觞。",
            "comment": ""
        },
        {
            "title": "寄刘潜夫",
            "content": "八斗文章用有馀，数车声誉满江湖。今年好献南郊赋，幕府文书有暇无。",
            "comment": ""
        },
        {
            "title": "舟次湖口追忆任明府",
            "content": "重来又十年，山水故凄然。独雁仍为旅，双凫已作仙。浊流分蜀派，青色聚淮烟。石上罾鱼者，犹言县令贤。",
            "comment": ""
        },
        {
            "title": "龙湾",
            "content": "画船椎鼓过龙湾，回首升州只见山。前日方来今又去，闲人元自不曾闲。",
            "comment": ""
        },
        {
            "title": "广教寺",
            "content": "英雄居处终奇特，几度欲来今始能。骑省文高存古篆，桥公树朽长寒藤。清流并绕分三涧，翠竹相依住数僧。沙鸟讵知千载恨，日斜飞下立渔罾。",
            "comment": ""
        },
        {
            "title": "游智门寺",
            "content": "一间瓦屋荒山里，山路萦回夕照明。只有比丘头雪白，旋收经卷入相迎。",
            "comment": ""
        },
        {
            "title": "夏日从陈宗之借书偶成",
            "content": "自从春去后，少省出柴扉。树暗鸦巢隐，檐空燕迹稀。忆山怜有梦，当暑咏无衣。案上书堆满，多应借得归。",
            "comment": ""
        },
        {
            "title": "寄苏希亮",
            "content": "因何也识闲名字，遂托交游索近诗。想像独吟应更苦，分明此意似相知。空林日短归鸦早，远水寒多雁到迟。安得你来同度岁，传闻画笔最清奇。",
            "comment": ""
        },
        {
            "title": "江楼饮客",
            "content": "邻家贳酒尊，斟酌共王孙。老菜羹迟熟，冻油灯屡昏。夜寒人罢市，坐久仆敲门。隔岸歌明月，月明江水浑。",
            "comment": ""
        },
        {
            "title": "移菊",
            "content": "秋风篱落远，晨起自移栽。稍觉微根损，须迟数日开。最清人爱重，乍见蝶疑猜。昔有陶元亮，因兹归去来。",
            "comment": ""
        },
        {
            "title": "豫章别紫芝",
            "content": "吟苦事俱废，拙深贫未除。年来如旅雁，秋至即移居。古道行黄叶，空囊贮素书。一生江海恨，惟子最知余。",
            "comment": ""
        },
        {
            "title": "再送盛君之升州",
            "content": "君与余皆懒，余如君更贫。今年再同复，两鬓独非春。去棹孤山浪，征衫西府尘。似闻仍用武，为算立功人。",
            "comment": ""
        },
        {
            "title": "楚州",
            "content": "落帆停鼓鹳湖头，两度因循到楚州。柳下人家曾识面，笑求新句写妆楼。",
            "comment": ""
        },
        {
            "title": "寄别颜伯奇",
            "content": "情深袂怕分，岂不欲辞君。转柁方乘晓，思山已隔云。菊当前路见，雁在半江闻。把盏秋才好，遥怜白鹭群。",
            "comment": ""
        },
        {
            "title": "送杜晦之兄弟归闽",
            "content": "秋来犹苦热，归去莫贪程。官写新衔位，诗传旧姓名。几家村酒贱，一路涧泉清。想到乡闾日，争看两弟兄。",
            "comment": ""
        },
        {
            "title": "送宋谦父之清江因简希亮",
            "content": "吟诗夕阳里，相送上潇滩。前路逢梅处，同谁倚棹看。岁穷风力紧，江阔雁声寒。持此呈苏李，人生识面难。",
            "comment": ""
        },
        {
            "title": "游禅林寺",
            "content": "寺置萧梁曾识少，今朝藓磴始经过。天低落日江湖远，烟冷风清竹树多。虫引翠禽行坏屋，马惊白犬吠悬萝。一僧九十形容古，岩下逢予忽浩歌。",
            "comment": ""
        },
        {
            "title": "汉东郡斋夕坐",
            "content": "庐山解夏洪山去，自到山边叶已飘。鸿雁影多怜塞近，交朋书少觉身遥。屡游骑惯将军马，不饮还封道士瓢。心忆清吟更岑寂，玉京谁与话寒宵。",
            "comment": ""
        },
        {
            "title": "春晚",
            "content": "万事吾今飞絮轻，此身如燕又巢成。暗思庾信家边竹，绿箨新添有几茎。",
            "comment": ""
        },
        {
            "title": "游智门寺",
            "content": "传闻此地有龙飞，佛殿残砖刻凤螭。事去千年无问处，寂寥霜草卧苔碑。",
            "comment": ""
        },
        {
            "title": "送徐和卿之上饶",
            "content": "江树杂丹青，江寒少得晴。亦知君去路，多是水为程。衔位犹书岳，游从半作卿。如逢二泉子，因说野人名。",
            "comment": ""
        },
        {
            "title": "送蔡监丞赴高邮",
            "content": "城古似盘盂，荣分刺史符。夏新看藕叶，夜久见蠙珠。吏过朱方接，山从邵伯无。文游遗迹在，民俗易相孚。",
            "comment": ""
        },
        {
            "title": "送郭道士之江州",
            "content": "尽看山南景，忽思山北游。屐过云亦动，琴罢月空流。世上无非热，林间一似秋。虽然乍相识，别去也能愁。",
            "comment": ""
        },
        {
            "title": "李景文移居",
            "content": "能诗留幕府，借宅近南湖。吏去少公事，客来多钓徒。云为今夜雪，梅发去年株。我亦同州住，相过路不迂。",
            "comment": ""
        },
        {
            "title": "得山中友人书",
            "content": "近得山中信，山中颇寂寥。酒方收秫酿，薪旋割茅烧。破屋秋多雨，平湖暗有潮。不曾逢客至，默坐过清宵。",
            "comment": ""
        }
    ]
}