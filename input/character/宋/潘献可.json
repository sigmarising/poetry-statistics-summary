{
    "dynasty": "宋",
    "author": "潘献可",
    "poems": [
        {
            "title": "山楼枕上",
            "content": "山近寒偏草，愁多睡不沈。鸦啼半夜月，鹤唳五更风。晓接残灯里，吟成落叶中。尘埃今已厌，懒听上方钟。",
            "comment": ""
        },
        {
            "title": "寓舍偶题",
            "content": "习嬾身无用，幽偏性所欣。校书随马队，临贴爱鹅群。公子悲春草，佳人隔暮云。此山归计決，未信有移文。",
            "comment": ""
        },
        {
            "title": "固城怀归",
            "content": "税驾蚕将老，旋车燕欲归。人情秋思薄，酒力晚风微。青鬓愁边改，丹心老去违。吾庐元不远，望断白云飞。",
            "comment": ""
        },
        {
            "title": "四月十八日之桐川",
            "content": "白鸟苍烟外，黄鹂绿树间。雨晴初有路，云薄不藏山。村酒成孤酌，征鞍厌独攀。日长人自倦，更觉马蹄悭。",
            "comment": ""
        },
        {
            "title": "春晚三客同出郊归途甚醉",
            "content": "寻友逢三益，追欢且一时。买鱼呼野艇，沽酒认村旗。暂觉行歌乐，何妨醉舞僛。牧儿休骇愕，横笛且须吹。",
            "comment": ""
        },
        {
            "title": "初至庄舍",
            "content": "鹭立汀沙晚，牛眠径草深。黄花浮荇带，红叶下枫林。客路溪中断。柴门水半侵。一廛收岁晚，聊复此幽寻。",
            "comment": ""
        },
        {
            "title": "端居",
            "content": "竹院秋逾静，柴门昼不开。病先攜老去，懒渐逐衰来。莫遣新缘结，都将旧念灰。川鱼与云鸟，从此莫惊猜。",
            "comment": ""
        },
        {
            "title": "宁川道中",
            "content": "十日为山客，今朝问水程。沙横疑港断，滩迅觉舟轻。远近村舂合，高低渔火明。回头忽苍莽，一望一伤情。",
            "comment": ""
        }
    ]
}