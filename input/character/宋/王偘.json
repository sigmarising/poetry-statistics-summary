{
    "dynasty": "宋",
    "author": "王偘",
    "poems": [
        {
            "title": "寄玉涧",
            "content": "山中之乐属高人，风月无边取次吟。但使胸中饱丘壑，莫将片点着埃尘。",
            "comment": ""
        },
        {
            "title": "冬日杂兴",
            "content": "泽国风饕霜力紧，黄落凋残碧成锦。最怜柿叶与枫林，平园物色正潇凛。造化不翕何所张，独怪廷朝漏融景。天理真机默玩心，悟取灵根发深省。",
            "comment": ""
        },
        {
            "title": "过分水岭即事次韵",
            "content": "积阴颇愁寂，一笑晚风生。豪爽传诗韵，清真破欲醒。层峦思就隐，大壑戒趋程。芳草无人种，连天只麽青。",
            "comment": ""
        },
        {
            "title": "题画扁",
            "content": "野桥人迹少，林静谷风闲。谁识孤峰顶，悠然宇宙宽。",
            "comment": ""
        },
        {
            "title": "查林对月",
            "content": "一天风月近中秋，凝望家山不阻修。漫浪疏林人已倦，心期犹与素光谋。",
            "comment": ""
        },
        {
            "title": "题画扁",
            "content": "深林拥苍翠，绝巘顷陂陀。便欲褰裳去，乘风逸兴多。",
            "comment": ""
        },
        {
            "title": "冬日杂兴",
            "content": "庭际幽兰手自种，托根不与春花共。冉冉同风数茎竹，襟期元作幽人供。如何江湖浪征逐，芳信却因冯翼送。多惭独处岁将晚，尚想清标形晓梦。",
            "comment": ""
        },
        {
            "title": "夜对梅花示彦恭侄",
            "content": "羁旅不自怡，坐阅芳岁晚。江湖有莫逆，梅花还到眼。平生相慰藉，风期无近远。今夕共短檠，与子兴不浅。",
            "comment": ""
        },
        {
            "title": "夜对梅花示彦恭侄",
            "content": "羁旅阅世纷，坐念百忧集。共子时剧谈，满怀冰雪洁。仪型谁有常，梅花静玉立。何用对忘忧，岁寒端有益。",
            "comment": ""
        },
        {
            "title": "过冯岭感旧",
            "content": "危陟山椒下碧湾，篮舆竟日剧千盘。伤心四起经行旧，那复当年彩袖班。",
            "comment": ""
        }
    ]
}