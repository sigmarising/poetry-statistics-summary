{
    "dynasty": "宋",
    "author": "曾晞颜",
    "poems": [
        {
            "title": "重游临武秀岩",
            "content": "琼楼玉宇落荒村，鸡犬无声到洞门。采凤久藏丹穴羽，青莲倒续华峰根。笑谈疑有宫商应，剜刻浑无斧凿痕。莫讶空中能卓立，亭亭一柱拄乾坤。十番春事付风埃，屐齿参经识苍苔。野鸟避人犹巧语，山花向日尽迟开。奇峰自是平地起，活水不知何处来。天若便教羁馽脱，宁须海上觅蓬莱。",
            "comment": ""
        },
        {
            "title": "贺新郎",
            "content": "富贵人间有。就如今，秤量阴德，还公最厚。一郡鹘崙全似旧，春满霜畴稻亩。近帐外、干将夜吼。直指禾川弄霆雷，从山阴、鹿健那能走。都算计，怎担负。单车曲曲穿岩窦。向迷途、分明一呼，散渠回首。夹路香花迎拜了，见说家家举酒。道公是、再生父母。活一口还添一岁，这一回、活几千千口。只此事，是公寿。",
            "comment": ""
        },
        {
            "title": "好事近",
            "content": "昨夜探寒梅，先报一阳消息。天遣花神妆点，衬贤侯清白。试将玉蕊比修龄，算枝头千百。更有不凡风味，付调羹仙客。",
            "comment": ""
        }
    ]
}