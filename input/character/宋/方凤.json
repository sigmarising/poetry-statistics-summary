{
    "dynasty": "宋",
    "author": "方凤",
    "poems": [
        {
            "title": "三吴漫游集唐",
            "content": "江上巍巍万岁楼，今春花鸟作边愁，伤心欲问南朝事，凤去台空江自流。",
            "comment": ""
        },
        {
            "title": "赠乐间居士",
            "content": "市远塵嚣隔，神闲幽事并。埽花怜竹影，煮茗讶松声。月与诗如约，琴将鹤互赓。冷香生碧落，秋梦不胜清。",
            "comment": ""
        },
        {
            "title": "三吴漫游集唐",
            "content": "江南江北望烟波，南国浮云水上多。共说总戎云鸟阵，中原将帅忆廉颇。",
            "comment": ""
        },
        {
            "title": "杂咏十首",
            "content": "蚁封罅隙地，蛙井咫尺天。那能致广大，此道谁为传。",
            "comment": ""
        },
        {
            "title": "同胡汲仲兄弟登香远楼",
            "content": "策杖探幽胜，同登况二难。江山双极目，宇宙一凭栏。春色啼莺破，孤城拥浪寒。遥遥烟霭里，犹作故宫看。",
            "comment": ""
        },
        {
            "title": "西鹿田寺听雨",
            "content": "禅栖投倦客，山雨起更阑。窗叶散幽响，石林生峭寒。洞深犹暗瀑，江远忽飞湍。想像云萝外，应宜晓色看。",
            "comment": ""
        },
        {
            "title": "八景胜概·药壶闪影",
            "content": "紫车贮药壶，日夕发光怪。不道洞府深，翻嫌八荒隘。",
            "comment": ""
        },
        {
            "title": "三吴漫游集唐",
            "content": "不堪惆怅满离杯，水碧沙明两岸苔。无限塞鸿飞不度，二陵风雨自东来。",
            "comment": ""
        },
        {
            "title": "寄柳道传黄晋卿两生",
            "content": "新秋凉气发，松籁调于喁。山房良静閴，文史淡足娱。吾心太虚廊，傥然万象俱。大观物物齐，何事分贤愚。遐哉金兰契，聊用佈区区。",
            "comment": ""
        },
        {
            "title": "止所吴公挽歌辞",
            "content": "岳岳文豪共识名，归来风月恣弹评。竹阶过鹤窥棋局，花院流莺和乐声。灯酌萧间期郑老，盆歌疏达慕庄生。何来排闼绯衣召，天上楼传白玉成。卷客囊书栖旧林，如兰交契岁寒心。行藏与共盟犹在，生死俄分感独深。丧宝可堪埋白璧，知音端合铸黄金。茱萸遍插明朝是，回首西风泪满襟。",
            "comment": ""
        },
        {
            "title": "答仇仁近",
            "content": "城郭相过懒，山房翳薜萝。谷当嘉客遯，阿称硕人薖。竹径鸣驺断，芝坛野鹿多。松风云壑冷，扫石待狂歌。",
            "comment": ""
        },
        {
            "title": "与皋羽子善游宝掌山",
            "content": "宝掌一山何胜绝，老龙千载事已别。巉岩怪石峭森列，矫首三洞蹇奇崛。不知何年风雷烈，凿开混沌此瞥裂。高洞攀缘与天接，栖鹘所巢势嵽嵲。隙泉漏滴清且澈，薜萝为衣俨陈设。中之洞兮巧融结，四达坦明如我闼。低山一洞尤寒泬，铿然谷应合音节。共爱孤蝉远林咽，又疑帝子笙歌彻。乘风使觉神飞越，落景徘徊就僧榻。好向天风更搜抉，相期夜半踏明月。",
            "comment": ""
        },
        {
            "title": "述怀",
            "content": "避元困守静庵眠，鸡犬无声乐自然。石上清吟萝月小，松间畅饮藓花斑。幽深最似螺蛳洞，岩险何须虎豹关。今愧缙商绅隐晦，谁知四皓在商山。",
            "comment": ""
        },
        {
            "title": "怀古题雪十首·李诉怀雪",
            "content": "有唐御极天所命，蠢尔孽臣作枭獍。克壮谋猷断乃成，出师不愁天雪盛。衔枚夜渡张柴村，西平有子国有孙。悬弧不固兵径入，擒取渠魁献至尊。",
            "comment": ""
        },
        {
            "title": "寄柳道传黄晋卿两生",
            "content": "太璞散已久，鸿甄疑未均。惟有砥砺志，搜剥得其纯。勿以珪璋质，顽石置勿陈。君揽国香蕊，每与荆棘邻。荆棘岂不刺，反以扬素尘。",
            "comment": ""
        },
        {
            "title": "八月十四寿吴良贵",
            "content": "四十强而仕，斯言著礼经。搏鹏宜运海，振鹭且充庭。后夜中秋月，今朝南极星。耄夫频献酢，留眼看袍青。",
            "comment": ""
        },
        {
            "title": "寿东先生",
            "content": "黄菊香留晚节中，回头犹记矢悬蓬。细看南极寿者相，全与东山老子同。向日闾里门转人，此时庠序栋方隆。解衣推食虽私感，普为儒流更祝公。",
            "comment": ""
        },
        {
            "title": "翠微楼对竹会饮",
            "content": "缥渺鼎烹矜大嚼，西家呼庐赛乳酷。肉食那知儒素风，似君臭味将无同。知我山齐少白粲，随时易办松花饭。佐食投筋毋乃馋，筠笼新掘来幽岩。封题遥寄四五尾。歆然解剥出肌理。和以芹根及薤芽，醯盐澹著香无涯。黄虀脱粟绝滓腻，得此加餐检残笥。手把南华读一过，诗思陡涌如春饭。题笔酬君君莫笑，胸中成竹谐清调。",
            "comment": ""
        },
        {
            "title": "读西峰寺壁间诗",
            "content": "出郭幽探约里程，竹篱小语忽云生。寺藏密树磬声得，客染流霞暑气清。煮茗每闻松湍落，长苔半与石床平。何来老衲吟魂尽，满壁多题世外情。",
            "comment": ""
        },
        {
            "title": "上元陈丞相宅观灯有作",
            "content": "渴龙入夜吼百川，无数鲛珠迸地圆。星斗撼天半欲落，五花琪树皆生烟。烟灯岂不胜花朵，踏歌何人增坎坷。风尘淮北驰羽书，金鼓江城赛灯火。君不见狄青宣抚荆湖间，上元张乐宴清班。忽然称疾灯未灭，五更已夺昆仑关。",
            "comment": ""
        },
        {
            "title": "和陶渊明九日间居韵",
            "content": "小轩开傍小篱东，不但渊明有晋风，惟见幽芳为友发，谁知清兴与心同。犹邻推槛秋难老，更喜升樽酒不空。根本既能深保护，何愁霜雪傲寒冬。",
            "comment": ""
        },
        {
            "title": "忆同张子长游北山诸名胜",
            "content": "昔与张公子，翩翩访赤松。重来逾两纪，独去宿孤峰。古木苍陂映，禅房侧迳通。夕阴千嶂黑，人静一灯红。幸及轩车会，宁辞杖履从。相看如梦寐，健步愧儿童。春尽山仍好，林深涧忽穷。天低时堕雨，寺远偶闻钟。吊古田无鹿，探奇洞有龙。幽寻穿窈窱，高步蹋玲珑。灵草多成药，疏篁不作丛。岚光疑晻暖，野色在空蒙。下瞰疑无底，言旋复向东。岩阿依断礎，烟嶂落飞淙。细路缘苔磴，危桥跨石谼。泉依山曲曲，云与树重重。巨刹标名岳，穹垣护亩宫。倚栏斜日下，入室老僧逢。零落螭头墨，荒凉马鬣封。不才持薄禄，终古愧高风。驰擔云关裹，传觞雪峡中。追随寻道侣，述作付文雄。急景真流电，浮生尚转蓬。后期观岁晏，来往意憧憧。",
            "comment": ""
        },
        {
            "title": "北山道中",
            "content": "拂衣去城市，信步踏晴泥。草意春风蚤，松阴野日西。语长忘路远，行近觉山低。更欲迟来此，穿林听鸟啼。",
            "comment": ""
        },
        {
            "title": "三吴漫游集唐",
            "content": "愁看直北是长安，云树深深碧殿寒。心折此时无一寸，梦魂不到关山难。",
            "comment": ""
        },
        {
            "title": "东瓯雪中山茶盛开",
            "content": "海色连蓬岛，同云一望迷。寒花空故故，醉酒只悽悽。卜世无三兆，伤心有五噫。仲宣楼上赋，愁绝不堪题。",
            "comment": ""
        },
        {
            "title": "寄柳道传黄晋卿两生",
            "content": "盈盈黄菊丛，栽培费时日。依依五丝瓜，引蔓墙篱出。于今想新花，于今长秋实。花实岂不时，灌溉尚期密。毋令根荄伤，委弃等藜蒺。",
            "comment": ""
        },
        {
            "title": "怀古题雪十首·李伋郊雪",
            "content": "西湖无舟波冻合，孤山照人如玉立。太守徒行访隐君，门前净扫茶烟湿。坐谈会公幽怀开，寒梅吹香当酒杯。隐君平生厌城市，雪霁何妨公再来。",
            "comment": ""
        },
        {
            "title": "杂咏十首",
            "content": "小哉蛮触战，鄙甚蛙黾怒。达人能大观，本以和平故。",
            "comment": ""
        },
        {
            "title": "三吴漫游集唐",
            "content": "华表峨峨有夜霜，海天愁思正茫茫。遥知汉使萧关外，泣上龙堆望故乡。",
            "comment": ""
        },
        {
            "title": "题郑氏义门",
            "content": "人爱渭水清，毕竟河流浑。不知黄虞世，何处觅旌门。旌门纵百世，岂能外彝伦。祗因风气漓，遂表为义民。麟溪有寒泉，西流类拖绅。泉声遍塞耳，乱却牝鸡晨。夜帐泼烟黑，秋缸吐火红。六世孝友家，元属书声中。烂银铺作榜，绰楔何崔崔。户神似相语，莫遣阿奴来。人心一遭蛊，五官皆作魔。不赓斯干诗，却听燃萁歌。兄弟本一气，为利分汝尔。借问嗜利人，千载得不死。鸱鸮巢满林，何地不感恻。若非慈乌啼，血泪收不得。我身亲乃有，况此身此物。世人果何思，肝胆每相贼。当年朱两轓，回首血在颐。争如义门鬼，千载不馁而。何人非杨椿，如椿能几我。只缘本心死，所以有缁磷。大树大十围，枝叶日敷蕃。愿培百尺土，庇此千岁根。",
            "comment": ""
        },
        {
            "title": "三吴漫游集唐",
            "content": "塞上风云接地阴，万方多难此登临。坐中有老沙场客，霄汉长悬捧日心。",
            "comment": ""
        },
        {
            "title": "寄功父",
            "content": "遗风日远日相疏，七载归来非故庐。烈屋漫思悬艾虎，忠臣空腹葬江鱼。云霁志气消磨后，锦绣园林破碎余。酒盏更须拚酩酊，诗简聊示寄勤渠。",
            "comment": ""
        },
        {
            "title": "寄柳道传黄晋卿两生",
            "content": "大火且西逝，赫曦讵能为。丛竹覆孤馆，绿阴相蔽亏。人散众喧寂，独鸟嘤鸣随。想见探讨余，层层发新知。傥不鄙朽拙，勉哉勤相遗。",
            "comment": ""
        },
        {
            "title": "八景胜概·中峰啸月",
            "content": "纵身尝决云，山月此晶皎，疑是七还丹，邠盼吐物表。",
            "comment": ""
        },
        {
            "title": "八景胜概·仙坛灵草",
            "content": "葳蕤不记名，绝壁挂缕缕。果否垂衣年，丝麻绩蠭午。",
            "comment": ""
        },
        {
            "title": "辽西曲",
            "content": "辽西八月边风急，塞草凝霜刁斗湿。旅雁嗷嗷思妇哀，锦机初罢流黄织。并州快剪裁作衣，制成千里寄相思。巧盘诘曲同心纽，附绣回旋锦字诗。诗长字字愁胸臆，纽比连环解难得。解难得时君莫谖，啼红认取封时痕。",
            "comment": ""
        },
        {
            "title": "八景胜概·深穴嘘风",
            "content": "草木何丰彤，悬崖护丹穴。相传通鼎湖，深窈吹寒冽。",
            "comment": ""
        },
        {
            "title": "赠张叔元镇帅",
            "content": "越东佳气郁巃嵷，捉鼻馨名久识公。对发蚤看翔艺苑。濡毫频见属诗筒。弃书忽学万人敌，秉钺尤夸一世雄。拔距三千堪敌忾，歌钟二八陋和戎。长驱誓捣燕幽北，大纛旋移浦汭东。重巩河山襄帝力，时垂竹帛励臣忠。东南半壁腾王气，杞梓全材恃将功。鹅鸭几惊消玉垒，熊罴屡奋壮金墉。玺书褒锡恩原厚，节钺招绥德愈隆。群策更能延俊彦，众讴先忆遍旄重。深仁共颂绵瓜瓞，伟绩还期勒华嵩。",
            "comment": ""
        },
        {
            "title": "鸿门宴同皋羽作",
            "content": "项王重瞳气盖世，叱咤暗哑万夫废。交何河山杯酒中，弱肉眈眈恣虎视。帐列年爪吞鲸鼍，神锋技系光荡摩。中有一人亦拔剑，是楚是汉舞婆娑。须臾壮夫拥盾人，怒目而语眦尽裂。项王煦妪无一言，楚国孤臣泪流血。玉玦何劳再三举，拂衣竟作彭城死。沐猴而冠何足云，君看五采成龙文。",
            "comment": ""
        },
        {
            "title": "吴良贵雪中归",
            "content": "别时黄菊映郊扉，转眼寒风刮毳衣。丰瑞正当三白见，修程适自四明归。因思水国银兼浪，胜看山乡玉作围。老去羊羔总陈迹，坐氊犹喜客堪依。",
            "comment": ""
        },
        {
            "title": "怀古题雪十首·伊川门雪",
            "content": "定夫中立希贤士，事师河南程叔子。门外雪深三尺绝，假寐觉来犹在此。口生铁石为肺肝，心欲求道宁知寒。他年传授称高弟，不愧芳名千万看。",
            "comment": ""
        },
        {
            "title": "杂咏十首",
            "content": "反哺鸟曰慈，食母枭名恶。如鸟莫如枭，人心当自觉。",
            "comment": ""
        },
        {
            "title": "题光风霄月楼",
            "content": "人间底处无风月，知用何时最佳绝。芳播崇楼淑气浮，影涵古桂清辉发。向来雅重无极翁，洒落襟怀与此同。去之百世犹彷佛，宛见道貌匡庐中。谁题品语黄太史，大书四字紫阳子。今从建水得此本，如拾{滨左换虫}珠卷文绮。携归八咏双溪州，晏然直与造化游。无边妙处乃萃此，韪矣君家百尺楼。",
            "comment": ""
        },
        {
            "title": "宿保安寺",
            "content": "扪萝山迳迥，流水石桥分。一雨过秋寺，千峰生暮云。望穷迷野色，沙远见鸥群。烟蔼苍茫外，寥寥清磬闻。",
            "comment": ""
        },
        {
            "title": "吴仲恭翠微楼九日落成和谢皋羽",
            "content": "楼成楚菊芳菲候，客凑齐山酩酊期。与俗相追何日了，登高一啸洗秋悲。望穷碧落鸿飞外，归恋清樽月到时。野服从北近萝薜，西风尘土莫轻吹。慈竹堂阴长露梢，又添杰阁俯江郊。眼空霞锦疑鸿字，手摘松枝碍鹤巢。野月散衣间弄笛，墟烟隔水见编茅。望中尚与渔樵接，若处真能广绝交。",
            "comment": ""
        },
        {
            "title": "药壶山寺步师远上人韵",
            "content": "旭日耀禅林，瞳瞳晃虚室。观心得无为。颇觉诗思逸。得句祈疾书，振衣陡焉失。持此证空空，一笑堕不律。",
            "comment": ""
        },
        {
            "title": "三吴漫游集唐",
            "content": "孤云独鹤共悠悠，别作深宫一段愁。万乘旌旗何处在，白云犹似汉时秋。",
            "comment": ""
        },
        {
            "title": "北山道中",
            "content": "起犯春霜一径寒，清游乘兴约吟鞍。眼中最恨友朋少，尘外频闻山水宽。溪落旧痕枯野埠，树浮空翠湿危栏。岩头几处悬冰白，几作群羊化石看。",
            "comment": ""
        },
        {
            "title": "钱续古赘赵氏",
            "content": "年华冠带玉辉辉，本悟秦风出赘扉。为要权宜就家室，不妨暂时别庭帏。化推正始余麟厚，占协和鸣待凤飞。老我相亲垂十载，指期观子共于归。",
            "comment": ""
        },
        {
            "title": "寄梁隆吉",
            "content": "羡尔英年早息机，罗衣脱却著荷衣。黄醪白酿供吟咏，野史稗官漫是非。旧事横看东涧水，新餐谁共北山薇。金闺玉树思君甚，采药春华归未归。",
            "comment": ""
        },
        {
            "title": "呈皋羽",
            "content": "依依莲社客，斗酒共相酬。臭味语中得，荣名杯上浮。世情余百变，吾道合千秋。肯信张平子，穷居但四愁。",
            "comment": ""
        },
        {
            "title": "三洞",
            "content": "金华北山三洞天，垂髫欲往今华颠。春风吹衣雨洗屐，瘦筇忽拄苍山烟。山高地平走幽涧，根终石上森楠梗。步从飞桥瞰石洞，崖色阅世知几年。风痕雾迹化异物，龙首昂左尾右旋。就中暗穴如蟆颐，急水泻碧鸣娲弦。逆流束炬照徙涉，肩背擦石行拳挛。水穷路夷内景得，以炬交烛穷幽玄。细纹蹙波涌浪拦，皓彩凝雪飞霜鲜。大为狮子虎犀旬，琐碎亦复蜂屯然。蜿蜒双蟠角尾具，一一玉爪拿苍坚。穹龟负甲色深墨，长蛇白质相萦缠。钟能钟声鼓能鼓，不假枞笔和谁悬。直棂斜槛藏湢室，短畦长町移原田。青云白霓五色霞，笑画败絮留丹铅。中途经过最深省，伏身低眺洞口泉。空明一红线隔远见，秋蟾浴海光婵娟。左岩袈衣颇横亘，叠摺众皱垂蹁跹。自余神怪不可枯，似凿非凿镌非镌。出登山腰叩中洞，外视石井闻潺潺。入深踏险思缒绠，长竿揭炬后且先。水帘可俯心为悼，到此十九归言遄。嗜奇不惮历磊砢，足以目故差轻便。翻身却望水帘处，银河天落悬吾前。常情疑复下百尺，积水定作神龙渊。石乾径辟却易进，玉笋拔地修而圆。宜为渊处乃为屋，亦可摩藓题新篇。同游怪我久未出，笑谓岂欲井底眠。林幽风起日已晚，犹睨高洞山之巅。薪蒸可买樵我导，不远数里仍攀缘。傍从石壁入深坼，如铁户限琼为榜。俨然海相挂珠络，熟视始信非夸传。左为朝真正面入，便想笙鹤遨群仙。云霞波涛仙衣裳，奇诡岂必下洞专。歘然修梁架岩起，左右苍白龙形全。望中极底胜漆黑，双扉隐隐启半边。天光一道烛扉内，知此明罅从何穿。霤深壁峭不可往，安得插羽如飞鸢。嗟余兹游尚牵俗，身所骤历辞难宣。但思乞水学坡老，洗眼看字消余年。",
            "comment": ""
        },
        {
            "title": "句",
            "content": "耕锄晓雨有余地，应接东南无暇时。",
            "comment": ""
        },
        {
            "title": "怀龚山人圣予",
            "content": "西北有杰阁，岧峣切云天。绮窗通四望，绰约流苏悬。中有绝代人，端居方盛年。被服既殊众，容采亦鲜妍。瑶床置宝瑟，玉轸朱丝弦。有时扬妙指，泠泠宫商传。曲终恣仰頫，托契轩农先。靡曼谐里耳，大雅谁能怜。我欲往从者，淮海生寒烟。",
            "comment": ""
        },
        {
            "title": "三吴漫游集唐",
            "content": "愿及行春更一年，中流箫鼓振楼船。不知何处吹芦管，城外凤悲欲暮天。",
            "comment": ""
        },
        {
            "title": "重阳明日得日字",
            "content": "浮生聚尘轻，流景飞羽疾。故人已新阡，旧雨又今日。不惜酒饮狂，且须诗缚律。一笑复掀髯，天地何终毕。",
            "comment": ""
        },
        {
            "title": "杂咏十首",
            "content": "蜂房开户牖，蚁穴有官守。究竟物皆然，梦幻君知否。",
            "comment": ""
        },
        {
            "title": "八景胜概·华柱丹光",
            "content": "何年撑宛荒，截置珊瑚树。长日灿朝霞。芙蕖挹新露。",
            "comment": ""
        },
        {
            "title": "杂咏十首",
            "content": "昆鹏奋云霄，尺鷃栖野草。物各适其天，夫岂论大小。",
            "comment": ""
        },
        {
            "title": "寄吴善父",
            "content": "啧啧不得意，兴怀偏为君。犹为乞米帖，不作送穷文。纵酒长违俗，挥毫自出群。相思今夜雨，滴沥未堪闻。",
            "comment": ""
        },
        {
            "title": "次陈浦泉教授渡江韵",
            "content": "笑拂湖亭柳，春归客亦归。塔云连岫暗，颿雨绝江飞。老觉游非壮，癯应遯却肥。有诗充古锦，尚不愧林扉。",
            "comment": ""
        },
        {
            "title": "哭余之张教授",
            "content": "吾怜张仲蔚，青草少人行。晓帐萤犹湿，空山鹤自惊。徒余八斗望，谁筑五言城。莽莽孤村外，王孙挂剑情。",
            "comment": ""
        },
        {
            "title": "三吴漫游集唐",
            "content": "洞庭西望楚江分，回首姑苏是白云。今日南湖采薇蕨，何时重谒圣明君。",
            "comment": ""
        },
        {
            "title": "八景胜概·卦尖望鼎",
            "content": "遥岑谁画卦，置此荆山鼎。乍可姹女飞，千秋觇溟涬。",
            "comment": ""
        },
        {
            "title": "寄云林上人",
            "content": "竹杖芒鞋去未能，鞅尘十丈苦相仍。去来今了三生事，输尔寒岩宴坐僧。",
            "comment": ""
        },
        {
            "title": "吴清翁石桥",
            "content": "金椎谁奋破山霆，趋石浑疑走六丁。间道便须横螮蝀，长竿先已竖晴蜓。济川作略君堪纪，吟雪行藏我欲经。领取溪山好风月，更看高架翼然亭。",
            "comment": ""
        },
        {
            "title": "怀古题雪十首·陶谷茶雪",
            "content": "冯夷翦水飞九垓，琼花万树先春开。玉堂学士爱清味，取雪烹茶真快哉。堪笑娇娥党家妓，歌舞但知趋富贵。岂知吾儒俭素心，不夸文绮膏梁味。",
            "comment": ""
        },
        {
            "title": "客有问金华胜游者以诗叙其概",
            "content": "赤松上下雨霖微，八咏楼头重拂衣。西港晴来汀草长，北岩幽处洞泉飞。风敲定磬鹿春过，月满丹台鹤夜归。历览因知古词客，盛夸云梦未全非。",
            "comment": ""
        },
        {
            "title": "和张子良",
            "content": "寤寐溪山好，相过不厌频。诗留曾宿客，月照乍归人。率尔呼盘粲，凭谁辩主宾。未须陈咫尺，高谊总秋旻。",
            "comment": ""
        },
        {
            "title": "述志",
            "content": "只因生在胡元世，岂将褴褛换罗衣。壮图落落还中止，高蹈悠悠且遁肥。松竹森然真有味，衣冠整伤不须题。优游但效商山客，云谷丛生薤露稀。",
            "comment": ""
        },
        {
            "title": "咏霜叶寄皋羽善父",
            "content": "秋尽吴江道，丹枫树树奇。叶为诗者色，霜乃画之师。望似醉乡近，疑犹花事迟。停云俄在念，倚杖未归时。",
            "comment": ""
        },
        {
            "title": "送吴立夫",
            "content": "有人储书塞中肠，不能奋发为辞章。亦有英姿限时命，坎坷名不登文场。吴子妙年即秀颖，只字过眼终无忘。文如翻水溢万斛，书夜不舍流汤汤。于今东南聚隽彦，奭然一发能穿杨。二十脱颖客毛遂，名登十九能低昂。亦如列宿二十八，有救天毕施之行。况子平生志远游，块坐已能穷八荒。从兹北上有历览，径到洪河经吕梁。青徐平野望不极，半万里程趋冀方。君不见龙门探奇气益壮，文豪千载同翱翔。",
            "comment": ""
        },
        {
            "title": "仙华山采茶诗",
            "content": "轩娥遗瑞草，仙掌撑何年。苗蕊矗空壁，殊根蟠远天。蒙头莫可劚，垂脚或争传。冉冉雪霜饱，亭亭风日蠲。危哉梯鸟道，允矣获龙涎。丛蘖杂丹鼎，湿云伴玉延。香真千里擅，苞结三生缘。夜荚抽雷后，春焙贡社前。一钥滴瀼露，片碾捣和烟。碧涧规模绝，洪州气味悬。滑甘矜紫笋，幽馥讶青莲。既拣兔毫点，应添蟹眼煎。松涛生远韵，风致想真筌。七碗赓仝咏，三篇继羽编。醉乡已失路，摩室将逃禅。服食益人寿，何当煮汞铅。",
            "comment": ""
        },
        {
            "title": "冒雨渡浦阳江",
            "content": "痴云千顷压江壖，寂寞篮舆破午烟。树杪楼台看近郭，流头波浪忽滔天。舟依曲港难回楫，径转高陵每得筌。谁向龙山夸海国，一声铁笛女墙边。",
            "comment": ""
        },
        {
            "title": "对仙华雪怀",
            "content": "仙华万仞石离离，山上崭崭万壑危。雪与梅花俱在望，琴携野鹤转相随。清如和靖西湖夜，兴如王猷剡上时。我欲酬诗追雅调，寒山鸟迹少于飞。",
            "comment": ""
        },
        {
            "title": "怀古题雪十首·苏武窖雪",
            "content": "子卿远使匈奴国，持节堂堂不肯屈。置之深窖死为神，饥啮毡衣渴饮雪。但怀忠赤自通神，未必长伴羝为群。西风吹堕上林雁，白发归来有麒麟。",
            "comment": ""
        },
        {
            "title": "杂咏十首",
            "content": "猿啼不窥窗，牛驯常露地。伏虎与降龙，此理元无二。",
            "comment": ""
        },
        {
            "title": "八景胜概·剑峡迟鸾",
            "content": "峡中候帝子，青鸟空徘徊。搔首叩玄律，何当化鹤来。",
            "comment": ""
        },
        {
            "title": "寄仇仁近",
            "content": "忆昔三浙湄，匆遽买舟訣。大海涨波涛，排空银浪掣。时方逢杪秋，凉风正凄绝。况复婴沈疴，残喘一身孑。落日古渡横，牵衣各呜咽。尚期营归余，旋泛山阴雪。讵料人事迁，芳春竟五阅。宁无双鲤鱼，寒温叙曲折。顾兹悲愤衷，未足陈一切。阶前金凤花，当车行复辍。阁上西湖光，可似旧澄澈。",
            "comment": ""
        },
        {
            "title": "游仙华山",
            "content": "仙华矗万仞，我乃庐其东。日夕与山对，今兹踏玲珑。起左信奔鹿，当前任啼狨。大啸崖石裂，一览天宇空。苍松饱风雨，绝壁挂老龙。樵斧不得睨，抚根憩吾躬。邈哉轩辕氏，问道由崆峒。龙髯一以远，千载悲遗弓。犹传少女灵，炼玉于焉宫。山林重帝胄，香火明民衷。我来重怀古，揽涕临西风。何当刺飞流，一洗磊磈胸。",
            "comment": ""
        },
        {
            "title": "仙华招隐",
            "content": "轩后悲苍剑，神娥下玉霄。攀髯初失梦，遗蜕尚凌歊。碧堕升棺影，青分产柱苗。山精依鹿竹，天雨湿鸡翘。有约成孤愤，无人重久要。豢龙因姓氏，使鹤误轩轺。冉冉将终老，冥冥不可招。无书寄青雀，有恨在中条。",
            "comment": ""
        },
        {
            "title": "三吴漫游集唐",
            "content": "边风萧飒动江城，独上高楼故国情。碛裹征人三十万，空教弟子学长生。",
            "comment": ""
        },
        {
            "title": "杂咏十首",
            "content": "马舞睨禄山，猴朝识朱温。人岂不若兽，变故辄负恩。",
            "comment": ""
        },
        {
            "title": "杂咏十首",
            "content": "瑞世凤鸣阳，司晨鸡鸣丑。呶呶取人憎，乱蝉合缄口。",
            "comment": ""
        },
        {
            "title": "九日同皋羽子善游白石龙湫用杜老九日蓝田韵",
            "content": "尘埃隔处地天宽，选胜携觞且笑欢。不惜逍遥投杖屐，何妨磅礴解衣冠。晴余岚重雨犹落，秋老天高酒易寒。世事悠悠双眼外，与君飞瀑醉中看。",
            "comment": ""
        },
        {
            "title": "春日集张元吉兄弟宅",
            "content": "衔杯不让阮家风，况复阳春白雪融。调合西堂琴欲响，情深北海酒难空。诗题历历诸名迹，酬和年年几醉翁。未尺清狂尚期约，同看灯火月明中。",
            "comment": ""
        },
        {
            "title": "怀古题雪十首·孙康书雪",
            "content": "宝贵爨炊蜡代薪，贫家读书夜无灯。案头寒雪三光白，欲益披卷未所能。长绳难系青春日，功业良田勤苦得。獬冠他日立朝端，寒士声名满邦国。",
            "comment": ""
        },
        {
            "title": "怀古题雪十首·韩愈关雪",
            "content": "浮屠诞谩唐宗惑，大内王宫迎佛骨。披忠谏婴直逆鳞，远贬潮阳蛟鳄窟。雪寒蓝桥道路危，车儿追陪儿女悲。覉穷因苦暂时事，朝食南海无终期。",
            "comment": ""
        },
        {
            "title": "重阳对菊得菊字",
            "content": "怀哉止所翁，与我几觞菊。方当旧节来，已作秋原哭。会葬有远朋，风雨此淹宿。佳儿敬父执，姻友更敦睦。投辖不愧遵，设醴仍为穆。其如插萸遍，不见而翁独。悲欢今昨筵，还往东西毂。回首试长望，依依但云木。",
            "comment": ""
        },
        {
            "title": "故宫怨",
            "content": "白日欲落何王宫，腥云颓树生烈风。猕猱几年争聚族，饥蟒狞狰攫人肉。熊豨肆毒夜横行，刺蛆刲血多飞鼪。萤尻大如鹜，照见女鬼迎新故。寒更鸱吻空哀哀，谁能化鹤还归来。山都冶夷总难记，妖孤吹火月堕地。",
            "comment": ""
        },
        {
            "title": "杂咏十首",
            "content": "解牛中肯綮，相马外骊黄。从知得三昧，意到形自忘。",
            "comment": ""
        },
        {
            "title": "题春寿堂",
            "content": "人皆构堂思奉身，吴氏构堂养亲。人皆种花图炫眸，吴氏树萱可忘忧。慈亲鹤发寿且康，昆弟列罗如雁行。旦暮升堂直涤瀡，娱亲嬉舞斑衣裳。子能顺亲亲颜悦，和气盈盈蔼堂室。春风荆树发条枝，夜雨芝兰秀芽茁。由来孝道通神明，吴氏家世应昌荣。他年移孝事君主，定使芳名书信史。",
            "comment": ""
        },
        {
            "title": "杂咏十首",
            "content": "蚕茧每利人，蛛网偏害物。利害夐不同，其间仅丝忽。",
            "comment": ""
        },
        {
            "title": "游宝掌山寺",
            "content": "兹辰欲有适，轩车偶来骎。劚苔北村南，荒竹晴窗阴。接语未及久，相邀指丛林。涧行任诘曲，岩眺经嵚崯。于时春早暄，生意见草心。红紫寂未动，万山苍翠深。伊予夙好游，忽忽老见侵。孤兴尚衡霍，遐思或巫黔。况此近居里，而能盍朋簪。裂石发悲啸，沿流引清斟。扪萝复忘疲，古洞穷幽寻。岂无声利痼，见笑山水淫。人生本来浮，世故未易任。藓崖拂前题，挽仰已昔今。我法姑用我，睠言属同襟。",
            "comment": ""
        },
        {
            "title": "哭陆丞相秀夫",
            "content": "祚微方拥幼，势极尚扶颠。鳌背舟中国，龙胡水底天。巩存周已晚，蜀尽汉无年。独有丹心皎，长依海日悬。",
            "comment": ""
        },
        {
            "title": "怀古题雪十首·长安落雪",
            "content": "朔风琼粉如节堕，四望民居绝烟火。路无行踪门反关，珍重先生独僵卧。洛阳令尹举孝廉，三冬喜爱照河南。有志何妨屡迁擢，要以清操除寻贪。",
            "comment": ""
        },
        {
            "title": "书示同志",
            "content": "尚觉浮名累，樵渔寄此身。寻盟潜勗德，证业喜知新。气谊生无间，文章合有神。毋徒涉城市，出处任风尘。",
            "comment": ""
        },
        {
            "title": "八景胜概·龙门飞瀑",
            "content": "飞雪溅{左石右含}砑，流云当面起。邂逅缘毛仙，临流同洗髓。",
            "comment": ""
        },
        {
            "title": "怀古题雪十首·韩玉堂雪",
            "content": "圣主贤臣千载过，夜雪皑皑幸其第。直爱榻外非吾家，欲下江南须早计。炽炭烧肉锦茵铺，细君行酒以嫂呼。鲁论自可相天下，何必区区泥上书。",
            "comment": ""
        },
        {
            "title": "观阳山大石",
            "content": "殷勤挟小艇，迤逦登大石。怪险若神造，幽阗真鬼宅。凌汉龙头昂，负重龟背磔。倒拽万牛喘，列坐千人窄。眇视笑一拳，端拜俯半额。凭肩护胫酸，呼酒镇心忒。古壁剥旧题，灰窦碍颓屐。甫快雨忽晴，刚醉日欲夕。老禅嗜文词，短卷盈咫尺，挥毫神欲飞，云开万峰碧。",
            "comment": ""
        }
    ]
}