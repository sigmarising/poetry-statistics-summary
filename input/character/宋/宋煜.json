{
    "dynasty": "宋",
    "author": "宋煜",
    "poems": [
        {
            "title": "遗衣坛",
            "content": "驾鹤乘鸾归紫府，仙凡从此不相干。要传当日飞升事，收拾遗衣为结坛。",
            "comment": ""
        },
        {
            "title": "石臼洞",
            "content": "清泉一派水潺潺，石穴端然一臼安。洗药炼丹仙已去，只留踪迹与人看。",
            "comment": ""
        },
        {
            "title": "题朱明洞",
            "content": "涧流一一抱峰回，面面林峦锦帐开。我品洞天居第七，只应题作小蓬莱。",
            "comment": ""
        },
        {
            "title": "朱子庵",
            "content": "仙人自昔好楼居，怪石棱层倚碧虚。见说通天中有路，世间何处觅飙车。",
            "comment": ""
        },
        {
            "title": "蝴蝶洞",
            "content": "阴深古木护涟漪，洞里藏春人不知。不是桃源深有路，如向蝴蝶满璚枝。",
            "comment": ""
        },
        {
            "title": "竹符",
            "content": "仙篆元非世俗书，笔端会把鬼神驱。当年笔迹今何在，洞客争传笔叶符。",
            "comment": ""
        },
        {
            "title": "黄野人庵",
            "content": "淮南鸡犬上云端，底事先生独世间。上界应嫌官府足，不如平地且骖鸾。",
            "comment": ""
        },
        {
            "title": "铁桥峰",
            "content": "拄杖何年掷向空，云端隐约化晴虹。此桥端的通霄汉，谁与同游访月宫。",
            "comment": ""
        }
    ]
}