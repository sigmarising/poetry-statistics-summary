{
    "dynasty": "宋",
    "author": "黄宏",
    "poems": [
        {
            "title": "过天姥岭",
            "content": "天姥连天横，我过如牛脊。乃知李谪仙，梦游言过实。徐生亦好奇，请问刘阮迹。安知古仙人，太平入鬼域。妖狐花满头，媚人强求匹。流杯饮胡麻，磊块皆沙砾。",
            "comment": ""
        },
        {
            "title": "湖上",
            "content": "山环台榭水环堤，雪月风烟是处宜。豢养宴安成鸩毒，西湖只合比西施。",
            "comment": ""
        },
        {
            "title": "吴萧大帅",
            "content": "太掖勾陈瑞霭浮，宫花时缀五云裘。湛卢光截飞狐月，繁弱风号涿鹿秋。蟣虱几曾生介胄，貂蝉又见出兜鍪。南来稳作风流帅，日上榑桑瘴雾收。",
            "comment": ""
        },
        {
            "title": "题拟虹桥",
            "content": "父老桥边问我公，笑谈能办济水功。天光分碧一千顷，晴影飞虹二百弓。好与诸公来赏月，曾知此地亦垂虹。乘风似有惊人语，压倒沧浪亭上翁。",
            "comment": ""
        },
        {
            "title": "书叹",
            "content": "文章关气运，要与理乱符。谁知周赧末，犹胜秦皇初。向来五星聚，奎躔遂华敷。南北起周召，东西拟欧苏。岂惟一时盛，万世垂楷模。我虽季世产，闻道端不诬。岂有苍精剑，铸自烧叶炉。岂有轩辕鼎，散入蛮娘沽。久幽世或有，速售理则无。夕阳淡茅坞，荒烟正模糊。",
            "comment": ""
        }
    ]
}