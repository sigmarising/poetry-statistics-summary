{
    "dynasty": "宋",
    "author": "章云心",
    "poems": [
        {
            "title": "古意十四首",
            "content": "谷风扇春和，卉木皆敷芬。贞松但如故，高标在烟云。君子守常性，时荣非所欣。亦有孤凤皇，不与众鸟群。",
            "comment": ""
        },
        {
            "title": "古意十四首",
            "content": "逝川常东流，白日易西没。悠悠天地间，二物何飘忽。促迫于生人，绿鬓成华发。昧者不自知，终朝常汩汩。利欲沈厥身，其本已先蹷。孰若缮真性，以自固灵骨。",
            "comment": ""
        },
        {
            "title": "古意十四首",
            "content": "百川毕东注，两丸尽西颓。二物常汲汲，未尝少徘徊。短生亦如斯，逝者良可哀。自昔青云士，皆为黄土堆。何如大觉仙，无去亦无来。",
            "comment": ""
        },
        {
            "title": "古意十四首",
            "content": "福祸递隐伏，荣辱相因依。贤达素如此，不肯如脂韦。青门工种瓜，首阳甘采薇。清风弥万世，斯人谅堪晞。",
            "comment": ""
        },
        {
            "title": "古意十四首",
            "content": "采莲莫采花，采花损空房。留房结青子，种作明年香。",
            "comment": ""
        },
        {
            "title": "古意十四首",
            "content": "匆匆采桑女，花雨湿襜袖。春风十二弦，生世未触手。",
            "comment": ""
        },
        {
            "title": "古意十四首",
            "content": "老梅何偃蹇，雪时方始花。自守岁寒性，不肯随春花。隐人适然见，移植溪水涯。瘦影无阳艳，清香绝淫邪。间静如隐人，隐人心所嘉。樵牧无见侵，以诒隐人嗟。",
            "comment": ""
        },
        {
            "title": "古意十四首",
            "content": "龙马图犹在，麒麟使亦传。羲皇心不死，孔子梦难圆。",
            "comment": ""
        },
        {
            "title": "庐山",
            "content": "晚眺青牛谷，晨游白鹿山。乾坤何日老，今古几人闲。卉木烟华紫，江湖雨气斑。聘君犹在否，怅望隔云关。",
            "comment": ""
        },
        {
            "title": "古意十四首",
            "content": "折柳击离船，船行柳条短。赖有枝上花，飘泊随君远。",
            "comment": ""
        },
        {
            "title": "古意十四首",
            "content": "难与时流道，忧心常悄悄。古道贵平阳，今人□机巧。好古而居今，每饭不能饱。来往无嫌猜，□知爱沙鸟。",
            "comment": ""
        },
        {
            "title": "竹",
            "content": "万朵奇云绕屋飞，云心修竹绿猗猗。孤高不为风霜折，正直只应天地知。四海久无龙化处，千年几具雁来时。晋林充隐皆尘土，瞻彼西山我所思。",
            "comment": ""
        },
        {
            "title": "古意十四首",
            "content": "吉凶本由人，往事皆可覆。祸人还自祸，福人还自福。于公果传世，李斯竟夷族。豺狼不知寤，纷纷方择肉。达者识几微，为之先痛哭。",
            "comment": ""
        },
        {
            "title": "古意十四首",
            "content": "浣衣轻浣布，布缕不如丝。□坚犹易穿，布弱从可知。",
            "comment": ""
        },
        {
            "title": "古意十四首",
            "content": "贱妾燕子身，衔泥巢君屋。游子黄鹄志，辞家独南翔。采花为谁容，袭兰为谁香。安得小心风，寄子双明珰。",
            "comment": ""
        },
        {
            "title": "武昌江汉亭",
            "content": "江汉亭前江汉浮，岷嶓万里会吴头。江穿南北天心落，汉接东西地脉流。水上龙争方一梦，山中鹊起已千秋。张刘精爽知何在，安得同来赋远游。",
            "comment": ""
        },
        {
            "title": "古意十四首",
            "content": "佳人买明镜，意重轻千金。结以双罗带，欲照荡子心。荡子渺不归，镜影春云深。",
            "comment": ""
        }
    ]
}