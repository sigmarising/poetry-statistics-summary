{
    "dynasty": "宋",
    "author": "释鼎需",
    "poems": [
        {
            "title": "颂古二十一首",
            "content": "镆铘在握当堂坐，拟欲冲前便丧躯。纵使机锋如电拂，到头未免病栖芦。",
            "comment": ""
        },
        {
            "title": "颂古二十一首",
            "content": "三人证龟成鳖，刚把天机漏洩。木人岭上唱歌，石女眼中滴血。",
            "comment": ""
        },
        {
            "title": "颂古二十一首",
            "content": "大义开田创祖基，分明书契示传持。儿孙不肯遗先业，乞食年年役路歧。",
            "comment": ""
        },
        {
            "title": "颂古二十一首",
            "content": "两个孩儿抱花鼓，左边打了右边舞。一曲两曲无人会，历历清风动千古。",
            "comment": ""
        },
        {
            "title": "自赞",
            "content": "一不爱乖崖傲物，又不爱像楼打楼。饱谙世事慵开口，暗展双眉自点头。",
            "comment": ""
        },
        {
            "title": "颂古二十一首",
            "content": "昨夜三更转向西，昏昏宇宙几人迷。澄潭影转风初息，猿狖微闻岭外啼。",
            "comment": ""
        },
        {
            "title": "偈四首",
            "content": "心如皎月连天照，性似寒潭彻底清。无价夜光人不识，梦中虚度几千春。",
            "comment": ""
        },
        {
            "title": "偈二十首",
            "content": "人间正月十五日，西来祖意若为陈。楼台上下火照火，车马往来人看人。",
            "comment": ""
        },
        {
            "title": "偈二十首",
            "content": "西天悉达多太子，今日降神出母胎。一步一莲随宝足，人间天上独崔嵬。",
            "comment": ""
        },
        {
            "title": "偈四首",
            "content": "懒翁懒不懒，最懒懒说禅。亦不重自己，亦不重先贤。又谁管你地，又谁管你天。物外翛然无个事，日上三竿犹更眠。",
            "comment": ""
        },
        {
            "title": "偈二十首",
            "content": "行亦禅，坐亦禅。语默动静体安然。江上晚来堪画处，一叶扁舟破远烟。",
            "comment": ""
        },
        {
            "title": "颂古二十一首",
            "content": "畐塞虚空，不如不去。前后际断，今亦无住。倒骑佛殿出三门，却把三门挂露柱。",
            "comment": ""
        },
        {
            "title": "偈二十首",
            "content": "陕府铁牛吞大像，生得河东鸑鷟儿。海门深处宜归隐，只恐调高人不知。知不知，拟欲抬眸一顾之，早是失却两茎眉。",
            "comment": ""
        },
        {
            "title": "偈二十首",
            "content": "在凡全凡，在圣全圣。各各据本位，通达事理竟。譬如钟中无鼓响，鼓中无钟声。钟鼓不相参，句句无前后。若能於此彻根源，一任金毛唤作狗。忙忙途路未归人，切忌面南看北斗。",
            "comment": ""
        },
        {
            "title": "偈二十首",
            "content": "欲得现前，莫存顺逆。屙屎送尿，多少省力。",
            "comment": ""
        },
        {
            "title": "偈二十首",
            "content": "一不得孤负自己，二不得停囚长智，三不得生心比拟，拟不拟，眨起眉毛千万里。",
            "comment": ""
        },
        {
            "title": "颂古二十一首",
            "content": "打车即是打牛是，鼻孔辽天也被穿。已向人前输肺腑，可怜今古妄加鞭。",
            "comment": ""
        },
        {
            "title": "偈二十首",
            "content": "独枕孤峰忘岁月，梧桐叶落始知秋。若知扑落非他物，始解纵横得自由。万仞悬崖丝系腰，百尺竿头独打翘。大洋海里骤骅骝，须弥顶上驾扁舟。好个通天作略，自然脱体风流。今朝有酒今朝醉，明日愁来明日愁。",
            "comment": ""
        },
        {
            "title": "偈",
            "content": "顶门竖亚摩醯眼，肘后斜悬夺命符。瞎却眼，卸却符，赵州东壁挂葫芦。",
            "comment": ""
        },
        {
            "title": "颂古二十一首",
            "content": "路穷崖断进无门，赖有山翁指出原。九曲黄河清彻底，谁知别是一乾坤。",
            "comment": ""
        },
        {
            "title": "偈二十首",
            "content": "虎头带角人难措，石火电光须密布。假饶烈士荐应难，懵底那能解回互。",
            "comment": ""
        },
        {
            "title": "颂古二十一首",
            "content": "王令威严谁敢拟，纤毫才动铁轮随。时人只见锥头利，几人能见利头锥。",
            "comment": ""
        },
        {
            "title": "颂古四首",
            "content": "入息未尝居阴界，出息何曾涉万缘。一声渔笛离南浦，依旧芦花深处眠。",
            "comment": ""
        },
        {
            "title": "颂古二十一首",
            "content": "堪笑当年陆大夫，独夸身外更无余，不因指出花如梦，争得双眸翳尽除。",
            "comment": ""
        },
        {
            "title": "颂古二十一首",
            "content": "一不问兮二不休，直须识取那钩头。再三回首来相见，急水波心辊绣毬。",
            "comment": ""
        },
        {
            "title": "偈二十首",
            "content": "子能承父业，赚杀几多人。家破人亡后，无门寄此身。愁人莫向愁人说，说向愁人愁杀人。",
            "comment": ""
        },
        {
            "title": "偈二十首",
            "content": "横按吹毛，虚张意气。冲开铁壁，枉费精神。",
            "comment": ""
        },
        {
            "title": "偈二十首",
            "content": "奔流度刃，未是作家。疾燄过风，犹为钝汉。",
            "comment": ""
        },
        {
            "title": "颂古二十一首",
            "content": "父子相将草里游，人前拈弄几包羞。返雷一震惊天地，直得沧溟绝点流。",
            "comment": ""
        },
        {
            "title": "偈二十首",
            "content": "死中活，閒云散尽长空阔。活中死，螺江水流截不住。两岸芦花相对开，渔翁拨棹还归去。去去何处，寒梅已绽岭南枝，漫漫雪覆千峰寺。",
            "comment": ""
        },
        {
            "title": "颂古四首",
            "content": "池阳面壁许谁知，万古孤峰对落晖。才见攒眉便回去，早知不是丈夫儿。",
            "comment": ""
        },
        {
            "title": "颂古二十一首",
            "content": "全锋敌胜铁牛机，电掣雷奔已是迟。等閒活捉卢陂老，纵饶猛略若为施。君不见，寰中意气，阃外威权，拟议冲前总灭门。",
            "comment": ""
        },
        {
            "title": "偈四首",
            "content": "便请从东过西，不妨水云自若，如其稍步迟回，直是一槌粉碎。",
            "comment": ""
        },
        {
            "title": "偈四首",
            "content": "十四十五，明明已露。更问如何，西三此土。",
            "comment": ""
        },
        {
            "title": "颂古二十一首",
            "content": "{左咸右鸟}{左咸右鸟}鸟，守空池。鱼从脚底过，{左咸右鸟}{左咸右鸟}总不知。",
            "comment": ""
        },
        {
            "title": "颂古四首",
            "content": "言言言兮，飘风洒雪。默默默兮，雷輷电掣。藕丝孔里骑大鹏，等閒挨落天边月。",
            "comment": ""
        },
        {
            "title": "偈二十首",
            "content": "隈严遁谷，败种焦牙。应物随形，拖泥带水。",
            "comment": ""
        },
        {
            "title": "偈二十首",
            "content": "堂堂兮巍巍，威威兮蕤蕤。手携兔角杖，脚踏石乌龟。来莫可抑，去莫可追。而今到此，合掌趺跪。",
            "comment": ""
        },
        {
            "title": "偈二十首",
            "content": "行罗汉慈，破结贼故。行菩萨慈，安众生故。行如来慈，续慧命故。",
            "comment": ""
        },
        {
            "title": "颂古二十一首",
            "content": "金木水火土，始终颠倒数。五六下四三，初爻传白虎。苦苦，卜得此卦一生贫，远信不来病人死。",
            "comment": ""
        },
        {
            "title": "颂古二十一首",
            "content": "京师出大黄，不许谩商量。贵买还贱卖，才喫便承当。",
            "comment": ""
        },
        {
            "title": "颂古二十一首",
            "content": "幽谷白云藏白雀，拟心栖处隔山迷。直饶不住栖心处，犹落怡山第二机。",
            "comment": ""
        },
        {
            "title": "偈二十首",
            "content": "三月安居，九旬禁足。物外閒人，何拘何束。青绢扇子足风凉，一任山青并水绿。",
            "comment": ""
        },
        {
            "title": "偈二十首",
            "content": "我观鹞子抟天飞，乌龟水底逐鱼儿。三个婆婆六个嬭，金刚背上烂如泥。诸仁者，知不知。伯牙虽会弹，善听须子期。",
            "comment": ""
        },
        {
            "title": "颂古四首",
            "content": "闭门入圃太周遮，一唤回头便到家。良遂知时人不委，海山空映夕阳斜。",
            "comment": ""
        },
        {
            "title": "颂古二十一首",
            "content": "云门大作师子吼，刚把衷肠为谁剖。眼似流星尚懵然，狂夫逐臭争知有。君岩头首有语兮，咬人屎橛非好狗。",
            "comment": ""
        },
        {
            "title": "颂古二十一首",
            "content": "盐贵米贱，诸事成现。拟欲商量，脑后拔箭。",
            "comment": ""
        },
        {
            "title": "颂古二十一首",
            "content": "骑虎头，把虎尾，霹雳一声惊万里。坐观成败老将军，脑后一槌谁敢拟。拟不拟，个个无裩长者子。",
            "comment": ""
        },
        {
            "title": "颂古二十一首",
            "content": "鸟窠佛法无多子，只在褴襂一布毛。一气吹来何处去，至今天下有譊讹。",
            "comment": ""
        },
        {
            "title": "偈二十首",
            "content": "世尊拈花，迦叶微笑。师铁得金，一场富贵。马祖升堂，百丈卷席。为众竭力，祸出私门。",
            "comment": ""
        }
    ]
}