{
    "dynasty": "宋",
    "author": "柴随亨",
    "poems": [
        {
            "title": "偶题",
            "content": "人世阴晴了未知，一僮一鹤自相随。已无少小尊前梦，惟有老来乱后诗。花落鸟啼眼几觉，水流云散醒多时。蟠桃结实三千岁，知熟黄粱几度炊。",
            "comment": ""
        },
        {
            "title": "过道州谒周濂溪故居",
            "content": "迢迢豸岭过萦纡，知是元公此结庐。老屋至今图太极，古碑犹在勒通书。落花啼鸟春无恙，窗草池莲景自如。閒立钓游矶上石，光风霁月满庭除。",
            "comment": ""
        },
        {
            "title": "感题",
            "content": "伯夷耻周粟，促连岂帝秦。清风千载上，林下一閒身。",
            "comment": ""
        },
        {
            "title": "偶倚",
            "content": "西风独凭阑干处，可是愁中鬓易华。老木不生秋后叶，孤灯空结夜来花。中原落日无归雁，故国青山有去鸦。欲向清尊消旧恨，路迷行客正思家。",
            "comment": ""
        },
        {
            "title": "题白云庵",
            "content": "荼策入禅扉，愁城酒解围。泥黄肥客屦，云淡护僧衣。心事溪相照，吟情雨带归。未盟泉石隐，林鹤背人飞。",
            "comment": ""
        },
        {
            "title": "越镇山楼",
            "content": "百尺阑干最上头，杯中旗影动奎娄。海通蛮岛三千国，山镇东南数百州。草木更含天子气，衣冠不洗晋人羞。旧来越战吴争事，一曲渔歌起暮鸥。",
            "comment": ""
        },
        {
            "title": "濯清",
            "content": "世间何水独流清，惟有箕山此一泓。只恨许由曾洗耳，却怜无处濯吾缨。",
            "comment": ""
        },
        {
            "title": "钱唐寒食",
            "content": "絮花如雪草如茵，寒食清明处处春。惆怅钱塘门外路，今年人哭去年人。",
            "comment": ""
        },
        {
            "title": "江行即事",
            "content": "读罢骚经手自抄，纫兰归计胜诛茅。新蚕食叶将成茧，旧燕衔泥旋补巢。菜老花随黄麦落，草长色兴绿杨交。一春过尽三之二，閒倚东风忆孟郊。",
            "comment": ""
        },
        {
            "title": "题赵苇江雁荡图",
            "content": "家住温州雁荡巅，归帆曾载买山钱。江山寂寂芦花白，好似今朝纸上船。",
            "comment": ""
        },
        {
            "title": "春词",
            "content": "炉烟爇尽冷衣篝，长乐钟声半入楼。燕子不归春梦断，刺桐花月上帘钩。",
            "comment": ""
        },
        {
            "title": "寄叠山谢年丈",
            "content": "几人同抱杞天忧，戮力支撑不自由。却恨杜鹃啼血处，楚囚相对泣难收。",
            "comment": ""
        },
        {
            "title": "移松",
            "content": "移种青松数寸苗，俯看微小识孤标。他年夭矫擎寒重，莫引閒藤上碧霄。",
            "comment": ""
        },
        {
            "title": "旅舍听雨",
            "content": "夜长难得寐，况复雨淋淫。百事不如意，一时都上心。客程歧路远，归兴海涛深。赖有东林社，招摇赋赏音。",
            "comment": ""
        },
        {
            "title": "和姜居仁感时韵",
            "content": "十年泉石痼烟霞，吟看浮荣过眼花。归去五株彭泽柳，困来七碗玉川茶。功名得失藏蕉鹿，身世糊涂篆壁蜗。我亦厌喧求静者，故园且种邵平瓜。",
            "comment": ""
        },
        {
            "title": "雨舂",
            "content": "稻粱收尽水田空，闾舍翁妪雨后舂。颗粒拟输官府税，只留糠覈冬。",
            "comment": ""
        },
        {
            "title": "寄叠山谢年丈",
            "content": "短剑悲歌浙水湾，疾风吹梦到西山。应知薇蕨同滋味，莫道匡时更辙环。",
            "comment": ""
        },
        {
            "title": "春词",
            "content": "采蘩春日咏迟迟，何事于今咏黍离。夜到子中分旦气，岁从寅上授人时。野花啼鸟般般意，流水孤村岸岸移。且向醉中歌一贡，自怜吾及共吾儿。",
            "comment": ""
        },
        {
            "title": "忆昔",
            "content": "忆昔长安都会地，草木晴辉钟王气。襟带江湖气象雄，自是天王兴复际。春风楼阁五凤城，玉漏声催香雾盈。户外昭容鹤禁开，殿前执政鵷班行。柳绿桃红湖水曲，尽日欢娱犹不足。画船箫鼓绕云深，彩伏旌旗吹月色。谁知世道互翻覆，沧海倏变为桑田。胡笳哀怨动朝市，麋鹿来游旧陌阡。汉宫明妃空艳丽，苑外铜仙亦洒泪。古来社稷有兴亡，岂识于今不平事。禾黍离离迹可怜，伤心回首古苔边。清明寒食方便家酹，痛哭深山闻杜鹃。",
            "comment": ""
        },
        {
            "title": "昭君图",
            "content": "红颜虽命薄，犹是汉宫人。一上玉关道，天涯沦落身。",
            "comment": ""
        },
        {
            "title": "和赵元鼎钱塘怀古韵",
            "content": "向来钱塘歌舞地，绣鞍玉勒鸣金辔，风络柳丝莺织翠。春风一曲杜韦纬，梨花窈窕歌霓裳，落花缓步弓鞋香。千金买笑正踟蹰，回首烟浪翻五湖，禾黍伤心周大夫。韶声变作笳声长，逋梅苏柳何凄凉，夜半呼天热中肠。但见燕麦摇春风，富贵荣华一梦中，无言咄咄谩书空。吴越青山落照里，铜驼陌上栖荆杞，翻思往事徒血指。",
            "comment": ""
        },
        {
            "title": "客中春晚",
            "content": "依依官柳暗关情，况复听人唱渭城。半夜客楼闻杜宇，一年春事又清明。帆开别浦潮如雪，花落东风雨又晴。光景不留人老去，浮生空自叹云萍。",
            "comment": ""
        },
        {
            "title": "宿袁州枫林邸",
            "content": "维舟烟柳外，风健布帆轻。雁过家千里，鹃啼月五更。山川行客梦，风雨故乡情。问宿枫林晚，袁州第一程。",
            "comment": ""
        },
        {
            "title": "九日客金陵",
            "content": "菊雨凄凄江露凉，客中无酒对重阳。去年黑发今年白，不似黄花岁岁黄。",
            "comment": ""
        },
        {
            "title": "晚春即事",
            "content": "又风东风吹路尘，伤心红紫易因循。杜鹃啼歇三更雨，燕子衔归一半春。近水夕阳凭远树，东家飞絮落西隣。小舟撑出前村去，忽听人声不见人。",
            "comment": ""
        },
        {
            "title": "春日",
            "content": "芳草晴时春日低，樱桃花发乱莺啼。也应船上看山色，不似青山送马蹄。",
            "comment": ""
        },
        {
            "title": "唤渡",
            "content": "溽风吹暑透人肌，我仆云痡我马疲。隔岸渡船呼不应，柳阴深处立多时。",
            "comment": ""
        },
        {
            "title": "金陵怀古",
            "content": "梦觉钟山夜半钟，自怜寒月照山翁。曲从玉树歌声断。数逐金陵王气终。故老更思王化北，南人惟唱大江东。凭阑不见豪华事，只是江豚夜起风。",
            "comment": ""
        }
    ]
}