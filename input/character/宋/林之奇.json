{
    "dynasty": "宋",
    "author": "林之奇",
    "poems": [
        {
            "title": "春日杂书",
            "content": "昨日为雨备，今晨天乃风。障风谨自保，通夕雪迷空。备一常失计，尽备力不供。因之置不为，拱手受祸凶。当为不可让，任彼万变攻。筑室如金石，何劳计春冬。此道简且安，古来家国同。",
            "comment": ""
        },
        {
            "title": "看白云爱而成诗",
            "content": "秋风吹白云，触处自何谷。初犹半洞门，欻出遍岩腹。零落依水湄，片段挂枯木。余影透微白，灭迹混空绿。烟萝自翳岛，溆荇徒萦曲。安知苍梧野，下覆猿鸟哭。谁能久徘徊，返顾视黄鹄。",
            "comment": ""
        },
        {
            "title": "朝乘",
            "content": "朝乘日车出，暮载星影还。颠冥朝暮中，出入咫尺间。已觉素志非，更知人理艰。小利专欲速，大德不逾闲。",
            "comment": ""
        },
        {
            "title": "和洪教菊",
            "content": "陶令遗世情，尚余爱菊念。菊亦有可爱，爱之苦不厌。我观傲霜枝，真金赴烈焰。道韵轻园绮，孤标敌针奄。配以靖节名，万古不为忝。况兹中央色，独许此君占。凝然端正姿，不受红紫艳。草木吾味同，世情那得染。璀璨归来辞，斯言了无玷。偶亦爱此花，秋来朝幕餍。富贵两浮云，天地一旅店。是中论饥饱，本自无赢欠。便拟学渊明，奈此才不赡。菊资三径荒，酒须十分滟。待读悠然句，乃无雍彻僭。但论广文诗，瘧愈不须泛。",
            "comment": ""
        },
        {
            "title": "四事",
            "content": "会有四不赴，时有四不出。无贵亦无贱，无固亦无必。里闬閒过从，身安心自逸。如此三十年，幸逢太平日。",
            "comment": ""
        },
        {
            "title": "癸未冬至",
            "content": "尘劳终日谩区区，竟是乾坤一腐儒。半世饱知荣与辱，新冬顿觉我为吾。关防向后存心误，检点从前制行粗。理欲从今罢研究，无工夫处是工夫。",
            "comment": ""
        },
        {
            "title": "属疾梧轩",
            "content": "高梧覆新叶，满院发华滋。白日一何永，清阴閒自移。暖虫垂到地，晴鸟语多时。病肘倚枯几，泊然忘所思。",
            "comment": ""
        },
        {
            "title": "闻徐师川自京师还豫章",
            "content": "九衢尘裹无停舟，君居陋巷不出游。满城恶少弋凫雁，对面故人风马牛。别后天寒灯火夜，归来眠冷江湖秋。冯欢老大食不饱，起视八荒徒蒯缑。",
            "comment": ""
        },
        {
            "title": "豫章别李元中宣德",
            "content": "旧闻诸李隐龙眠，伯时已老元中少。一行作吏各天涯，故人落落疏星晓。西山影裹识君面，碧照草江眸子瞭。向来问道渺多岐，只今领略归玄妙。老凤垂头噤不语，古木查牙噪春鸟。身在幕府心江湖，左胥右律但坐啸。第愁一叶钓渔舟，不容七尺堂堂表。我今归卧翠谷云，君应紫禁莺花绕。相思有梦到茅斋，细雨青灯坐林杪。",
            "comment": ""
        },
        {
            "title": "早春偶题",
            "content": "寒风淅沥鸣枯苇，小鸭睡残犹未起。更教细雨结轻寒，坐听萧萧打窗纸。石盆养蒲已抽翠，雕斛栽花先生紫。拥炉闭阖赋幽香，未怕春冰生砚水。",
            "comment": ""
        },
        {
            "title": "题宛陵张待举曲肱亭",
            "content": "仲蔚蓬蒿宅，宜城诗句中。人贤忘巷陋，境胜失途穷。寒葅书万卷，零乱刚直胸。偃蹇勋业外，啸歌山水重。晨鸡催不起，拥被听松风。",
            "comment": ""
        },
        {
            "title": "呼鸡",
            "content": "鸡呼鸡来前，犬嗾犬至止。夫岂必可召，役以食乃尔。今吾曷为悲，人而鸡犬为。自计无自存，西山谢夷齐。",
            "comment": ""
        },
        {
            "title": "题雪峰如藏主水月图",
            "content": "千江有月一一同，一月普现千江影。谓一为月影非实，影既非实月何有。是一即千千即一，水月究竟无实相。随见有月月在水，亦无究竟非实者。譬如观音妙色身，对物而见千臂眼。於是千臂千眼中，何者为正何独非。菩萨一体作一用，千体同是无剩法。此水此月亦复然，照用齐行一无欠。俯不见月仰亦无，千月阙一固不可。上人此庵憩瓶锡，终日宴坐常湛然。散一为千弥六虚，摄千归一不盈寸。我知上我环堵中，能广能狭能方圆。空诸所有何必然，作是见者名邪见。",
            "comment": ""
        },
        {
            "title": "西禅此庵净老真赞",
            "content": "眼碧眉厖，足趺肩亸。此庵样子，元来恁麽。当年唱个无生曲，火冷云深从寡和。如今口作挂壁闲，独说宗乘闹浩浩。",
            "comment": ""
        },
        {
            "title": "宿旧彭泽怀陶令",
            "content": "潜鱼愿深渺，渊明无由逃。彭泽当此时，沉冥一世豪。司马寒如灰，礼乐卯金刀。□□□□□，□□□元亮。凄其望诸葛，骯髒犹汉相。时无益州牧，指撝用诸将。平生本朝心，岁月阅江浪。空余诗语工，落笔九天上。向来非无人，此友独可尚。属余刚制酒，无用酌杯盎。欲招千载魂，斯文或宜当。",
            "comment": ""
        },
        {
            "title": "观音画赞",
            "content": "稽首补陀闻思修，千手千眼普供应。世人两手及两眼，眼见手捉各随心。手一手眼无用处，即与骈拇枝指等。菩萨照用一时行，应以千心为主宰。相彼方寸湛然地，不容二念那复千。我谓菩萨如水月，一水一月同照曜。方员大小虽不同，举手见月等无二。我今续此妙色相，以为正念皈依处。於一身心起多想，而作千手千眼见。普愿大员镜智中，知我此念无间断。所求皆应如谷声，请无不从亦如是。",
            "comment": ""
        },
        {
            "title": "梦访友生",
            "content": "少年结客长安城，妄喜纵酒一章程。支离老去一茅屋，枕书卧闻长短更。友生相望止百里，寒夜寥间无微声。梦中乘兴辄见戴，剡溪聊尔扁舟行。觉来蘧蘧一榻上，不用僮仆争篱迎。吹灯弄笔欲书寄，窗前白月方亭亭。",
            "comment": ""
        },
        {
            "title": "谢公定和二范秋怀",
            "content": "西风一叶脱，迹已不可扫。巷有白马生，朝回焚谏草。谁云事君难，是亦父子间。所要功补衮，不言能犯颜。",
            "comment": ""
        },
        {
            "title": "承天潜师画赞",
            "content": "金刚圈裹翻身过，栗棘蓬莱满口吞。领得杨岐端的句，却嫌蒸饼大餫饨。",
            "comment": ""
        },
        {
            "title": "泗州画赞",
            "content": "稽首泗州普照王，曩以宝塔接群品。塔今败坏成微尘，随意分身无不在。我观世间有为法，无常迁变同一空。假饶建塔如恒沙，未有不归幻灭者。岂惟惟塔有兴废，阿育王造亦非坚。菩萨应感常现世，不随宝塔俱存亡。耕雨获晴长淮风，普为众生作饶益。我今绘此应感象，常以正念为皈俯。於此员光一寻中，而兴七级浮屠想。正念皈依无间断，普愿菩萨常感通。洪钟小大随叩鸣，所求所请皆如意。",
            "comment": ""
        },
        {
            "title": "村居",
            "content": "日影满松窗，云开雨初止。晴林梨栗熟，晓巷儿童喜。牛羊深涧下，凫雁寒塘裹。田父酒新成，瓶瓮馈邻里。",
            "comment": ""
        },
        {
            "title": "和王龟龄不欺堂二首",
            "content": "地上空虚总是天，此中那复计中边。好将天体为心体，体得纯全自浩然。",
            "comment": ""
        },
        {
            "title": "雨后出城马上作",
            "content": "既雨天气佳，微云淡如扫。欲寻烟际钟，骑马河边草。紫椹饱黄鹂，人家夏蚕老。田妇踏缫车，隔篱语音好。嗟我一何愚，读书浪枯槁。不及此中人，终年客长道。",
            "comment": ""
        },
        {
            "title": "沧洲亭怀古",
            "content": "潇水悠悠天际来，夹江古木抱山回。栅中人物不满把，日晏市散多苍苔。九疑巉天古云埋，遥想帝子龙车回。心衰目极何可望，九歌寂寂令人哀。",
            "comment": ""
        },
        {
            "title": "新晴山月",
            "content": "高松漏疏月，落影如画地。徘徊爱其平，夜久不能寐。怯风池荷卷，病雨山果坠。谁伴予苦吟，满林啼络纬。",
            "comment": ""
        },
        {
            "title": "墨染丝",
            "content": "缲丝自喜如霜白，输入官家吏嫌黑。手持退印竞传呼，倏见长条染深墨。墨丝归织家人衣，别买输官吏嗔迟。寄言敌国与三军，汝得丰衣民苦辛。",
            "comment": ""
        },
        {
            "title": "江月图",
            "content": "冥冥一月轻，不知水与天。独於颢气中，仰见素璧圆。超然狂道士，起视清夜阑。自拈白玉笛，吹此江月寒。想当万籁息，逸响流空烟。我来江海来，形留意先还。何当买渔篷，追此水墨仙。",
            "comment": ""
        },
        {
            "title": "杂咏",
            "content": "怀王自堕马，贾傅至死悲。古人事一职，岂敢苟然为。哭死非为生，吾心良不欺。滔滔声利间，绛灌亦何知。",
            "comment": ""
        },
        {
            "title": "纵步湘西",
            "content": "今朝不易得天晴，閒过江西取意行。忽然林外见山色，又向桥边闻水声。绿竹长松间桃李，天然翠幕围罗绮。日暮归舟醉不知，晚风吹过湘江水。",
            "comment": ""
        },
        {
            "title": "举举媚学子",
            "content": "举举媚学子，居曰不吾知。知而有不能，无乃失於欺。不知未为患，不欺浩难期。咄哉天下怀，何以天下为。",
            "comment": ""
        },
        {
            "title": "示张直温",
            "content": "筑山必使高，凿井必使深。百正戒浅近，盛德羞浮沉。焉有尺寸枝，能栖垂天禽。焉有升斗泉，能容横江鲟。借兹论物理，足以开君心。嗌在容不足，弱在力不任。大道如路然，固无古与今。",
            "comment": ""
        },
        {
            "title": "谒客",
            "content": "入门投谒吏翩翩，我非欲见礼则然。异哉宾主两无语，客起疾如走避燃。我已不恭愧昔贤，忍使泥涂朝衣冠。人生暂聚鸿集川，春风吹飞何后先。",
            "comment": ""
        },
        {
            "title": "灯二首",
            "content": "月明方始觉星稀，烛照还知灯力微。若使世间无圣哲，草根萤爝总光辉。",
            "comment": ""
        },
        {
            "title": "和王龟龄不欺堂二首",
            "content": "心外何曾别有天，吾心和处即昭然。昭然莫向穹苍觅，帝所清都在目前。",
            "comment": ""
        },
        {
            "title": "句",
            "content": "耿耿一寸心，不能去庭闱。",
            "comment": ""
        },
        {
            "title": "延福可老真赞",
            "content": "浑沌凿开无限事，逍遥游后更何疑。饶伊齐得鹏并鷃，不似当年作蝶诗。",
            "comment": ""
        },
        {
            "title": "秋怀",
            "content": "槭槭庭树叶，朝零非昔稠。呦呦草虫鸣，暮急晓未休。尔虫无不平，岂亦有哀忧。胡为劳呻吟，与士感伤投。壮士亦何者，哀哦与虫酬。所抱不列陈，调苦难谣讴。极目有远见，直怀羞曲求。蒿藜袭久安，功名忘前收。日月忽未几，天地今复秋。少壮负所怀，老大安能谋。生无及人功，死骨埋泉羞。胡为不奋飞，徒与寒饿仇。",
            "comment": ""
        },
        {
            "title": "贺雨拜表",
            "content": "群云雨事毕，振旅不复阵。扫天无一尘，千里还绿润。晨朝大明贺，沙路万蹄印。朝元泛翠瓦，佳气去人近。颇闻避斧扆，侑膳彻龙笋。愿君爱物心，从此至尧舜。",
            "comment": ""
        },
        {
            "title": "灯二首",
            "content": "自从失道人多岐，擿植冥行信所之。昨夜忽然寻得路，孤灯一点是吾命。",
            "comment": ""
        },
        {
            "title": "高竹",
            "content": "高竹碧相倚，自能发余清。时时微风来，万叶同一声。道污得夷理，物虚含远情。阶前閒步人，意思何清平。",
            "comment": ""
        },
        {
            "title": "送葛都官南归",
            "content": "不羡新为赤县尹，惟羡暂向江南归。江南羃羃梅雨时，风帆差差并鸟飞。罾竿夹岸长若桅，水笼畜鱼鲜且肥。家在千山古溪上，先应鼓鹊噪门扉。",
            "comment": ""
        },
        {
            "title": "田漏",
            "content": "古星昏晓中，寒暑已不疑。田家更置漏，寸晷亦欲知。汗与水俱滴，身随阴屡移。谁当哀此劳，往往夺其时。",
            "comment": ""
        }
    ]
}