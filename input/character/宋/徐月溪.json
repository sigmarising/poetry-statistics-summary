{
    "dynasty": "宋",
    "author": "徐月溪",
    "poems": [
        {
            "title": "智果庵",
            "content": "居廛终是俗，饭罢即禅房。竹荫一庭绿，荷分两岸香。拙鸠呼雨缓，老衲补衣忙。不厌频来此，岩深风自凉。",
            "comment": ""
        },
        {
            "title": "句",
            "content": "要是此花清绝处，端如醉面读离骚。青蛟煖昼拿云上，白雪深春压架香。照眼妆新就，扶头酒半醒。妖姿随变化，薄命易飘零。娇困扶头怜半醒，淡浓宜面斗新妆。并肩罂粟多含怨。具体牡丹惟欠香。礬弟堕小白，梅兄怜老苍。仲氏似白眉，表表金玉相。鲜鲜金凤花，得时亦自媚。物生无贵贱，罕见乃为贵。薤叶秀且耸，兰香细而幽。",
            "comment": ""
        },
        {
            "title": "含笑花",
            "content": "瓜香浓欲烂，莲莟碧初匀。含笑知何处，低头似愧人。",
            "comment": ""
        },
        {
            "title": "山茶花",
            "content": "山花又晚出，旧不闻图经。花深嫌少态，曾入苏公评。迩来亦变怪，纷然著名称。黄香开最早，与菊为辈朋。纷红更妖艳，玉环带春酲。伟哉红百叶，花重枝不胜。犹爱并山茶，开花一尺盈。日丹又其亚，不减红带鞓。吐丝心抽须，锯齿叶剪棱。白茶亦数品，玉磬尤精明。桃叶何从来，派别疑武陵。愈出愈奇怪，一见一欲惊。",
            "comment": ""
        }
    ]
}