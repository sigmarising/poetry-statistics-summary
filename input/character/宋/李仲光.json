{
    "dynasty": "宋",
    "author": "李仲光",
    "poems": [
        {
            "title": "仙蜕",
            "content": "昼夜本循环，天地均此理。人生出入机，昼夜差可拟。仙家学蝉蜕，脱然遗腐胔。白骨尚珍藏，似未忘生死。",
            "comment": ""
        },
        {
            "title": "百字令/念奴娇",
            "content": "小红开也，问韶华、今年何事春早。尽道福星临照久，勾引东风仙岛。一点恩光，列城生意，万物无枯槁。圜扉深处，也应满地芳草。却怪有脚阳春，如何移向崆峒了。父老牵衣留不住，只有攀援遮道。翠柏杯中，蟠桃花下，君看朱颜好。路人遥指，他年黄阁元老。",
            "comment": ""
        },
        {
            "title": "仙学堂",
            "content": "天人异所禀，事物皆生知。强名仙学堂，此语将谁欺。我欲借隙地，虚檐敞茅茨。琅琅诵玉章，勉力探希夷。",
            "comment": ""
        },
        {
            "title": "鹊桥仙",
            "content": "诗书元帅，风流人物，看取方瞳如漆。铜驼陌上若相逢，当一笑、摩挲金狄。相门事业，中书考第，未数汾阳功绩。若将六十寿行年，才数得、百分之一。",
            "comment": ""
        },
        {
            "title": "鹊桥仙",
            "content": "焚香清坐，呼童瀹茗，聊当一杯春酒。不须歌舞倩红裙，为祝百千长寿。诗书万卷，绮琴三弄，更有新词千首。从今日日与遨游，便是天长地久。",
            "comment": ""
        },
        {
            "title": "赠弈棋蓝氏子",
            "content": "古人制此文楸枰，要下黑白知死生。闲中借此消永日，未必能取人心争。后人不识古人意，致使方寸生纵横。烂柯人去弈秋死，通国善弈谁知名。东南地胜人最杰，下至百技今咸精。手谈坐决胜与负，蓝氏之子驰其声。沈机终日静不语，一字落手四座惊。肯堂为人百不解，僻性从来要疏快。推倒棋枰君莫怪，不向眼前论成改。",
            "comment": ""
        }
    ]
}