{
    "dynasty": "宋",
    "author": "胡楚材",
    "poems": [
        {
            "title": "忆彭头山",
            "content": "久客倦行役，故山安在哉。松竹读书室，水石钓鱼台。明月照归梦，西风吹酒杯。亭亭篱下菊，寂寞为谁开。",
            "comment": ""
        },
        {
            "title": "白艾溪",
            "content": "澎湃白艾溪，源恐从天落。滩石剑戟列，喷怒波势恶。篙工手眼亲，飞舫过如箨。达阻有长桥，轻虹□寥廓。参天树列幢，夹岸如山削。中有钓鱼郎，扁舟□寂寞。俗眼急势利，问此何足乐。不钓沧海鳌，须脍潮州鳄。胡为持一竿，默在艾溪脚。我且笑不答，自歌还自酌。日暮鼓枻归，风埃满城郭。",
            "comment": ""
        },
        {
            "title": "青山怀古",
            "content": "樵猎识冠裳，何言志四方。离秦风日冷，过楚薜萝长。梦野违徵诏，时衰枉荐章。故山隈且僻，应种秫为粮。",
            "comment": ""
        },
        {
            "title": "仙池岩",
            "content": "崚嶒插天山，仙池在绝顶。无源水自溢，泓澄照天镜。鱼依藻荇深，龙藏密穴静。天意欲为雨，烟雾如炉甑。至今山下田，势不忧旱横。划然齐景开，仰看飞泉进。一道翠微间，长剑倚天净。群山列画屏，高下相辉映。安得丹青手，写此绝胜境。挂我草堂中，吟望免延颈。不负山水心，永谢利名阱。",
            "comment": ""
        },
        {
            "title": "默山小潭",
            "content": "分落银河一派清，源深流远早常盈。蛟龙潜处鱼虾少，日月中时表里明。插岸好山青泼黛，倚波丑石势奔鲸。幽奇信是神仙窟，上有浮云散又生。",
            "comment": ""
        }
    ]
}