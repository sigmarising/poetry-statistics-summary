{
    "dynasty": "宋",
    "author": "赵善括",
    "poems": [
        {
            "title": "和龚同叔春日即事五首",
            "content": "春已堂堂去，那闻杜宇啼。江山惊异土，桃李谩成蹊。我自无心了，谁能与物齐。功名傥相贷，深卷碧云溪。",
            "comment": ""
        },
        {
            "title": "清明后一日泛湖游园联句",
            "content": "清明过一日，甲子喜新霁。理櫂汎平湖，吹风扫微噎。巧剪翠轂纹，忽展画屏势。千里入寸眸，万物犹一赘。寄傲天地阔，放意江山丽。指点村市井，荡漾渔家计。小泊杨柳堤，徐行兰蕙砌。满月射堵墙，乘风亸云髻。彩舟箫鼓喧，花亭翠红蔽。石龙潄寒玉，竹凤摇清篲。闹花如有言，闲草远无际。梅豆点微酸，樱珠缀纤脆。荇带牵风长，鸥雪点波细。怪山叠青峦，仙岩排绿桂。亲友宴樽俎，泉石爽襟袂。曲径浓香浮，深院幽人憩。日暖蜂蝶喧，沙软鸳鸯俪。春秀犹未晚，懽游端可继。归舠泝洄洑，嘉圃芘林翳。景胜诗愈豪，酒阑情未替。解帆貯别墅，寻芳适佳第。画楼月初挂，朱栏春可系。烧烛照红妆，堕簪空绿{上髟下易}。笑歌诚有余。金貂尚能贳。醉墨写欹斜，锦囊收短制。",
            "comment": ""
        },
        {
            "title": "醉蓬莱",
            "content": "正采铃坠盖，玉燕投怀，梦符佳月。五百年间，诞中兴人杰。杖策归来，入关徒步，万里朝金阙。贯日精忠，凌云壮气，妙龄英发。名镇重湖，屡凭熊轼，恩满西江，载分龙节。有志澄清，誓击中流楫。谈笑封侯，雍容谋国，看掀天功业。待与斯民，庆公华衮，祝公黄发。",
            "comment": ""
        },
        {
            "title": "送运干陈圣嘉解组还朝",
            "content": "月明千里正婵娟，且莫匆匆便放船。三载泛莲依绿水，一朝荐鹗上青天。西楼未作经笥梦，北阙先分御鼎烟。且向蓬山雠校了，却持荷橐从甘泉。",
            "comment": ""
        },
        {
            "title": "鹊桥仙",
            "content": "星桥未就，月钩初挂，翠叶暗惊秋早。蕊珠宫里厌清闲，试回首、尘寰一笑。仙风道骨，姆仪家范，须信人间最少。一枝丹桂四兰荪，况千岁、灵椿未老。",
            "comment": ""
        },
        {
            "title": "题定光壁",
            "content": "护雨云初断，登山眼便明。枫彫丹舞叶，松古绿摇声。觉宿无穷老，禅关有底清。小春天不冷，归路尚余情。",
            "comment": ""
        },
        {
            "title": "天宝洞天",
            "content": "扳缘石磴入青冥，雾廓云开万象清。夭娇老杉龙欲舞，纵横卧石虎方狞。二仙昔被桃源误，四皓今余橘隐情。拟入清都真洞府，一帘寒溜隔飞琼。",
            "comment": ""
        },
        {
            "title": "菩萨蛮",
            "content": "鹊桥巧雾随风远。蟾宫皓影凝空满。一点寿星明。祥光彻太清。周公天子传。礼乐新封鲁。功业焕旗常。钧天侍玉皇。",
            "comment": ""
        },
        {
            "title": "清明日醉普光阁上",
            "content": "东郊绿暗已红稀，指准酴醿待我归。细叶急随流水去，片心常望白云飞。半规残日穿林薄，一带遥册抹黛微。起舞高歌共春酌，凭栏无语欲忘机。",
            "comment": ""
        },
        {
            "title": "奉和章冠之长芦壁间韵",
            "content": "征帆来去方旁午，触我扁舟维荻浦。疏林隐约响钟鱼，一苇可航参佛祖。西风留客意如勤，永日闲消一炷薰。诘朝霜重风力软，千里翠轂并刀分。",
            "comment": ""
        },
        {
            "title": "和帅座劝农三首",
            "content": "投老归欤一草亭，荜门蕙帐对兰屏。自从滥吹红莲幕，孤负东风柳眼青。",
            "comment": ""
        },
        {
            "title": "乙酉端午联句",
            "content": "离骚读罢意沉沉，痛饮狂歌作楚吟。鱼腹有灵应瞑目，后来犹自有孙心。",
            "comment": ""
        },
        {
            "title": "好事近",
            "content": "风雨做春愁，桃杏一时零落。是处绿肥红瘦，怨东君情薄。行藏独倚望江楼，双燕度帘幕。回首故园应在，误秋千人约。",
            "comment": ""
        },
        {
            "title": "和叶宰",
            "content": "暂时行李已堪忧，况是经年成漫游。三月晓风红扫地，一犁春雨绿盈畴。从教征袖尘埃满，赖有新诗箧笥收。桃李主人能好事，未归谁复叹淹流。",
            "comment": ""
        },
        {
            "title": "临江玉虚观有牡丹思后辅亦正开恨不与集",
            "content": "绛苞翠幄压朱栏，秀色生香观里看。小圃相须春烂熳，大家应是醉团栾。名韁久纵心无累，利径虽驰兴易阑。但愿对花常酩酊，莫思身外有悲懽。",
            "comment": ""
        },
        {
            "title": "和龚同叔春日即事五首",
            "content": "苦雨不肯霁，花愁都落红。老农欣岁兆，游子恨途穷。寒尚衣难褪，春侵酒易中。城头喧角弄，轻度一帘风。",
            "comment": ""
        },
        {
            "title": "满庭芳",
            "content": "蝶粉蜂黄，桃红李白，春风屡展愁眉。晓来雨过，应渐觉红稀。满径柔茵似染，新晴後、皱绿盈池。休孤负，幕天席地，逸饮酹金彝。东君，真好事，降唇歌雪，玉指鸣丝。念长卿多病，非药能治。试假瑶琴一弄，清音转、便许心知。从今去，园林好在，休学岘山碑。",
            "comment": ""
        },
        {
            "title": "和帅座劝农三首",
            "content": "指日追锋数驿亭，论恩便合对丹屏。行看功业欣天地，陈迹俱堪入汗青。",
            "comment": ""
        },
        {
            "title": "鹊桥仙",
            "content": "东风唤我，西园闲坐，大醉高歌竟日。行藏独依画栏干，便忘了、征衫泪湿。亭高烟远，天低云近，相对逃名隐客。掀髯无语看青山，断不信、尘埃到得。",
            "comment": ""
        },
        {
            "title": "鹧鸪天",
            "content": "画鷁翩翩去似飞。季鹰何事忽思归。风湍自送征帆隐，云巘须将彩笔挥。江作酒，海为卮。为君满酌不须辞。酒酣渴思回春梦，自笑何时是足时。",
            "comment": ""
        },
        {
            "title": "王提举合政钱夫人挽诗",
            "content": "山敞神仙宅，人辞富贵家。靓容深莫识，清节莹无瑕。蚌脱珠方璨，桂灵桂始华。他年容万马，今日送千车。",
            "comment": ""
        },
        {
            "title": "挽陈提举",
            "content": "持斧威全振，分符盗易歼。真祠方赐逸，荣养遽难淹。许国心如在，绳家法正严。莫悲才不尽，祥览卧寒苫。",
            "comment": ""
        },
        {
            "title": "登裴公亭借用杜牧之登齐山诗韵二首",
            "content": "春晚风花片片飞，登临共惜景熹微。人生待足谁如意，官况苦无胡不归。且向园林穷胜事，更凭山水发清晖。酒酣起舞君休笑，直欲淋淳身上衣。",
            "comment": ""
        },
        {
            "title": "中秋下浣次计幕诸公佳什之韵",
            "content": "驹隙匆匆不暂留，谁能宴坐学裴休。君携嘉客江亭醉，我泛扁舟楚泽秋。水浸斜阳红影湿，烟横叠巘翠光浮。何时再卜秋屏约，共踏西风烂熳游。",
            "comment": ""
        },
        {
            "title": "菩萨蛮",
            "content": "烟波江上西亭小。晓来雨过惊秋早。飞栋倚晴空。凉生面面风。痴儿官事了。独自凭栏笑。何处有尘埃。扁舟归去来。",
            "comment": ""
        },
        {
            "title": "水调歌头",
            "content": "危台枕城堞，今昔几人游。绕城碧水一带，茂苑与长洲。寂寂弹琴风外，苒苒采香径畔，横截古溪头。极目暮云合，宋玉正悲秋。岘山碑，帝子阁，庾公楼。当时风物，如今烟水只供愁。处处山明水秀，岁岁春花秋月，何必美南州。故国未归去，萍梗叹漂流。",
            "comment": ""
        },
        {
            "title": "和浙宪同诸公游梅园",
            "content": "梓里德星聚，宝马如云屯。扬鞭东城去，趁此梅正繁。林烟引轻素，晻暧连遥村。须臾日色高。客情舒宴温。露晞润玉瀣，雪粲融朝暾。千林秀松竹，万点铺兰荪。开落初春早，尘埃迷昼昏。埋没颜色好，孤负眉宇轩。疏野空自适，何人共清尊。诸公尽豪隽，逸饮如鲸吞。对花相慰藉，悲欢俱勿论。吹嘘赖椽笔，欲谢终忘言。",
            "comment": ""
        },
        {
            "title": "满江红",
            "content": "雨沐风梳，正梅柳、弄香逞色。谁忍听、送君南浦，阳关三叠。玉节前驱光照路，金杯争劝愁生席。泛锦樯、西去若登仙，乘槎客。春有意，寒无力。和风满，洪波息。笑庐峰湓浦，旧游陈迹。昔日蜚声台柏劲，他年坐对堂槐密。想轺车、不待政成时，追锋急。",
            "comment": ""
        },
        {
            "title": "摸鱼儿",
            "content": "被杨花、带将春去，飘扬一路无定。满庭绿荫丝千尺，枝上旧香吹尽。幽梦醒。对晚色、秋千院落人初静。柔条弄影。奈翦翦轻风，冥冥细雨，惹起万千恨。云山路，休蹑高楼独凭。楚天一抹烟暝。娇莺百啭飞鸠去，何处可寻芳信。心自省。念咫尺、青楼应怪人薄幸。归期将近。料喜鹊先知，飞来报了，日日倚门等。",
            "comment": ""
        },
        {
            "title": "虞美人",
            "content": "长空一夜霜风吼。寒色消残酒。问伊今夜在谁行。遗恨落花流水、误刘郎。尤云殢雨多情话。分付阿谁也。侬家有分受凄惶。只怕娇痴不睡、也思量。",
            "comment": ""
        },
        {
            "title": "题壁",
            "content": "平芜行尽又青山，水绕寒堤绿一湾。征客红尘自来去，碧林鸣鸟独幽闲。",
            "comment": ""
        },
        {
            "title": "醉蓬莱",
            "content": "正槐堂日永，梅雨消尘，麦风摇翠。天祐昌辰，诞中兴嘉瑞。秀伟标姿，从容谋断，笑吐平戎计。汉节归来，边尘扫净，鼎司荣贵。间世良臣，威严辅政，妩媚承君，道襟冲粹。玉券金丹，称功名成遂。茂苑烟霞，太湖风月，聊伴凝香醉。补衮工夫，调羹手段，如今重试。",
            "comment": ""
        },
        {
            "title": "谢葛守诗轴",
            "content": "君不见灵椿一株传义方，僖仪接武跻金堂。又不见老苏独步为文主，轼辙联芳入琼府。始知盛德天所亲，于门棨戟高拂云。又知硕才世所贵，鲤庭诗礼超凡群。司成蕴蓄何如厚，万顷渊源海波秀。刘郎少俊首辱和，扬善推贤宜有后。司成问学何如深。六经表里金玉音。王氏拘孪了无取，雄文杰句由诸心。庐陵昔岁曾分教，甲子一周梦惊觉。贤郎赐得铜虎符，今日重游想前效。黉堂咳唾遗明珠，翠琰刊成惠陋儒。请为野史进青琐，要继皇朝窦与苏。",
            "comment": ""
        },
        {
            "title": "和莫谦父韵",
            "content": "扁舟昨夜过黄州，准拟篮舆作胜游。卷地骇风回岸脚，扑天惊浪打船头。一尊欲访东坡隐，两鬓难禁宋玉秋。江上乱山云色重，却疑眉黛锁闲愁。",
            "comment": ""
        },
        {
            "title": "念奴娇",
            "content": "江南到处，被波光云影，留人行色。昔我来时春正好，舞絮□飞南陌。今日登临，读书斋上，重作凭栏客。清溪毂细，夜来微涨新碧。两岸蘸水浓阴，断虹横障，一带连环璧。林外青山千万叠，雨歇半空犹湿。已倩双鳞，更须灵鹊，先报归消息。归来征袖，尽携千里风月。",
            "comment": ""
        },
        {
            "title": "再用同叔韵",
            "content": "风定舟行力不难，一钩新月照溪湾。断烟横抹岸头树，落日斜欹江上山。鱼鸟久知思旧侣，桑榆归去亦慙颜。儿童见我应相怪，两鬓如何雪样斑。",
            "comment": ""
        },
        {
            "title": "世事二首",
            "content": "我贫非道病，生计恝然疏。数亩田常旱，一溪云有余。幸无贫外乐，赢得静中虚。已断声华念，临深肯羡鱼。",
            "comment": ""
        },
        {
            "title": "和浙宪同诸公游梅园",
            "content": "庭除大槐安，人世甚蚁屯。俯仰穹壤间，乐少忧且繁。何如置悲欢，访梅东城村。群贤负瑰奇，即之和气温。峭寒著春衣，轻烟翳晨暾。簪花愧华发，席地依香荪。谁许嫁东风，留香坐晓昏。密坞横清溪，我欲创幽轩。所愿花长开，日日同一尊。静对影亦好，清味蕊可吞。此心无厌时，何物堪比论。哦诗愧续貂，勿以人废言。",
            "comment": ""
        },
        {
            "title": "送外舅杜侍御使陕西",
            "content": "建隆以来论人物，得士与古相低昂。人才历数仁祖世，后生嵬琐无复望。老成寂寞典刑在，杜公玉立映班行。少时学问圣贤说，松柏岁寒观老节。得官乌府不须臾，正色空闻动帷闼。铄金众口未必然，天与石城慰萧屑。王师顷缚山西酋，朝廷却怀西顾忧。凉州旄钺何足恃，岐陇须公勤传邮。平生经国有雅意，乘流得坎惟所植。作官施设要近民，金马严徐等儿戏。诏书宽大人乐生，吏民安业政令行。金城那可无粟守，尧舜与民宁并耕。茶盐资国何必古，俗儒狥民不知务。精神折冲在本疆，要以雍容待仓遽。知无不为公自欺，岂弟君子神所私。秦山渭水照车马，属城列县观威仪。此行属任良不恶，金于新佩明光墀。谁言直谏居同少，淮南盗铸烦抚绥。时平王度式金玉，岁晚汲公还见思。",
            "comment": ""
        },
        {
            "title": "挽朱倅周卿",
            "content": "威畹芝兰秀，儒宗金玉相。解牛无肯綮，驰骥阻康庄。政术今犹诵，家风久益彰。蕴藏初未试，盛德付诸郎。",
            "comment": ""
        },
        {
            "title": "王提举合政钱夫人挽诗",
            "content": "阀阅由忠孝，闺门仰静专。俭勤天所赋，容德古难全。云诰疏华国，霓旌返洞天。风霜孤鹤恨，衔羽唳寒烟。",
            "comment": ""
        },
        {
            "title": "柳梢青",
            "content": "愁别欣逢。人间离合，自古难同。写就茶经，注成花谱，何事西东。一尊良夜匆匆。怎忍见、轻帆短篷。汉水无情，楚云有意，目断飞鸿。",
            "comment": ""
        },
        {
            "title": "挽陈提举",
            "content": "蔺璧虽期复，苏书竟不还。庆余钟令绪，才大压尘寰。劲正三朝老，从容半世闲。会心真是老，一笑别人间。",
            "comment": ""
        },
        {
            "title": "结茅守冢偶携子弟散策郊游有感借用壁间韵",
            "content": "天地一蚁磨，人生何日闲。此身真土木，到处即溪山。血点居苫泪，衣余戏彩斑。春游板舆在，无复奉慈颜。",
            "comment": ""
        },
        {
            "title": "沁园春",
            "content": "虎啸风生，龙跃云飞，时不再来。试凭高望远，长淮清浅，伤今怀古，故国氛埃。壮志求伸，匈奴未灭，早以家为何谓哉。多应是，待著鞭事了，税驾方回。稼轩聊尔名斋。笑学请樊迟心未开。似南阳高卧，莘郊自乐，磻溪韬略，傅野盐梅。植杖亭前，集山楼下，五桂三槐次第栽。功名遂，向急流勇退，肯恁徘徊。",
            "comment": ""
        },
        {
            "title": "鹊桥仙",
            "content": "花腮百媚，柳丝千尺，密影金铺碎日。过云微雨报清明，半天外、烟娇雾湿。当歌有恨，问春无语，笑我如何久客。小园归去又残红，便□地、飞觞尚得。",
            "comment": ""
        },
        {
            "title": "登梅仙坛观中作",
            "content": "梅尉栖真昔已仙，只余岩谷正巍然。老松作势龙千尺，怪石拿空虎一拳。楼与云齐曾观日，坛因斗建欲扪天。如今胜景能长在，尘世应无从海变。田。",
            "comment": ""
        },
        {
            "title": "题古圳铺",
            "content": "去郭十五里，依山三两家。剪茅成栋宇，沽酒是生涯。雨过鸠休妇，日斜蜂趁衙。亲闱今咫尺，停梦看灯花。",
            "comment": ""
        },
        {
            "title": "挽王漕稚川",
            "content": "昆玉皆龙凤，唯公最白眉。乡邦好人物，翰墨妙词诗。南浦言犹在，西山梦可疑。我归公已逝，霰泪不胜悲。",
            "comment": ""
        },
        {
            "title": "好事近",
            "content": "新月巧穿山，桂树影高群木。任使云遮烟锁，自春辉秋绿。我来折得最高枝，踏破一轮玉。宝斧修教园样，放十分光足。",
            "comment": ""
        },
        {
            "title": "和张尉食字韵",
            "content": "玉杯春酌春盘食，曾忆雪香同醉色。归来信寄未能忘，欲洗羇怀乱愁织。青山相对云归堂，一觞聊尔非琼浆。羡君佳篇效伯良，要知使我搜枯肠。",
            "comment": ""
        },
        {
            "title": "水调歌头",
            "content": "形胜视京兆，警跸驻钱塘。光前诏後弹压，谁数汉张王。几百万家和气，五十馀年创见，天下一循良。有口皆歌颂，无地不耕桑。春过半，花锦烂，柳丝长。潭潭门卫森戟，宴寝正凝香。笑把湖山佳色，醉挹西湖晴滟，童艾祝霞觞。四海瞻华衮，千载侍吾皇。",
            "comment": ""
        },
        {
            "title": "和龚同叔春日即事五首",
            "content": "邂逅相逢好，初心各壮图。金兰期永好，银艾愿同纡。恨逐芳樽遣，情烦彩笔铺。风云偶然会，携手上天衢。",
            "comment": ""
        },
        {
            "title": "题仪真天宁寺",
            "content": "短棹客千里，炷香人小留。禅房深寂寂，世事易悠悠。去此两槐夏，惊予双鬓秋。钟鱼发新响，作意为重游。",
            "comment": ""
        },
        {
            "title": "次龚丈同叔高韵",
            "content": "备尝险阻与艰难，久别松楸水一湾。孤愤未申思北阙，双眉初展见西山。化工已定休言命，巧匠于今亦汗颜。它日中兴筹庙略，为君一露管中斑。",
            "comment": ""
        },
        {
            "title": "同叶宰饯春净众寺",
            "content": "千尺飞虹跨碧溪，绿阴沉水暗连堤。马蹄一踏沙头滑，云脚半垂山顶齐。招隐疏钟曾破梦，洗春微雨不成泥。晚来放目郊园外，万点翻鸦散麦畦。",
            "comment": ""
        },
        {
            "title": "世事二首",
            "content": "世事今如此，惟堪一笑哗。空持冲斗剑，安得上天槎。远信凭飞翼，流年付落花。平戎须大度，何必顾纤瑕。",
            "comment": ""
        },
        {
            "title": "满江红",
            "content": "一雨连春，东湖涨、蒲萄新绿。湖上路，柳浓花艳，绿园红簇。尘世难逢开口笑，人生待足何时足。况南州高士是西邻，人如玉。行路唱，谁家曲。愁易感，欢难续。问轩裳於我，有何荣辱。众醉岂容君独醒，出林休恨风催木。叹惊弦、飞鸟尚知还，安巢宿。",
            "comment": ""
        },
        {
            "title": "过清江怀莫谦父",
            "content": "春来乘兴泛孤篷，櫂影频移鉴影中。昨夜忽添三寸雨，今朝尤喜一帆风。桃红李白年年好，水绿青山处处同。屈指归时花未老，一樽携手过湖东。",
            "comment": ""
        },
        {
            "title": "乐塘铺和周师禹韵",
            "content": "迟日醉花春影长，村醪引入无何乡。碧林啼鸟惊梦断，行客红尘吹去忙。忧心悄悄谁知道，且是不关春事了。雨暘今岁定丰年，殷勤更问农家老。",
            "comment": ""
        },
        {
            "title": "挽朱倅周卿",
            "content": "自洒膏粱习，人推道义尊。蟾宫看桂子，凤穴见兰孙。遗戒垂家法，新诗断客魂。从今渭阳念，极目灌城村。",
            "comment": ""
        },
        {
            "title": "满江红",
            "content": "海岳储祥，符昌运、挺生前哲。天赋与、飘然才气，凛然忠节。颖脱难藏冲斗剑，誓清行击中流楫。二十年、麾节遍江湖，恩威浃。香穗直，云峰列。觞羽急，鲸川竭。共介公眉寿，赞公贤业。出处已能齐二老，功名岂止超三杰。侍吾皇、千载带金重，头方黑。",
            "comment": ""
        },
        {
            "title": "摸鱼儿",
            "content": "喜连宵、四郊春雨。纷纷一阵红去。东君不爱闲桃李，春色尚馀分数。云影住。任绣勒香轮，且阻寻芳路。农家相语。渐南亩浮青，西江涨绿，芳沼点萍絮。西成事，端的今年不误。从他蝶恨蜂妒。莺啼也怨春多雨，不解与春分诉。新燕舞。犹记得、雕梁旧日空巢土。天涯劳苦。望故国江山，东风吹泪，渺渺在何处。",
            "comment": ""
        },
        {
            "title": "纪游",
            "content": "几重浓云泼黑墨，数点疏雨飞的皪。桃花李花红更白，不觉东风扫踪迹。深山绿暗新树密，悬崖倒挂香空碧。泉声泻出万霹雳，长虹飞过三百尺。蹇驴倒骑回语客，目端春事俱可识。茅舍敲门倾琥珀，古寺击鼓非玉食。我今已饱天工力，风吹浮云露白日。崎险不复厌登陟，高处更穷低处逼。下瞰群峰五顽石，回首一笑天地窄。兴来策杖绕山侧，窦深岩远不可侧。相思涧边酌寒滴，一抹暝烟壮山色。寻真不见空回忆。使我伤今复伤昔。道人山房遍幽历，醉里疑从仙籍谪。钧天广乐梦中得，更问腾空好消息。",
            "comment": ""
        },
        {
            "title": "醉蓬莱",
            "content": "正百花堂下，山雨楼前，粲然梅柳。和气回春，滟一尊芳酒。桂子兰孙，凤歌鸾舞，介我公眉寿。天上遐龄，人间独乐，古来稀有。壮日题桥，儿时击瓮，名遂功成，自然长久。琳馆偷闲，约赤城为友。紫诏重颁，黄扉稳步，好试调羹手。九世鸡窠，千秋麟阁，玉颜依旧。",
            "comment": ""
        },
        {
            "title": "和罗倅竹园唱和之什",
            "content": "平生抱迂疏，举世无两个。每为饥所驱，奔走不可奈。尝闻伯夷风，粗尔方顽懦。初试岩邑宰，再作侯藩佐。一麾来江湖，不容暖席坐。流行遇坎止，留落寓江左。轲毁遭臧仓，孔厄类阳货。从来宦情薄，况已心力情。二儿可应门，肯堂复肯播。东湖五亩宅，喜赋归来些。林亭足遐观，竹斋宜醉卧。自谓景物幽，绝唱无人和。朅来憩水滨，光渌静无涴。一见罗夫子，道眼俱看破。始知蠛蠓飞，未识天壤大。万竿旌旗林，五车牛马驮。羡君如籍咸，愧我非白驾。续貂慙斐然，君恕毋督过。",
            "comment": ""
        },
        {
            "title": "清明偶题",
            "content": "曲沼一泓碧，乱花双径红。欹梅惊北客，舞柳认东风。欲买春无价，常令酒不空。我生随分乐，初不问穷通。",
            "comment": ""
        },
        {
            "title": "过前冈见毁松有感",
            "content": "夹道松阴若剪齐，前人种得几多时。曾经行客频相恋，试问乡翁总不知。暗引风声号绿野，密留云影挂苍枝。今人惠物能如否，只有摧残樵牧儿。",
            "comment": ""
        },
        {
            "title": "赠赵舍人",
            "content": "季父英名上玉津，瞿昙抱送石麒麟。龙文宝册传青琐，凤阁鸾坡近紫宸。亲老侍行知有子，才高见忌岂无人。洪崖百仞泉飞玉，一洗人间万斛尘。",
            "comment": ""
        },
        {
            "title": "和龚同叔春日即事五首",
            "content": "柳绵飞扑扑，荷叶散田田。物幻无穷意，春归何处天。事随鸾镜改，人逐燕巢迁。一笑千金价，吾羞鲁仲连。",
            "comment": ""
        },
        {
            "title": "醉落魄/一斛珠",
            "content": "梯横画阁。碧栏干外江风恶。笑声欢意浮杯酌。秋水春山，相对称行乐。谁家青鸟穿帘幕。暗传空有阳台约。天公著意称停著。寒色人情，都恁两清薄。",
            "comment": ""
        },
        {
            "title": "念奴娇",
            "content": "晓来膏雨，报一犁丰信，几枝娇色。岸草河沙明似镜，不到尘埃花陌。急管繁弦，香车宝勒，正阻寻春客。东风特起，半空微露晴碧。何况主意深勤，冰清才藻，玉润真圭璧。翠丽华堂横枕水，波底斜阳红湿。莲社风流，桃溪标致，便觉凡心息。玉尊倾尽，笑中归步钩月。",
            "comment": ""
        },
        {
            "title": "清平乐",
            "content": "断云漏雨。依约西山暮。风定樯高须小住。不忍带将春去。此行抑有求欤。青衣拟问平都。万里一钩新月，相忘常在江湖。",
            "comment": ""
        },
        {
            "title": "水调歌头",
            "content": "浩叹对青史，循吏久无闻。二年江右，赖公华节布阳春。才自搴帷问俗，无复埋轮当道，一路尽澄清。多少攀辕意，不待及瓜人。驻膏车，迟祖帐，倒离尊。满庭桃李绿阴，何处不深恩。此去玉音应问，底事金围微减，忧国更忧民。造膝一言语，四海入洪钧。",
            "comment": ""
        },
        {
            "title": "用子存韵寄乃兄雪香",
            "content": "要识居尘不染尘，小窗容膝近东邻。香梢不老偏宜晓，瘦节常寒别是春。侑坐图书情颇厚，对床风雨梦还新。拟将梅竹方兄弟，若说清高更逼真。",
            "comment": ""
        },
        {
            "title": "和伍解元喜祈雨有感",
            "content": "痴龙偃蹇玩岁月，深居白云抱幽石。有时江海肆贪残，坐视天焦地皮拆。分疆守职各有方，止沸讵可扬其汤。曰暘而暘雨而雨，何待酹酒焚炉香。不谓神心有城府，必需精祷方降雨。刑鹅割牲厌口腹，缁衣黄冠诵章句。上天有意生斯人，假尔群祀江之滨。弄权推怨吝所施，帝怒碎戮犹微尘。吁嗟痴龙今已矣，异日忧深目前喜。勿将风雨希民求，岁岁丰穰尽天赐。我家亦有二顷田，膏泽霈然长有年。神心傥不悖天意，与民共赋噫嘻篇。",
            "comment": ""
        },
        {
            "title": "挽陈提举",
            "content": "志学屡辞爵，传家蔚有声。小官能抗疏，文吏乃知兵。守法摧强御，输忠沃圣明。平生无所负，谗口任蝇营。",
            "comment": ""
        },
        {
            "title": "醮成作",
            "content": "心格崇霄禁路通，纤埃收尽见天容。三千绛阙云开锁，十万霓旌月印踪。香袅郁葱翔鼎凤，松摇寥廓状云龙。虚皇夜宴长生殿，九奏琼璈动晓钟。",
            "comment": ""
        },
        {
            "title": "题长沙倅厅磬沼",
            "content": "嘉名雅合泗滨浮，玉振金声第一流。曲尺映桥横锦带，湾环沉月并瑶钩。清如有韵应仪凤，击若无心可狎鸥。好向新亭按宫徵，凌波声动一帘秋。",
            "comment": ""
        },
        {
            "title": "和阳运干见招集句",
            "content": "漠漠穷阴断送秋，杖藜徐步向芳洲。但将酩酊酬佳节，一笑相从万事休。",
            "comment": ""
        },
        {
            "title": "中秋下浣次计幕诸公佳什之韵",
            "content": "短櫂夷犹任去留，尘劳今日暂休休。飞觞莫问重城晚，揽镜须惊两鬓秋。千里归艎何日到，一眉清绿与云浮。殷勤更问黄花信，准拟重阳一再游。",
            "comment": ""
        },
        {
            "title": "和帅座劝农三首",
            "content": "光风骀荡满春亭，岳麓云开九叠屏。珍重元戎奉明诏，一犁膏雨晓痕青。",
            "comment": ""
        },
        {
            "title": "过金陵有感和韵",
            "content": "五马渡江思典午，祖龙谩凿秦淮浦。未登三代盛明时，曾是六朝文物祖。中兴事业由忧勤，风流千载还芬薰。谢安王导亦可罪，至今遂使南北分。",
            "comment": ""
        },
        {
            "title": "朝中措",
            "content": "东君著意在枝头。红紫自风流。贪引游蜂舞蝶，几多春事都休。三分好处，不随流水，即是闲愁。惟我惜花心在，更看红叶沈浮。",
            "comment": ""
        },
        {
            "title": "游梅仙坛口占",
            "content": "篮舆破晓雨初收，天气正和麦正秋。四合平林空翠滴，一川芳草乱青浮。梅仙道馆松全古，马祖禅关山更幽。扰扰红尘竟何事，此身宜老白云秋。",
            "comment": ""
        },
        {
            "title": "题马氏避暑宫开福寺莲湖",
            "content": "金仙楼观郁嵯峨，昔日曾容万绮罗。不见园林蒙锦绣，空教钟鼓唤笙歌。印花宝甃封苍藓，倚槛晴山拥翠螺。凉夜尚疑旌盖在，三千宫女袜凌波。",
            "comment": ""
        },
        {
            "title": "挽王漕稚川",
            "content": "紫荷余爱在，皂盖填名城。膏泽流千里，嘉谋肃五兵。林泉多雅趣，桑梓有深情。道大虽难用，详观月旦评。",
            "comment": ""
        },
        {
            "title": "醮毕作",
            "content": "醮阑星斗挂修甍，彩跸丹舆上玉清。百尺坛空云弄影，一钩帘捲月输明。灵香匝地寒无力，宝奏钧天静有声。万里好风吹目断，松篁犹学佩环鸣。",
            "comment": ""
        },
        {
            "title": "发舟至至德观",
            "content": "风细樯高去路迟，晓烟秋色正霏微。弯环沙觜村市井，突兀江心古钓矶。涌月小轩无尽藏，参天老桧不胜围。山川好处都输与，不是缁袍即羽衣。",
            "comment": ""
        },
        {
            "title": "满江红",
            "content": "腾茂飞英，分忧愿、自然风力。千里静，江山改观，羽旄增色。林下风清公事少，笔端雷动奸豪息。听宴香、深处笑声长，文章客。丹诏自，天边得。宣室对，君心忆。趁良辰高会，履珠簪碧。和气回春徵酝酿，政声报最惟清白。看挥毫、万字扫云烟，吴笺湿。",
            "comment": ""
        },
        {
            "title": "上王右司三十韵",
            "content": "丱角从亲后，抠衣拱座隅。辞章窥雅制，翰墨景良模。零露哀先德，青云激壮图。暌违十五载，流落二三孤。蹇涩凭乡荐，崎岖达上都。芝眉重晤对，桂籍偶叨踰。劳苦温言重，开明鄙性迂。一雷初绾绶，千里遇分符。琴浦催科拙，澄江德政殊。美瓜滋灌水，良醖寄兵厨。社雁惊飞楚，边鸿不到吴。色辞思益远，忧患痛多虞。风树亲难待，林泉誓与俱。啼号真有累，韁锁复相拘。华节来临镇，荒城获走趋。二天蒙芘覆，半载幸驰驱。郡政惭轓盖，民歌愧袴襦。深期展四体，宁复顾微躯。厚意平生在，高风振古无。亲依方款密，聚散忽须臾。鷁首浮仙路，乌台接禁涂。苕溪虽近甸，宣室赖嘉谟。德盛应难外，民思觊少苏。甘泉跻法从，膏泽下寰区。自叹如巢幕，人怜数守株。寸心随履舄，只影在江湖。鸟倦一枝稳，龙须大手屠。闲情验蕉鹿，浩思忆莼鲈。已困三眠茧，还穷五技鼯。枫宸清问处，回首念疏愚。",
            "comment": ""
        },
        {
            "title": "沁园春",
            "content": "问舍东湖，招隐西山，惠然肯来。有閟香兰桂，无穷幽趣，隔溪车马，何处轻埃。微利虚名，朝荣暮辱，笑尔焉能浼我哉。闲欹枕，被幽禽唤觉，午梦惊回。无言独坐南斋。好唤取芳尊相对开。待醒时重醉，疏帘透月，醉时还醒，画角吹梅。无用千金，休悬六印，荆棘谁能满地栽。人间世，任游鵾独运，斥鷃低徊。",
            "comment": ""
        },
        {
            "title": "再用前韵",
            "content": "枕席方相好，儿童用勿哗。窗蕉鸾曳尾，檐树鹊鸣槎。有客谈飞屑，无才笔吐花。倦余题短句，谁为指瑜瑕。",
            "comment": ""
        },
        {
            "title": "好事近",
            "content": "月色透窗寒，一夜素衾霜湿。无寐起来搔首，正参横人寂。此心重省已回肠，何况是行役。欲弃利名归去，奈楚天云隔。",
            "comment": ""
        },
        {
            "title": "同王秘校和同年五使君韶饯送严文守江阴",
            "content": "江左词章伯，朝端俊伟人。燕居文会友，得志泽加民。自是无心镜，俱传有脚春。成风运斤斧，何处不参神。",
            "comment": ""
        },
        {
            "title": "结茅守冢偶携子弟散策郊游有感借用壁间韵",
            "content": "蠖屈地容壮，鸟还天宇闲。渔樵苕水市，薇蕨首阳山。瓮下金貂友，林中玉笋班。谁能齐万物，为我辨彭颜。",
            "comment": ""
        },
        {
            "title": "真妃祠",
            "content": "碧潭无底潜蛟龙，神居下宅琉璃宫。一水镜奠挠不濁，两山角抵常争雄。鸦啼古庙树色黑，鱼跃急湍波影红。鬓雾鬟烟森拱竦，栋云帘雨飞冥濛。蕙肴时展朝暮奠，蒲席快分南北风。假威老巫腹恣饱，乞灵行客心潜通。无求小舸疾飞鸟，不恨孤踪成断蓬。去秋浙右尽淹没，今夏江西尤蕴隆。尾衔万斛去不返，鳞次千仓皆屡高。农背赤裂鱼釜满，田毛焦枯龟兆同。炎官张皇掉旗旆，海若羞涩藏冲融。一方虽藉诃护力，四海正思霖雨功。片帆短棹利极细。酾酒割牲酬易穷。好乘云车命箕伯，去击雷鼓驱丰隆。晶荧独物掣长电，剨勒扫空消霁虹。不须犀角照百怪，何待牛蹄翻巨{左谷右工}。挽起天河尽倾定局，坐令人物还熙丰。笑谈可活万民命，顷刻已回元气工。上帝报功赐褒敕，真妃锡号荣清躬。元圭华衮依约里，介族水类驱驰中。山高水深千万祀，南面血食无时终。",
            "comment": ""
        },
        {
            "title": "过清渚",
            "content": "横冈栉比路弯环，茅店无人昼亦关。桑圃霜枯乾叶舞，麦畦雨润翠苗斑。山风力壮啸空谷，溪水流清露瘦滩。斜崦乍明天地阔，只疑身在碧壶间。",
            "comment": ""
        },
        {
            "title": "水调歌头",
            "content": "雨霁彩虹卧，半夜水明楼。太湖极目，四面水尽是天流。几点鲈乡荻浦，万里鲸波雪浪，掀舞小渔舟。金饼挂蟾魄，时景正中秋。钓纶轻，兰棹稳，笑王侯。一蓑一笠，得意何必美封留。纵使金章鼎贵，何似玉樽倾到，一醉可消愁。玉女在何许，唤起与同游。",
            "comment": ""
        },
        {
            "title": "念奴娇",
            "content": "扬辉璧月，照层台缥缈，篷莱云气。玉宇清明仙语近，多少怨红愁翠。问我殷勤，几年尘土，依旧高标致。广寒别後，与谁曾共幽会。一日失脚人间，十常八九，底事如人意。狗苟蝇营真可笑，何乃比余於是。风月佳时，江山好处，无复怀愁悴。倚栏舒啸，六经时自心醉。",
            "comment": ""
        },
        {
            "title": "鹧鸪天",
            "content": "枉道黉堂是冷官。深深青琐锁青鸾。新诗自得清歌举，和气都消永夜寒。花态净，酒杯宽。燕娇莺巧有馀欢。不因客里东阳瘦，好把西江一吸乾。",
            "comment": ""
        },
        {
            "title": "挽韩漕直阁",
            "content": "忠宪勋名冠本朝，传芳五叶尽金貂。芝兰生子竞秀发，松柏如公合后凋。淮县剧繁迎刃解，蜀边奸慝望风销。才高见忌何须病，公道于今久寂寥。",
            "comment": ""
        },
        {
            "title": "挽赵龙图大卿",
            "content": "胶庠昔日共虀盐，穷达分携四十年。南北阮门殊少长，东西施子异媸妍。判花隽嗣跻三品，司稼名卿正九迁。世事只须聊复尔，秋堂明月岂长圆。",
            "comment": ""
        },
        {
            "title": "鹧鸪天",
            "content": "我是行人更送行。潇潇风雨倍伤情。征帆西去何须急，飞诏东来分外荣。红袖湿，玉尊倾。不堪回首暮云平。小舟准拟随君去，要听霜天晓角声。",
            "comment": ""
        },
        {
            "title": "追和外舅郭倅定香院题诗",
            "content": "我家冰清酒星魄，倏忽笔下驱雷风。万里去家烟瘴里，一行作吏簿书中。高才不许在廊庙，仙迹且复归瀛蓬。声容杳杳水天阔，目断波底斜阳红。",
            "comment": ""
        },
        {
            "title": "同王秘校和同年五使君韶饯送严文守江阴",
            "content": "欲说澄江好，丹青百雉楼。山明新雨泽，潮涌乱云流。贤守声先至，疲民疾已瘳。中兴待良佐，千里未分忧。",
            "comment": ""
        },
        {
            "title": "再用前韵",
            "content": "我是忘机士，初非学二疏。瓮醅常得醉，瓶粟任无余。天下众生病，山中四壁虚。昔年刍豢口，今日伴钟鱼。",
            "comment": ""
        },
        {
            "title": "题本觉寺",
            "content": "春禽嚼徵更含宫，唤我精蓝路易穷。雨雪不垂成暮霭，花开都尽怨东风。一川芳草低随水，满眼青山半插空。跃马归来尤寂寞，此怀欲与故人同。",
            "comment": ""
        },
        {
            "title": "过前冈见毁松有感",
            "content": "当年种植到于今，用力虽劳用意深。巨荫已容车马过，盘根宁畏雪霜侵。两行冠剑大夫职，十万旌旗勇士林。烈日流金路无尽，此时方识古人心。",
            "comment": ""
        },
        {
            "title": "水调歌头",
            "content": "佳客志淮海，贱子设樽罍。楚江昨夜清涨，短棹已安排。休问南楼风月，且念阳台云雨，几日却重来。银烛正凝泪，画鼓且休催。彩云飞，黄鹤举，两徘徊。林泉归去高卧，回首笑尘埃。我唱更凭君和，君起谁同我舞，莫惜玉山颓。他日扬州路，散策愿相陪。",
            "comment": ""
        },
        {
            "title": "霜天晓角",
            "content": "楚天风色。一夜波翻雪。舣岸锦帆不度，天有意、且留客。鼓声吹取急。离觞须举白。看去芳菲时候，日边听、好消息。",
            "comment": ""
        },
        {
            "title": "游香社寺",
            "content": "山水兴方逸，尘埃缚暂宽。菜肠甘久素，酒颊助微丹。江阔烟光薄，霜滋叶晕残。不妨走幽寺，或可叩禅端。",
            "comment": ""
        },
        {
            "title": "水调歌头",
            "content": "碧云初返岫，潦水正鸣滩。兰舟容与，歌舞偏称笑中看。烛影烘寒成暖，花色照人如画，一坐有馀欢。酒滟浮金盏，香缕霭雕盘。碧簪横，银漏永，玉樽乾。喧春鼓吹，翠袖起舞佩珊珊。记得山明水秀，何处朝云暮雨，常在梦魂间。多少难言事，都付两眉弯。",
            "comment": ""
        },
        {
            "title": "挽韩漕直阁",
            "content": "孳孳善政被民编，謇謇嘉谟黼扆前。万卷诗书门户壮，一生功业子孙贤。梦回芳圃犹樽俎，泪落虚堂绝管弦。我始卜邻君已逝，茂林修竹亦凄然。",
            "comment": ""
        },
        {
            "title": "水调歌头",
            "content": "山险号北固，景胜冠南州。洪涛江上乱云，山里簇红楼。堪笑萍踪无定，拟泊叶舟何许，无计可依刘。金阙自帷幄，玉垒老貔貅。问兴亡，成底事，几春秋。六朝人物，五胡妖雾不胜愁。休学楚囚垂泪，须把祖鞭先著，一鼓版图收。惟有金焦石，不逐水漂流。",
            "comment": ""
        },
        {
            "title": "鹧鸪天",
            "content": "玉殿分荣两桂华。灵根移植在长沙。风姨先绽无双蕊，月姊重开第一花。金榜烂，玉音加。从今稳步上天霞。休夸水击三千里，且歌笙歌十万家。",
            "comment": ""
        },
        {
            "title": "平山堂",
            "content": "平山堂对妙高峰，极目郊原万里同。杳霭四垂天不尽，萦纡一带水无穷。城闉遥隔芙蓉浦，栏槛几经杨柳风。想见风流贤太守，一尊时复酹欧翁。",
            "comment": ""
        },
        {
            "title": "瑞鹤仙",
            "content": "月华凝露掌。正极目鸾霄，望风鲸壤。深宫注遐想。听点点花漏，盈盈仙仗。笙箫迎响。降琼轮、玄云步障。洞□扉、笑别蓬瀛，下应太平无象。俱仰。姆仪春煦，妇节冰清，道风夷旷。三迁教养。金阙里，玉音赏。况传家清白，满堂朱紫，相对兰荪竞长。待齐秦、汤沐疏封，赐灵寿杖。",
            "comment": ""
        },
        {
            "title": "贺新郎",
            "content": "绛雪堆云绿。倚朱栏、鸾飞凤舞，乱红如簇。宫锦海沈肌理秀，极目明霞孤骛。对翠袖、天寒修竹。轻露有情添泪眼，粲精神、娇醉薰华屋。然宝篆，散清馥。江南到处多兰菊。更海棠、贪睡未醒，漫山粗俗。欲品此花为第一，真色生香俱足。又只怕、惊人凡目。把酒对花频管领，怕狂风骤雨难拘束。拾碎玉，泛醽醁。",
            "comment": ""
        },
        {
            "title": "登坛作",
            "content": "一坛横压绀天低，好向云端觐紫微。林鹤惯闻鑫磬舞，烟鸾疑认玉台飞。步虚声彻空犹响，宝篆香销露未晞。星斗绣天长不夜，疑乘风驭扣瑶扉。",
            "comment": ""
        },
        {
            "title": "鹧鸪天",
            "content": "忆昔南楼旧使君。与君携手蹑浮云。如今更到经行处，妙墨新诗得屡闻。淮南路，楚江分。离尊相属更论文。明朝一棹人千里，多少红愁与翠颦。",
            "comment": ""
        },
        {
            "title": "醉落魄/一斛珠",
            "content": "梯横画阁。月明江静烟光薄。碧山回绕栏干角。一缕行云，忽向杯中落。樱歌柳舞俱柔弱。罗衣不耐江风恶。凭谁唤取双黄鹤。骑上瑶台，同赴金桃约。",
            "comment": ""
        },
        {
            "title": "满江红",
            "content": "传语风光，须少驻、共君流转。谁忍见、绿肥红瘦，鲜欢多感。泽国千丝烟雨暗，江成一带云山远。看新荷、泛水学人愁，心常卷。羞鬓雪，凭花染。携酒阵，嫌杯浅。叹人生岂为，青衫槐板。记舞可怜宫柳细，写情但觉香笺短。上层楼、独倚有谁知，栏干暖。",
            "comment": ""
        },
        {
            "title": "和龚同叔春日即事五首",
            "content": "莺簧方报暖，鸠唤未容晴。新涨长还减，痴云暗复明。我生随分乐，春事有余情。闻道东湖好，相邀散策行。",
            "comment": ""
        },
        {
            "title": "沁园春",
            "content": "千里风湍，万叠云峰，自相送迎。叹扁舟如叶，漂流如梗，片帆如箭，聚散如萍。家在东湖，身来西浙，非为区区利与名。堪怜处，为雏饥犊暮，狗苟蝇营。平生。何辱何荣。且一任三才和五行。有鷃飞鹏奋，鹤长凫短，朱颜富贵，白发公卿。印漫累累，绶何若若，休羡行歌朱买臣。归来好，向严滩垂钓，谷口躬耕。",
            "comment": ""
        },
        {
            "title": "醉落魄/一斛珠",
            "content": "重阳时节。可怜又是天崖客。扁舟小泊花溪侧。细雨斜风，不见秦楼月。白衣望断无消息。举觞一笑真难得。归兮学取陶彭泽。采菊东篱，悠然见山色。",
            "comment": ""
        },
        {
            "title": "和邦承所赠中隐古风",
            "content": "少年麋鹿姿，待价非结绿。东湖嗜红芰，西山茹黄独。虽无负郭田，仅有环堵屋。稍知亲简编，岂意分符竹。不作梁甫吟，徒歌采薇曲。轩冕本无心，泉石慕幽躅。疏才偶计偕，微名玷宦牍。扰客书掣肘，蹈险车脱轴。为米一折腰，献玉三刖足。人情冰复炭，世路同岸为谷。奔走三十年，尘埃几千斛。归访旧园林，要识真面目。敝庐他人居，故友半鬼录。诛茅倾客囊，千日笑神速。堂成屡留醉，夜阑更秉烛。冬霜孤松秀，春霖万花霂。薰风自生凉，秋云不待族。鱼鸟乐欣欣，柴荆纷樕樕。曳杖时往还，拊缶谁拘束。敲门闻剥啄，开缄佩谦牧。初读少陵诗，再对渊明菊。试听句掷金，坐想人如玉。搜肠嗣高吟，深愧窘边幅。",
            "comment": ""
        },
        {
            "title": "隔凡石",
            "content": "见说仙凡事不同，道旁先问石屏风。十洲三岛不须去，绛阙瑶台在此中。",
            "comment": ""
        },
        {
            "title": "跃马西湖",
            "content": "晓来何事到湖西，风急飞红襯马蹄。望信只愁秋雁断，爱春还恨早莺啼。山连楼阁云容重，水浸栏干月影低。归棹採菱重惜晚，一声歌过绿杨堤。",
            "comment": ""
        },
        {
            "title": "鹧鸪天",
            "content": "雨沐芙蓉秋意清。可人风月满江城。怜风爱月方留恋，对月临风又送行。人渐远，酒须倾。只凭一醉遣多情。重来休厌刘郎老，明月清风有素盟。",
            "comment": ""
        },
        {
            "title": "登裴公亭借用杜牧之登齐山诗韵二首",
            "content": "风帘斜捲燕于飞，天气清和酒力微。极目烟波无尽藏，关心春梦有时归。香飘十里喧朝市，翠积千山断晚晖。杖屦不妨频一到，尘埃那解点征衣。",
            "comment": ""
        }
    ]
}