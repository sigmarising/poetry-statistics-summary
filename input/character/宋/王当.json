{
    "dynasty": "宋",
    "author": "王当",
    "poems": [
        {
            "title": "德清宰俞居安自画渊明图",
            "content": "门无车马喧，迳有松菊阴。前窗面清泚，后户依嵚岑。就使世俗工，犹足写幽深。况今令尹贤，洞照先哲心。出处异轨辙，丘壑同胸襟。予知淡笔墨，良似无弦琴。先生如明月，莹洁照古今。形模或能写，光彩讵可临。寥寥千古意，当向笔下寻。人心去典午，朝柄归卯金。岂无康济心，且赋归来吟。天生卓荦姿，岂是甘山林。当今急英贤，四海待商霖。勉哉就功名，枯槁不足钦。",
            "comment": ""
        },
        {
            "title": "戏画古松真清斋前",
            "content": "轮囷复离奇，不柏亦不栗。吾庐非夏社，嘉树伊谁植。刳心谢吹嘘，强骨余霹雳。峥嵘历风霜，偃蹇岂朝夕。客从何方来，一睹心眼惑。怪此苍蛟龙，落莫依屋壁。不知造物工，输写入笔刀。轻明绝织埃，冥晦滴浓墨。皮坚皵鳞甲，叶老攒矛战。古工予不师，挥扫恣淋沥。盘礴醉且狂，讵识韦与毕。虽云不造极，要自出胸臆。当知后凋操，不在翰墨迹。地瘠山骨出，天低云气逼。俯仰辄有碍，巨干那能直。翻令栋梁姿，郁屈自跼蹐。安得少陵绢，一扫二千尽。会看十八公，高压三品右。",
            "comment": ""
        },
        {
            "title": "戏画松柏壁",
            "content": "穷山数家聚，官况羁若旅。冰厅昼日永，眇眇谁与语。眷彼苍髯生，结友得新甫。奋笔写瑰姿，双虬见墙堵。饱霜柯叶老，积日皮骨枯。上有云垂天，惨淡阁寒雨。下有溪潄石，荦确绝埃土。材奇生长艰，根瘦卓立苦。交柯寒相依，雷陈共然许。分干或相避，廉蔺驯两虎。信非同根生，要是岁寒侣。众木猥连林，哙等何足伍。君看桃与李，稼丽相媚妩。情态能几时，纷纷可堪数。",
            "comment": ""
        },
        {
            "title": "何源秀才为予画山水图觅诗",
            "content": "孤峰特立何巉巉，势与霄汉高相参。左蟠右列分岭岫，俨若至尊朝子男。怪予蜗室不盈丈，欲有异境超尘凡。素缣挂壁故妥帖，平地作此千嵌岩。云蒸雾结深莫测，长林大麓乱不芟。想当变怪蛰龙虎，中有窟穴谁能探。将崩未崩江动石，欲去不去风满帆。山坳林阙见天际，隐约万里横烟岚。嗟予质性素山野，视此丘壑心益耽。斗升之粟真秣莝，野马垂耳就辔衔。西山爽气日在望，吏卒侍侧严若监。青鞋布袜弃不著，谁令自苦披青衫。颇羞渔父驻短櫂，似笑大夫新被谗。寄言鸟兽倘可侣，吾将从汝栖林峦。",
            "comment": ""
        },
        {
            "title": "江侯邀予作山水书以赠之",
            "content": "江侯乐山水，誓卜山水居。游戏天目道，箬帽跨蹇驴。村童习识之，拍手知且呼。行行不知顾，心与山水俱。于兹且几年，所得应有余。云胡不知厌，要予写诸图。昔者少壮日，戏墨谩妻奴。今衰眼目暗，笔砚久已疏。书来不得谢，督迫畴敢徐。图成不自识，浓淡恣所如。云深雾莫测，中恐藏於菟。人生孰非幻，作观随有无。江侯乐山水，何考其真欤。作诗调江侯，江侯其晓诸。观毕勿遽弃，酱瓿尚可糊。",
            "comment": ""
        },
        {
            "title": "表兄丁行之俾予作山水一轴",
            "content": "秃发管城书不中。麝煤满砚随轻浓。烟云变怪本无定，丹青故匪能形容。解衣盘礴无人久，妙迹於今复何有。挥毫要使真宰泣，叹息初非痴绝手。辽东有人丁令威，去家得仙今暂归。上界繁华异丘壑，安得长林大麓长追随。联翩大轴要予写，敲冰不在鹅溪下。吾既不能为乔松直干摩苍天，又不能为小童一线飞纸茑。万里江山败平远，唤取画师阎立本。",
            "comment": ""
        }
    ]
}