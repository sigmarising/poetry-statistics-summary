{
    "dynasty": "宋",
    "author": "曾寓轩",
    "poems": [
        {
            "title": "满江红",
            "content": "细数班行，阿谁是、调元手段。君不见、当涂往岁，饥民流散。天幸立庵来歇马，留心济粜无遗算。未须臾、千里复安居，无愁叹。公与相，天皆愿。天施报，如符券。看青州阴骘，富公公案。已筑新堤旌异数，便膺虚席非常眷。待明年、弧失再垂门，蒙宣劝。",
            "comment": ""
        },
        {
            "title": "沁园春",
            "content": "运在东南，千古金陵，帝王旧州。看地雄江左，蟠龙踞虎，事专阃外，缓带轻裘。惟断乃成，非贤罔任，真是富韩文范俦。难兄弟，久齐名天壤，谁劣谁优。冕旒。似欲兼收。命四辈传宣难借留。记适遵昆季，迭行沙路，育充伯仲，并在金瓯。或後或先，相推相逊，等是延陵德泽流。称觞了，便促装西上，同奉宸游。",
            "comment": ""
        }
    ]
}