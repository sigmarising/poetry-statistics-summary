{
    "dynasty": "宋",
    "author": "丁宝臣",
    "poems": [
        {
            "title": "次韵十五日菊",
            "content": "寒芳开晚独堪嘉，开日仍逢小雨斜。秋尽亭台凋木叶，月圆节伴蓂花。幽香不入登高会，清赏终存好事家。黄蕊绿茎如旧岁，人心徒有后时嗟。",
            "comment": ""
        },
        {
            "title": "留师崇法院",
            "content": "濒湖三寺倚峥嵘，梵刹相高对县城。楼殿尽知随处盛，水林独爱此中清。翦开木末檐牙出，凿破岩腰磴道成。悟得祖师心印法，禅僧遥指塔灯明。",
            "comment": ""
        },
        {
            "title": "游五泄书呈完夫节推",
            "content": "莫厌幽寻路险辛，细思容易是山神。能收地巧藏深处，不惜天奇示俗人。古有少陵吟未到，今无摩诘画难真。海边见说天童好，祗待君诗判待伦。",
            "comment": ""
        },
        {
            "title": "和永叔新晴独过东山",
            "content": "芳辰百五前，选胜到林泉。万树绿初染，群花红未然。阴岩犹贮雪，暖谷自生烟。妇汲溪头水，人耕草际田。日中林影直，风静鸟声圆。健令多情甚，寻春最古先。",
            "comment": ""
        },
        {
            "title": "次韵十五日菊",
            "content": "秋香多日閟英华，霜脱离离抱砌斜。趁节不随时俗眼，近冬真是岁寒花。摛辞旧入骚人笔，载酒谁寻醉令家。曾读南华齐物论，均无迟速可惊嗟。",
            "comment": ""
        },
        {
            "title": "题慧山翠麓亭",
            "content": "谛看轩轩面翠微，暂来登此已忘机。地连佛寺楼台古，泉落山田稻蟹肥。晓径忽穿清气入，夜船多载白云归。世人谁识红尘处，终老功名未拂衣。",
            "comment": ""
        },
        {
            "title": "和慧山泉",
            "content": "谁识澄渊万古清，潢汙扰扰谩纵横。出从山底无应极，流落人间自有声。江汉想能同浩渺，尘沙虽混更分明。从来旱岁为膏泽，安用茶经浪得名。",
            "comment": ""
        },
        {
            "title": "招通判沈兴宗游五泄",
            "content": "路缘萝茑荫杉松，翠壁丹崖不计重。天作锦屏环十里，僧开朱屋面千峰。花閒越鸟鉤辀语，溪外秦人仿佛逢。早晚车驺到山下，篮舆多日待追从。",
            "comment": ""
        }
    ]
}