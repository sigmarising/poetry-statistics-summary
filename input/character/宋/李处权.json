{
    "dynasty": "宋",
    "author": "李处权",
    "poems": [
        {
            "title": "送范才元",
            "content": "古云七尺驱，不及一尺面。纷纷阅人久，过眼今乃见。吾弟外门杰，籍甚东周彦。澜翻倒三峡，浩博横万卷。不减王夷甫，似是曹子建。抱负三十年，始遇相君荐。声名彻当宁，赐对金銮殿。乃不留石渠，颇动荐绅叹。大藩须按察，此事君亦漫。遥知闭斋阁，幽讨在几案。岁月局上消，山水琴中玩。官池本不浑，慎勿惊鱼乱。明年麦秋残，荔子承清宴。即席酒椽笔，可酢风味献。归来佐中兴，密勿膺帝眷。不忍话艰难，江淮尚酣战。乃翁月旦评，饱学富文翰。当年蒙赏音，好我置华馔。侑觞出歌舞，色温微笑粲。回头隔生死，拊事脸必泫。而今百无堪，老大足忧患。读书只自误，株愚不知变。平生一丘壑，竞此岂其慢。正可卷而怀，安於素贫贱。故乡无巢归，客子斗身健。功名要晚就，婚嫁须早办。浮萍偶相值，怅此临岐饯。更待南雁回，书来警衰愞。",
            "comment": ""
        },
        {
            "title": "自宜兴归谒邹德久不遇",
            "content": "客里仍惊奔，南走荆溪上。系船楼前树，偶接丈人行。兹惟天下士，抱负不可状。而今年七十，面睟背益盎。论文复把酒，十日共清访。归家照眸子，炯炯觉神王。朅来情所亲，邹子颇直谅。斯文有能事，笔挟风雨壮。今晨叩其门，不见动惆怅。我希嵇叔夜，子慕陶元亮。念子如清风，执热欲何往。寇退子当返，子去我曷望。何时芝兰室，重见玉色酿。快意倾百杯，浇我舌本强。",
            "comment": ""
        },
        {
            "title": "复次韵呈诸友",
            "content": "梅树飘香酒满杯，时危风景亦佳哉。横筇有客挑钱去，重担谁家送米来。云色可怜谈次改，年华不奈鬓边催。萧郎及我亲书尺，珍赠霜纨费煎裁。",
            "comment": ""
        },
        {
            "title": "雪后赴徐氏燕集",
            "content": "已雪犹阴更逆风，斜川略彴断行踪。瑶台贝阙三千丈，玉树琼林一万重。学子经时无载酒，邻僧过午未鸣钟。华筵此地成宾主，孔翠屏深琥珀浓。",
            "comment": ""
        },
        {
            "title": "东亭",
            "content": "檐屋排空阔，薰风眺晚晴。閒云连树碧，白鸟破烟明。世乱思君子，身危仗友生。只应今夜月，解识故乡情。",
            "comment": ""
        },
        {
            "title": "送徐漕",
            "content": "都门雪罢看杨柳，濯濯风流已不群。千里澄清方有道，十年出处不忘君。新诗旧自开锦段，醉面向人生缬纹。我欲从公借余地，与传名姓上青云。",
            "comment": ""
        },
        {
            "title": "将至兰陵道中以远岫重叠出寒花散漫开为韵",
            "content": "溪行日有趣，便欲老绝涧。复怀少陵作，亭午气始散。客子斗身强，尚得加餐饭。弟兄杳何许，不及沙头雁。",
            "comment": ""
        },
        {
            "title": "再和",
            "content": "鬓丝殊觉老，泪血更伤春。阅世元如梦，除天总是尘。有心躭传癖，无意媚钱神。坐怪三衢守，书来不到闽。",
            "comment": ""
        },
        {
            "title": "陪林茂南游上清宫分韵得落字",
            "content": "百年梦一觉，无事且行乐。何必寻方外，而求不死药。我里足嘉处，胜践两芒屩。有来问名利，掉头告莫莫。夫君永嘉彦，载酒情不薄。凌晨马首北，共赴云霞约。珠宇敞天中，非烟动寥廓。黄庭拜吾祖，素发炯然灼。堂前系牛木，柯叶宛如昨。少陵诗之史，余光贲伊洛。虽烦鬼神护，九原不可作。我辄吟其傍，窘涩愧穿凿。是时天已霜，山川向摇落。南登驻跸亭，北上朝元阁。俯仰尽形胜，觞咏得盘礴。惜无羽客琴，一洗尘土恶。",
            "comment": ""
        },
        {
            "title": "招士特似表",
            "content": "山云向晚留，山雨凌晓濯。花明红欲坠，松净翠可握。未觉人意宽，独喜乌声乐。平生麋鹿性，避地谐丘壑。复接翁季友，诗文賸酬酢。萝门邃宜步，窪樽深可酌。不闻杖屦过，无乃厌硗确。愿承名理谈，煮茗破昏濁。",
            "comment": ""
        },
        {
            "title": "发永丰道中",
            "content": "云断山如拭，秋明水剧虚。湿烟蒙翠竹，瞑雨濯红蕖。茅舍真淳俗，瓷甖窈窕沽。何须访摩诘，便是辋川图。",
            "comment": ""
        },
        {
            "title": "寒食日同赏卿步江头",
            "content": "树舍新绿花事稀，友生要我宁重违。信脚一百五日出，扪心四十九年非。饧粥盘空家立壁，松楸地远涕沾衣。弟兄不见音书绝，植杖临流赋式微。",
            "comment": ""
        },
        {
            "title": "送李巨源",
            "content": "我世君家居里同，异时德邻饱过从。论文高摘屈宋艳，结交远蹑管鲍踪。嗟我不识丈人行，喜君雅有前辈风。靖康三月虎狼去，长安城中一再逢。笑谈未了已吹断，五年千里一转蓬。只知兵戈事奔窜，岂料樽酒陪从容。清溪照人山入座，莺声已老春事空。人生一世太草草，客舍百事尤匆匆。和文已远典型在，芝兰玉树庭砌中。况君屡持使者节，至今能声满河东。丞相方须幕中画，国士之顾必所蒙。开元贞观望公等，天子不在咸阳宫。",
            "comment": ""
        },
        {
            "title": "纪鹤",
            "content": "青松百尺余，宛彼山之陲。白鹤巢其高，皂鹤巢其卑。红鹤不敢来，下巢枫树枝。阳春一动荡，百鸟俱蕃孳。绸缪各尽力，草草成藩篱。卵翼与哺育，不愧乌鸟慈。清晨求食去，鼓翼远奋飞。斯须复来还，亦有蛇鱣随。引颈鸣相呼，所忧非渴饥。不日毛羽成，颉颃下陂池。浴之以清泠，弄影相娱嬉。既久遂不来，远举将何之。高山与深林，浩荡信所归。明年又当至，复作今所为。我为唐虞世，鸟巢何所窥。乱来缠兵火，杀气满四维。人群失安居，恨无羽翰施。偶此共偷生，偪仄何可辞。忧患亦所同，去就可弗思。网罗非尔事，弹射不尔私。近辞燕雀喧，远与鸿鹄期。相望在寥廓，大翮如云垂。时来松树间，听我哦此诗。",
            "comment": ""
        },
        {
            "title": "次陈叔易太湖二十韵",
            "content": "北客何来此，浮生真偶然。风飚从禹穴，日脚近虞渊。渔唱谁能问，鸥盟我不捐。燃犀怪可睹，击树讯空传。钓石温徐坐，樯竿稳近联。波明疑练妥，山净学眉连。客上三千履，军呼十万鋋。可思江柳下，只欠舞衣前。鼓舵知无及，乘查帐未缘。远中微隐树，阔外莽横天。缥缈湘灵瑟，夷犹范蠡船。健帆风作驭，骇浪雪盈颠。行鹭纷群起，孤鸿杳独鶱。断崖方怒吸，浅濑或劳牵。夜泊星辰逼，晴占日月偏。幽姿閟蛟室，神物护龙泉。世乱甘沦隐，涂穷枉乞怜。渚花迎日笑，岸草信人沿。颇欲追双桨，无因共两舷。时来如谢朓，三复有余妍。",
            "comment": ""
        },
        {
            "title": "送石与德孺",
            "content": "坡老仇池安在哉，佛家鹫岭解飞来。但令气象侔冲霍，可要孤高切斗魁。涡处正堪承雨露，浪中莫使长莓苔。明窗净几无尘入，想对诗翁墨沼开。",
            "comment": ""
        },
        {
            "title": "赠刘至道",
            "content": "性静乃可琴，德常乃可医。二事人所难，而子能兼之。好古身则润，活人功不赀。未愧孙思邈，何惭钟子期。俗眼多重轻，世态工瑕疵。自视无所嫌，安行复何疑。子有贤舅氏，闻名四方驰。勉矣归问津，沛然有余师。",
            "comment": ""
        },
        {
            "title": "和九兄贺二十六兄除大谏",
            "content": "祖德当年吐握勤，谏垣人物典刑存。在阴鸣鹤和有子，产峄孤桐枝见孙。王室艰难欣得士，世家矜伐敢援恩。清明謇谔平生事，况乃中兴闢四门。",
            "comment": ""
        },
        {
            "title": "简苏二丈",
            "content": "丈人清德冠儒林，三世文章照古今。节比松筠元自直，气含海岳故能深。箧中尚有为郎被，堂上宁无化俗琴。贱子飘零无死所，可怜羇旅费黄金。",
            "comment": ""
        },
        {
            "title": "妙空出示诸公诗卷次元韵",
            "content": "已著芭蕉喻此身，木人花鸟岂知春。他家定自无生灭，此物何尝有故新。美玉不羞论瓦砾，明珠终解照泥尘。相逢一笑空归去，无语堪酬彼上人。",
            "comment": ""
        },
        {
            "title": "将至兰陵道中以远岫重叠出寒花散漫开为韵",
            "content": "早希马少游，下泽而款段。一官聊尔尔，此志亦复漫。束薪与斗米，未足了晨爨。人生固可怜，况复更忧患。",
            "comment": ""
        },
        {
            "title": "望灵石",
            "content": "杖藜出望江郎峰，清辉秀气在眼中。当年何人运神斧，劖削碧玉成芙蓉。平地崛起五千仞，浮云落日当秋空。东西南北千里间，他山莫敢来争雄。英灵往往在人物，异时杰出闻数公。伟哉高厚职覆载，储精毓粹良未穷。畸予家世本伊洛，四时行乐都忘慵。楼台面面得形胜，锦屏女几鸣皋嵩。十年戎马断归路，流落江湖今一翁。平生所得在黄卷，昔贤今圣独见容。青衫憔悴百寮底，犹欣收此笔砚功。声名突兀不磨灭，要与此峰相始终。",
            "comment": ""
        },
        {
            "title": "简致中温其",
            "content": "世情何怪白头新，岂料穷途复友仁。一室他乡春笑客，半年行路雨欺人。辋川诗说王摩诘，谷口名闻郑子真。想是书机似图画，云峰矗矗水粼粼。",
            "comment": ""
        },
        {
            "title": "偶坐西斋陪介卿赏卿嘉话久之成诗",
            "content": "静闻檐际雨，密障坐隅风。竹晚叶时堕，梅疏香欲空。芝兰室自好，文字饮谁同。它日功名事，应从笔砚中。",
            "comment": ""
        },
        {
            "title": "芙蓉",
            "content": "佳哉木芙蓉，秋晚芳意足。偶植华堂下，似续渊时菊。眷此好颜色，可玩不可触。始见开二三，旋已放五六。濯濯晨风吹。鲜鲜宵露浴。非关竞时节，庶用慰幽独。我老百念空，扫迹坐林谷。犹作烟霞想，久绝脂粉欲。三径阻幽事，吟苦颠毛秃。河洛未休兵，愧负杯中绿。",
            "comment": ""
        },
        {
            "title": "道夫惠诗为和五首",
            "content": "不恨青春去，唯愁白发生。日长宜燕乳，水满自蛙声。念我心方逝，逢君眼渐明。刚肠三尺剑，光彩动丰城。",
            "comment": ""
        },
        {
            "title": "赠彭表臣才臣",
            "content": "我交半天下，颇接金石友。相逢便论心，已别更回首。三年厄兵火，水陆东南走。风餐近波浪，露宿薄林薮。庐陵信名邦，昔贤犹见取。水南遇彭子，门巷似无帚。胸中有泾渭，如镜不受垢。呼儿具杯盘，物物皆可口。新青撷嘉蔬，大白酾旨酒。使我忘身世，不复问升斗。茫茫四海内，二子可与久。我昔当少年，摆落谢纷纠。老来龃龉事，在十常八九。尚倚笔锋劲，恃此或不朽。飘零欲何归，故国生藜莠。无乃造物意，穷途一假手。丹枫作初寒，客袂不掩肘。冥冥甲子雨，山远似无有。试问夜归舟，网中得鱼否。",
            "comment": ""
        },
        {
            "title": "谢王敦玉惠双兔",
            "content": "惟兹衣褐徒，功用莫与大。驰骋文字间，下上无不载。卓哉昌黎公，毫端跨百代。传纪何新奇，不泯良有赖。先生胸次广，万窍号一噫。学成身益穷，动辄与时背。兴怜不肖子，磨砻去瑕颣。辛勤三十年，所得才稊稗。遗我虽八蹄，高义意有在。想当避鹘拳，冈垄如历块。束缚谅何施，拙情甘自退。笔砚行且焚，重垂儿子戒。方当事口腹，坐与巨觥对。闭门拥红炉，大爵资一快。",
            "comment": ""
        },
        {
            "title": "题钱德载双清堂",
            "content": "谁识堂堂忠懿孙，至今人物典刑存。颇同陶令辞莲社，但学庞公隐鹿门。醉枕泉香分石脉，吟窗树老出云根。喜攜自有东山妓，好事宁无北海樽。服食方依炼丹井，跻攀莫近洗头盆。秋风百本篱边菊，夜月三号涧下猿。未怪频穿康乐屐，可须多羡辟疆园。题诗我愧词源涸，作记渠能学海翻。乱后烟霞真得计，静中丘壑要重论。十年杀气缠伊洛，回首吾庐正断魂。",
            "comment": ""
        },
        {
            "title": "游石桥",
            "content": "御风缥缈云霞衣，骖龙翳凤相追随。三秀为粮桂为醑，玉笛送酒双童吹。樵歌已换人间世，未了岩前一局棋。桃源归路咫尺迷，醉眼疑在扶桑西。仙人授我长生诀，俄而梦觉鸣天鸡。",
            "comment": ""
        },
        {
            "title": "清明日席上呈诸友",
            "content": "飘零何足怪，丧乱故应宜。炙手宁为盛，张罗未必衰。篇章怀杜牧，游说鄙袁丝。钟鼎山林事，胸中自有期。",
            "comment": ""
        },
        {
            "title": "面山堂",
            "content": "青山不远人，人自与山远。好事或致之，来赴不待挽。夫君有丘壑，於此兴不浅。昔为谷口郑，今是竹林阮。雌黄不挂口，青白常在眼。官居真吏隐，衙鼓自早晚。常令远趋走，俗冗尽除剗。朝夕面苍翠，无事日把醆。填门气象豪，入户云烟满。诗成足风味，醉墨自舒卷。我获一日雅，甚爱王戎简。傥无绝交书，定过嵇中散。",
            "comment": ""
        },
        {
            "title": "亨仲家兄擢居谏省诗以贺之",
            "content": "除书喜动荐绅颜，稳上天池刷羽翰。诗似少陵多教化，文从太史有波澜。王庭看折朱云槛，儒巷闻弹贡禹冠。兄弟相知夫岂敢，会怜流落久江干。",
            "comment": ""
        },
        {
            "title": "赋郭令南轩梅",
            "content": "世乱何堪岁月摧，高斋始见数枝梅。想他疏影横溪过，撩我清香入坐来。老眼相看浑几许，幽人独折未多开。情种正属吾曹事，湔祓风霜破百杯。",
            "comment": ""
        },
        {
            "title": "次韵朴侄见寄",
            "content": "鼙鼓声中老战尘，故山归梦月三更。交情咄咄浑无寐，学古悠悠浪得名。鳌禁未容追世职，熊轓何足语官荣。阿咸自是吾家秀，始觉前人畏后生。",
            "comment": ""
        },
        {
            "title": "溪桥",
            "content": "昔人爱仙掌，归时倒骑驴。风味顾不浅，岂以俗士拘。我来过溪桥，效颦返肩舆。异世颇同怀，往者不可呼。是时秋冬交，霜后木落疏。人家在窈窕，溪山如画图。我老尚羁束，愧尔鹜与凫。川光媚烟景，沿戏得自如。人生一世间，过眼皆空虚。偶然及胜践，临览复起予。尚当风月夕，藉地倒一壶。意亦不在酒，得句聊自书。谁能五侯门，长铗归来乎。",
            "comment": ""
        },
        {
            "title": "简叶丞",
            "content": "倾盖鄱阳彦，孤芳且寄林。一官方似水，五字可兼金。与世不求合，开筵犹见寻。何当铸农器，归望故人岑。",
            "comment": ""
        },
        {
            "title": "月夜鼓琴",
            "content": "清风泛寒露，夜久气转凉。恍然幽梦觉，明月及我床。披衣起独坐，爱此数尺光。兴来御桐君，正始其可忘。山高既峨峨，水流亦汤汤。方当志获麟，故宜鄙求凰。永怀嵇叔夜，复思蔡中郎。妙处与心会，乐哉殊未央。",
            "comment": ""
        },
        {
            "title": "留别范元长二十八韵",
            "content": "博治人为史，循良吏得师。谋谟当启沃，出处系安危。鹗立通丹地，龙章近赤墀。咨询唐典故，笔削汉官仪。结客多青眼，承家最白眉。浩然无害气，汪若有容陂。慎独仍三省，操危任百罹。谁嘲玄尚白，自信涅非缁。俯仰俱无作，幽明两偿欺。爱君心匪石，忧国鬓成丝。券外真毫末，樊中足坦夷。闭门因拂袖，展卷代支颐。远览迷千古，高怀自一时。海非蠡可测，豹岂管能窥。能事推天禄，威名到月支。孔融徵已晚，安石起何迟。不待南飞雁，贪悬左顾龟。向来鹦鹉赋，此去凤凰池。揭揭英灵气，巍巍柱石姿。衮衣须我补，霖雨更谁为。贱子端何者，先生颇识之。几年当顾盼，今日倒炉锤。解榻徐生入，弹冠贡子知。青蝇休点污，白璧漫瑕疵。炼句终乖律，看书正阙疑。地偏如有避，交淡欲无私。瘦马终千里，寒灰待一吹。西江如可激，皆命守轩帷。",
            "comment": ""
        },
        {
            "title": "简潮公",
            "content": "茗碗纹楸昼不哗，心如出水妙莲华。喜君活计唯三事，遇我人情似一家。夜久竹声闻雨过，晓来山色看云遮。此身去国已千里，回首中原犹暮笳。",
            "comment": ""
        },
        {
            "title": "送希真入洛",
            "content": "一踏红尘又五年，倦游翻作送行篇。春花秋月谁无分，伊水崧雪自有缘。我比嵇康犹更懒，子追元亮故应贤。因归望讯忘机老，买个鱼舟费几钱。",
            "comment": ""
        },
        {
            "title": "简仁山海老用山谷赠灵源老人韵",
            "content": "禅关无复老莱衣，陟屺心摧怨夕晖。泣血可怜犹不死，望乡无处欲何归。仁山老子方传法，枯木堂中久息机。不见桃花并柏树，焉知四十九年非。",
            "comment": ""
        },
        {
            "title": "次韵端礼谢郭宰载酒相访之什",
            "content": "贤哉令尹出名胄，百里歌谣不容口。岂弟父母今信之，视民恐伤如足手，讼庭端可置雀罗，若网在纲无杂糅。万顷之陂黄叔度，云梦何止吞八九。潘岳无事只种花，陶潜有巾惟漉酒。三公九卿唾不取，金印从渠大如斗。刘君语默端可人，固知十室忠信有。五经腹笥贯今古，决疑索隐如瓜剖。小圃风烟似洛阳，翠微不减绿野堂。会闻激烈歌时康，不负抵掌工雌黄。何时赠扇乃有语，向来仁风已奉扬。",
            "comment": ""
        },
        {
            "title": "潜心斋",
            "content": "古之学为己，今之学为人。始乎芒芴间，扩充遂无垠。克己而复礼，天下皆归仁。尼父百世师，道妙圣且神。天将为木铎，故未丧斯文。贤哉颜氏子，至乐忘其贫。语之而不惰，好学无与伦。孟子养浩然，卓尔踵后尘。万钟与千乘，不肯易其身。茫茫自圣哲，六籍经几秦。末学更多岐，学海无问津。伊川二先生，身修道愈振。当年从之游，不减洙泗滨。至今士气盛，亦复民风淳。柴子柯山秀，言厉即之温。由来思无邪，果见德有邻。潜心坐一室，淡泊遗嚣纷。收视而返听，自得于见闻。先生虽云亡，书在传日新。得味极钻仰，恍如入室亲。而我先君子，实预绛帐宾。我亦闻绪余，往往书诸绅。多言反成蔽，目击道乃存。藜杖一幅巾，骚晚来叩门。",
            "comment": ""
        },
        {
            "title": "桃花",
            "content": "照水桃花树，春风灼灼开。虽非天上种，何异观中栽。帝子吹笙罢，渔人信棹回。故园何处是，目尽望乡台。",
            "comment": ""
        },
        {
            "title": "送张巨山",
            "content": "士为知己用，亦为知己死。嘉哉孔文举，特达惟荐祢。寥寥千载后，此事今已矣。俯仰常有怀，邂逅过愿始。襄阳紫微公，操行见所履。字如入草蛇，诗继余霞绮。家声凤凰池，盍在金门里。三年民父母，政事粲可纪。倦游丐閒归，解绂如脱屣。东山宁久卧，行为苍生起。要观补衮功，左右圣天子。小人不更事，岂解令公喜。平生万卷书，不直一杯水。颓然衰病余，所存今复几。与世竟悠悠，逢人但唯唯。从公文字饮，德言方在耳。胡为舍我去，衣袖不可褫。离合亦偶然，世事皆如此。声出已复吞，相顾泪如洗。",
            "comment": ""
        },
        {
            "title": "简刘致中兄弟",
            "content": "祖笔摩空有赋声，长杨羽猎旧齐名。颇推门第多人物，故作楼居远世情。我辈一生悲短褐，君家五字倚长城。武陵欲借渔舟便，春水桃花不计程。",
            "comment": ""
        },
        {
            "title": "简申甫求画",
            "content": "平生金石友，参商几暌阻。二年更丧乱，流落随处所。夫君丘壑姿，鸿鹄杳鶱举。超然有能事，妙绝见心苦。苍茫尺余松，黛色起烟雨。兴来洒风竹，六月无袢暑。又尝作平远，近代未可数。奈何於吾侪，一笔独不与。我有敲冰练，度越世俗楮。烦君作横卷，放意写湘楚。",
            "comment": ""
        },
        {
            "title": "谒翁丈四十韵",
            "content": "之子儒林杰，斯文国士称。词章曹植擅，典故叔孙能。秉哲中逾旷，撝谦外匪矜。世家非冠玉，人物是壶冰。海内休方驾，朝端且服膺。五车俱可复，万顷不劳澄。活国嘉猷告，匡君重任胜。侧闻金作砺，意在木从绳。昔旅西雝鹭，方观南海鹏。青冥翻蹭蹬，凌厉失飞腾。制礼初烦订，为郎顷见徵。祢生宜独荐，文子要同升。浪有羶供饵，虚传被襆绫。可嗟怀白璧，竟与污青蝇。直作悠悠去，从他衮衮登。时情尚驰突，吾道岂凭陵。善舞须长袖，良医必折肱。宁为栖枳凤，不作下韝鹰。郑谷成真隐，萧斋占上层。华胥久无梦，款段适堪乘。种柳追彭泽，栽桃学武陵。池凉蛙阁合，径暖羽{甍瓦换羽}{甍瓦换羽}。得句长须送，敲门稚子应。扫庭延墨客，过寺折谈僧。贱子孤怀切，穷途百虑烝。待沽希善贾，投分得良朋。戎马来何速，烽烟见未曾。神伤瞻雉尾，愁绝望觚棱。漠漠虽难问，苍苍尚可凭。人心舞右袒，天意有中兴。厌世思蝉蜕，伤时泣土崩。渔樵甘混杂，贫病苦因仍。更短犹为簿，从聋也作丞。依仁剧山仰，饱德正川增。旧事将谁语，前非只自懲。缘危时过栈，扶老渐攜藤。笃义几虚辱，温颜岂谬承。醇醲须手漉，拨刺赖观罾。笑语朝曛隔，尘埃肺腑凝。尚期文字饮，相对夜深灯。",
            "comment": ""
        },
        {
            "title": "促梦弼酿",
            "content": "客舍犹寻未见书，邺侯可止万签余。君家酿玉推能事，得及重阳把盏无。",
            "comment": ""
        },
        {
            "title": "吊彦深",
            "content": "已秀不成实，长怀事可吁。宁论日下鹤，遽失掌中珠。扰扰遭斯厄，冥冥丧厥躯。高堂亲白发，泪眼尚青枯。",
            "comment": ""
        },
        {
            "title": "寄德器二首",
            "content": "客舍春寒数挽衣，云重雨湿不闻鼙。老妻未免负薪叹，稚子何为索饭啼。南地好山青不断，故园芳草绿应齐。胸中磈磊但尘土，惭愧锦囊兼玉溪。",
            "comment": ""
        },
        {
            "title": "将至兰陵道中以远岫重叠出寒花散漫开为韵",
            "content": "小黠而大痴，耄耋均童孩。当其有酒时，且共笑口开。渊明真可人，吾庐归去来。我今无吾庐，念之寸心摧。",
            "comment": ""
        },
        {
            "title": "水阁雨中",
            "content": "南国寒多雨，溪山昼更晴。风帆随鸟上，樵迳入云行。已苦无饘粥，犹欣见耦耕。故园归未得，豺虎正纵横。",
            "comment": ""
        },
        {
            "title": "送翁子秀归泉",
            "content": "昔从大小阮，日为林下游。酒熟无孤斟，诗好不易酬。形影一参商，书问缺置邮。渴闻盛德事，仰止东家丘。大阮令养高，誉望老更收。小阮遂长往，岁月已载周。人生一世间，所重惟交游。而我忧患余，身事良悠悠。阿戎远来过，整整仪矩修。话言极敦笃，道旧何绸缪。萧寺夜寒深，风雨鸣飕飕。秉烛如梦寐，惝恍一夕留。明发又告别，行色不堪忧。赠言加餐饭，心折涕泗流。",
            "comment": ""
        },
        {
            "title": "梅二首",
            "content": "岁晚匆匆日复夜，老禅相对口慵开。梦归千里几时到，香度一枝可处来。世乱飘零少代给，地寒潦倒无梯媒。可怜七尺髯如戟，愧负妻孥空拨灰。",
            "comment": ""
        },
        {
            "title": "偶书",
            "content": "春事有底忙，清和风已扇。小雨出花竹，微寒生几砚。直道每多违，修门难自厌。栖迟无与言，袖手看归燕。",
            "comment": ""
        },
        {
            "title": "读书",
            "content": "西风吹雨来，濯此青琅玕。黄华媚幽独，秀色如可餐。我居适在野，门庭已荒寒。老屋四壁立，生涯堪鼻酸。向来颇好饮，无日无杯盘。而今废升斗，百忧何以宽。惟取架上书，拭几支颐观。伟哉圣贤旨，妙处言莫殚。如渴遇新汲，醒然开肺肝。因不求甚解，会心亦解颜。茫茫百年中，毁誉非一端。要知仁与义，多出贫贱间。相逢勉为善，世路良独难。谁能逐狂痴，凌兢趋险艰。何以易此乐，此乐居之安。",
            "comment": ""
        },
        {
            "title": "次韵民瞻端礼二首",
            "content": "春雨既过云未归，春寒屋下人无衣。林如膏沐勃鸠语，草已怒生胡蝶飞。中原格斗几时定，北叟飘零何所归。我今始悟蘧伯玉，明明四十九年非。",
            "comment": ""
        },
        {
            "title": "食鱠",
            "content": "设网机关密，磨刀意气麄。令人思洛鲤，愧客问江鲈。豆麴偏相与，橙虀未可无。相从频莫厌，乘兴不烦呼。",
            "comment": ""
        },
        {
            "title": "伟观堂",
            "content": "孤烟落日对衔杯，此观人间亦伟哉。树色远从江浦合，潮声低咽海门回。衣冠喜有承平气，宾客惭无赋咏才。城阙郁葱人望幸，五云将拥翠华来。",
            "comment": ""
        },
        {
            "title": "陪诸友野步",
            "content": "淹留伤老眼，放旷适閒心。石浅出佳色，鸟幽传好音。课诗空自切，馈酒莫辞深。更说溪西寺，明朝款款寻。",
            "comment": ""
        },
        {
            "title": "西亭",
            "content": "江南形胜地，列坐肆遐观。气象天围大，溪山眼界宽。远风来绿野，返照上朱栏。更待秋澄澈，重寻落帽欢。",
            "comment": ""
        },
        {
            "title": "行之金部既获奉祠之请归赴大阮之约诗以高之",
            "content": "阮籍颇推咸，谢安已举玄。盛事如昨日，风流想当年。嶷嶷次对公，人物艺且贤。文忠命世豪，植本浚其源。世家不乏人。名德见所传。郎官后来秀，骨相尤卓然。庭中生玉树，池下出龙泉。向来宅大忧，未了粥与饘。吉服事朝请，高名动陶甄。青云要平步，一岁期九迁。人事喜倒置，正直成党偏。一笑就閒散，拂衣遽言旋。及门听传呼，和气欢相延。共止一区宅，分食二倾田。远从物外游，高谢区中缘。方须康乐屐，岂问祖逖鞭。人生规远大，跬步何足言。风雨听朝鸡，结束无安眠。何如一丘壑，耳目清不烦。嘉禾荫沼沚，可濯亦可沿。有酒自献酬，醉操云峤篇。慕此冥冥鸿，念彼跕跕鸢。贱子不适用，受性愚且颛。晚忝登门游，缪称嫫母妍。眷言林下期，雅尚寄所便。野服袖漫刺，乘凉过东阡。",
            "comment": ""
        },
        {
            "title": "将至兰陵道中以远岫重叠出寒花散漫开为韵",
            "content": "舟子厌牵挽，峻濑凌风湍。烟霏丽初日，水气生早寒。鹾物直六伯，始叹生理难。一月不食肉，凄然对盘餐。",
            "comment": ""
        },
        {
            "title": "醉后赠道夫",
            "content": "冰柱雪车元有声，五言早已号长城。仙源迷路及春浅，盗骑解围空月明。君岂似龟将曳尾，我端如雁不能鸣。何人肯作千金贷，卖药江湖隐姓名。",
            "comment": ""
        },
        {
            "title": "同士特似表过中峰饯似宗",
            "content": "旧好崔亭伯，新交阮仲容。招攜来白水，祖饯过中峰。谷暖芊芊树，云深杳杳钟。兵戈一分袂，惆怅几时逢。",
            "comment": ""
        },
        {
            "title": "游罗汉院因会张良辅大夫遂留於壁",
            "content": "寺古天寒杖屦清，閒身合得此閒行。破烟独鸟惊人去，积雪群峰照眼明。坐久泉声醒客耳，谈余茗味发诗情。张公语壮髯如戟，蚤晚掀涛看斩鲸。",
            "comment": ""
        },
        {
            "title": "偶至溪岸时当寒食书节物呈同行",
            "content": "风作山云断复飘，沙平竹日影萧萧。柔桑始叶蚕争出，浅水无鱼鹭独翘。白发寻春悲去国，朱门赐火望行朝。游从此地多君子，乘兴来过不待招。",
            "comment": ""
        },
        {
            "title": "将至兰陵道中以远岫重叠出寒花散漫开为韵",
            "content": "客程言浩渺，念此道里赊。秋林伤客情，霜叶色胜花。溪鱼不论钱，我饥岂无涯。何当见升平，四海如一家。",
            "comment": ""
        },
        {
            "title": "题瑞松亭",
            "content": "德积固有源，吉卜可无地。要知青囊术，讵尽黄壤计。翁族鼎七闽，籍甚月旦议。五车闻善训，三迁见深意。父屯兄弟间，接武广寒桂。世方慕朱紫，此道非我贵。而今二阮贤，风雅果未坠。婆娑竹林下，颇用文章戏。诸郎赤凤麟，唾手可高位。惟松岁寒质，似抱君子器。伟此无情物，胡然效斯瑞。天人理则悬，声闻在交际。我行几千里，岁晚飘零至。升亭整素冠，敬仰动长喟。冢木助芊芊，前山益佳气。",
            "comment": ""
        },
        {
            "title": "简郭令",
            "content": "煌煌世谱未应微，直道高怀古所稀。义往谁能单骑见，幽寻坐想垫巾归。公庭此日棠堪憩，仙路他年舄解飞。顾我登门勤倒屣，题诗愧匪谢玄晖。",
            "comment": ""
        },
        {
            "title": "题九江徐使君眄柯亭",
            "content": "庭植何夭矫，苍皮余雨溜。本非寻常材，岁月方成就。伟此萧散姿，眄睐揖孤秀。慕陶筑斯亭，千载可同臭。引杖步嘉荫，攜书席永昼。舒啸一徜徉，清风满怀袖。更想五老峰，杰卓立癯瘦。何因借羽翮，接踵宾裾后。",
            "comment": ""
        },
        {
            "title": "听弹广陵",
            "content": "时风正薰弹广陵，乱世掩抑咿嚘声。孰谓嵇康敢不臣，此心炯炯难自明。荒楸古墓鬼神啸，大泽深山龙凤惊。我来听此可无语，天乎孰谓得其平。",
            "comment": ""
        },
        {
            "title": "题东坡枯木",
            "content": "先生万卷读，命世文之豪。矫矫鸾凤姿，仰止人物高。坐石翳白佛，古茧磨衲袍。玉堂押翰手，不数乘与褒。前身老画师，寓兴时抽毫。要在胸中奇，醉笔随秉操。柘原沙错错，独树风骚骚。天荒鸟不入，路绝人告劳。一旦辞世纷，御风归泬寥。遥知紫玉府，冠佩方游遨。不然跨汗漫，骑鲸弄云涛。夜中梦见之，酌公以蒲萄。觉来空把卷，我心增郁陶。",
            "comment": ""
        },
        {
            "title": "雨后凝秀阁口占呈子方",
            "content": "春云向晚留，夜雨凌晓濯。花明娇欲语，柳绿净可握。化工了无尽，芳意殊未觉。烧笋荐清尊，此味初不恶。君知忘忧物，便是却老药。百年终一炊，无事且行乐。",
            "comment": ""
        },
        {
            "title": "次韵陈叔易三首",
            "content": "草碧波复绿，南浦愁送君。君行将何之，怆指南北云。相思无早晚，生离无近远。悠悠关塞阻，杳杳音信断。青灯挑已尽，夜长方展转。",
            "comment": ""
        },
        {
            "title": "送谹父",
            "content": "一见琼林病眼开，东南秀爽方能回。须知载腹五千卷，受我浇肠三百杯。可但世官从凤沼，要看人物上云台。歌呼枉费谈天口，宜及中兴国论陪。",
            "comment": ""
        },
        {
            "title": "和表臣遗诗招归仙隐",
            "content": "客里栖栖叹食艰，桃源也复念人间。九重鵷鹭思金屋，万里烟尘痛玉关。节物可怜梅竞出，浪萍长羡鸟知还。明朝跋马归仙隐，健笔清樽尽傲閒。",
            "comment": ""
        },
        {
            "title": "同吕倅小饮",
            "content": "一日不作诗，已觉神不王。一日不饮酒，更苦舌本强。梁王自堕马，贾傅恨无状。寥寥千载后，有怀意谁谅。夫君出世家，伟一魁三相。人物方辈出，事业雅相尚。笑我守丘壑，踪迹更漫浪。尚余杯中物，足以助豪放。相逢倾五斗，老子未多让。",
            "comment": ""
        },
        {
            "title": "池上书所见留别益谦",
            "content": "池上风烟故可人，倦游老眼厌纷纷。晴云出岫似知我，野鹤鸣皋疑是君。可恨音书长契阔，尚从杯酒见殷勤。新诗准拟频相寄，独学方当病寡闻。",
            "comment": ""
        },
        {
            "title": "将至兰陵道中以远岫重叠出寒花散漫开为韵",
            "content": "王民坠涂炭，志士怀愤郁。岂无卧龙人，想待三顾出。从容命世豪，肯为庸主屈。英名如白日，千岁常不殁。",
            "comment": ""
        },
        {
            "title": "道中口占呈翁养源",
            "content": "山行密雨来纷纷，过午人家犹掩门。水寒鸥鸟亦亡赖，烟湿梅花如欲言。顿忘客子怀抱恶，可喜丈人颜色温。而今何计百年事，乞与清诗当绿樽。",
            "comment": ""
        },
        {
            "title": "题严公祠",
            "content": "挂席上桐庐，溪山似画图。斯人不复见，吾道一何孤。谁入非熊梦，真成失马从。清风端未泯，犹可激贪夫。",
            "comment": ""
        },
        {
            "title": "送岑婿归许昌",
            "content": "恨我生不早，不拜苏范岑。伥伥斯文中，永叹一何深。世家颍川上，万卷修竹林。相望群玉府，清风犹至今。合好一大事，遗训敢弗钦。求之且弥年，齐大肯见临。侍郎著清德，温厚如球琳。吐而为文章，中有太古音。嗣孙固多贤，玉立俱及寻。近坦东床腹，执礼不免簪。留连岁将晏，离索秋正阴。往崇丘索志，用壮爵禄心。一杯须重持，为子商声吟。当复记衰懦，病懒何可箴。",
            "comment": ""
        },
        {
            "title": "奉怀养源士特似表",
            "content": "一坐关山百念灰，德邻诗社许徘徊。静看林鸟衔花去，寒觉溪风送雨来。小阮有怀应种竹，步兵无事且传杯。东床坦腹真佳婿，俗客多惭数月陪。",
            "comment": ""
        },
        {
            "title": "和怀英雪诗",
            "content": "纵赏钩帘面远山，蟹螯谁复问尖团。飞花空自嫌春晚，折竹应当念岁寒。句法一如冰柱险，书斋坐怪玉壶宽。固知柳絮因风起，何事青天亦受漫。",
            "comment": ""
        },
        {
            "title": "观潮二首",
            "content": "海舶忽惊风打头，观澜又破一年秋。若为尽作杯中物，安得飞来枕下流。岂计双凫兼乘雁，谁分去马与来牛。君王大业追神禹，前日黄龙已负舟。",
            "comment": ""
        },
        {
            "title": "次韵德基效欧阳体作雪诗禁体物之字兼送表臣",
            "content": "朝来冻坐如缩龟，不闻打窗那得知。江南地暖亦有此，惊心远自龙沙吹。六一居士最能赋，东坡先生追撚髭。腐儒得句亦起舞，砚寒沃笔浮轻澌。征尘暗天铁马健，衣冠南奔身世危。兄弟相望音信绝，梳头纷纷满面丝。裋褐袖手如怀冰，车马不来奚所为。前年毗陵雪盈尺，蟹螯犹记左手持。归来浩歌仰看屋，夜深凜凜粟满肌。室中老妇几兴叹，膝下奈此号寒儿。今年造物颇垂顾，税驾仁里欢此时。杀鸡为黍朝夕事，苦节诸郎方下帏。起看松竹有特操，坐对溪山无俗姿。刘子唱高和弥寡，要当独醒歠其醨。已呼稚子来候门，更戒黄童无扫墀。十千不向楼头贳，一蓑正忆江上披。五陵之客夸轻肥，呼鹰逐兽广莫驰。五侯之第事豪侈，珊瑚照耀金屈卮。岂如高举纵清赏，钩帘一目万景随。亦有末至居客右，其言不让故哂之。",
            "comment": "【注释】【原题】：次韵德基效欧阳体作雪诗禁体物之字兼送表臣才臣友直勉诸郎力学之乐仍率同赋"
        },
        {
            "title": "谢翁养源惠醋",
            "content": "已著莲花酿，仍兼竹叶醅。橙和致上味，蚋聚见良材。政想攒眉漉，须烦掩鼻开。先生元自立，不是乞邻来。",
            "comment": ""
        },
        {
            "title": "偶书三首",
            "content": "碧涧溅溅绕竹林，欲从源水阻幽深。春风想有桃花树，更有渔舟可访寻。",
            "comment": ""
        },
        {
            "title": "陪约之宿东禅",
            "content": "倦游得兹行，颇惬丘壑性。俗虑与秋澄，禅心随夜静。灯前见修竹，月下闻清磬。未作故山归，空吟长卿咏。",
            "comment": ""
        },
        {
            "title": "题月山寺壁三首",
            "content": "不遇彭夫子，何因到此间。无穷霜后木，不断雨中山。只恐高僧占，多惭倦鸟还。孤云在寥廓，容望不容攀。",
            "comment": ""
        },
        {
            "title": "次韵刘彦冲醉歌",
            "content": "家山回首三千里，世乱身危今老矣。由来客子斗身强，敢弗加餐慎行李。闽中此地称多贤，招我作邻密且迩。二子人物夙所慕，倾盖忘形到汝尔。刘郎能事出世家，胜韵那知集於此。人生多计才狙公，朝暮不离三四中。我今一食日还併，士也乃有如此穷。爱酒犹能至山简，清谈兼喜对王戎。异时掉臂王侯门，解纷堪作滑稽雄。如今流落百无用，夜起捋须问苍穹。白发萧萧不胜理，客舍灯花虚作喜。怜君咳唾是珠玑，照眼陆离光棐几。惜不当年夺绣袍，枉著词锋夸孟劳。遣我黎明拥吟鼻，寒蝉抱叶空哀号。",
            "comment": ""
        },
        {
            "title": "席上赋梅",
            "content": "桃李何须续后开，芝兰胜韵许相陪。先春莫道无深意，调鼎方知有大才。南国正宜溪上路，故园长梦竹间台。骚人不为寻诗句，自爱幽芳特特来。",
            "comment": ""
        },
        {
            "title": "送禅客入高峰",
            "content": "茫茫人间世，佛法最长久。山林坐九年，面壁不挂口。须是丈夫儿，悬崖能撒手。为语学道人，何须天下走。夜寒云去尽，横参挂南斗。我已办青鞋，要闻狮子吼。",
            "comment": ""
        },
        {
            "title": "喜闻三十弟消息",
            "content": "喜得真消息，仍安岭表居。深知道路远，不在信音疏。荔子应怜汝，槟榔敢笑渠。一年看又尽，兄弟意何如。",
            "comment": ""
        },
        {
            "title": "偶书三首",
            "content": "朝云漠漠雨丝匀，山路清无一点尘。桃李著花溪水满，断肠何处故园深。",
            "comment": ""
        },
        {
            "title": "再次士特韵",
            "content": "爱君直似朱丝绳，遇物可折不可曲。三仕无喜已无愠，肯学时人走巫下。平生不作吠尧事，乘矢犹闻去其镞。至今莫可奸以私，尊视正冠何太肃。归来田园不改旧，岁寒见此猗猗绿。绝交未怪孔方兄，有酒盈樽书满屋。小人倾盖已蒙润，遗我珠玑不论斛。使我意夕搜枯肠，鱼目非珍何敢复。我今已似云无心，江湖不说虚舟覆。言乘下泽与款段，早莫少游良易足。惯看赤脚老婢悲，亦任索饭痴儿哭。皇天其忍杀善类，支离亦受三钟粟。",
            "comment": ""
        },
        {
            "title": "酬辩老见遗怀旧之什",
            "content": "老去何堪行路难，冰霜几晚见苍官。鲈鱼南国无张翰，妓女东山有谢安。秉烛夜阑真是梦，传杯秋际若为欢。吾徒恰似丰城剑，光气须从斗下看。",
            "comment": ""
        },
        {
            "title": "雨止送王侍郎",
            "content": "南州春老雨如丝，刺眼青秧水满陂。树湿黄莺看更好，溪浑白鹭立多时。寸心折尽人千里，霜鬓凋残酒一卮。我恐前身是匡鼎，幸公不厌解颐诗。",
            "comment": ""
        },
        {
            "title": "次韵德基效欧阳体作雪诗禁体物之字兼送表臣",
            "content": "枯肠服气如寿龟，穷冬却扫百不知。开门忽见雪满地，纵横浩荡春正飞。入隙时欣点万卷，仰檐不见霑吟髭。松林冥冥起薄雾，涧水活活生微澌。清可洗心明洗目，卑且不污高不危，残妆如见寿阳面，不食可怜姑射肌。书生长年营口腹，颇似蜘蛛空吐丝。身将老矣厄离乱，我生之初尚无为。百篇落落或能赋，一杯炯炯须重持。崆峒漫倚防身剑，枉负平生作男儿。回首农桑三万里，无复贞观开元时。恭惟天子尚勤俭，早集书囊为殿帷。一朝随仗过沙漠，落日风尘龙凤姿。此时燕山士如虎，寒多史乃秫酒醨。肉食岂堪茹毛苦，应念靴鸣集赤墀。尘沙错落赭黄暗，貂狐独向寒风披。关山寂寞草树死，指点射猎方奔驰。心益不忘尝胆事，望云遥祝万寿卮。向来窃取名器者，扈圣曾无一夫随。忠臣义士愤切骨，皇天后士傥鉴之。",
            "comment": "【注释】【原题】：次韵德基效欧阳体作雪诗禁体物之字兼送表臣才臣友直勉诸郎力学之乐仍率同赋"
        },
        {
            "title": "次韵德孺晚菊",
            "content": "屈原作离骚，採菊餐其英。渊明赋归来，径荒菊犹荣。此物有至性，名因君子成。岂知时节过，不顾霜露凝。岁华易晼晚，芳物随凋零。艳色始独秀，馨香自孤清。花似时美女，俗恶空娉婷。由来品次定，横议那得争。公如醉翁贤，雅好违世情。三嗅复三绕，莫逆如友生。泛之黄金杯，愿言制颓龄。更呼门下士，哦诗同倒倾。",
            "comment": ""
        },
        {
            "title": "次韵四首寄德基兼呈侍郎公",
            "content": "书文车轨几时同，诸道惟闻羽檄通。岂较北南聊暂寓，若论贤圣且时中。门前杨柳方垂雨，溪上桃花尚舞风。谁见东山谢安石，命宾攜妓兴何穷。",
            "comment": ""
        },
        {
            "title": "孝感堂",
            "content": "孝为百行本，儒训存六经。未有仁而遗，礼宜权重轻。哀严以事死，敬乐以事生。岂徒天性得，乃见人道成。显显三彭子，德事肃且馨。好仁无以尚，尊誉乡有评。当年彩衣戏，此日羊枣诚。春秋荐霜露，洒扫供粢盛。新亭洁轮奂，拱木连高甍。霜松无鹿犯，风树有乌鸣。不惭王谢家，芝兰秀阶庭。他年看崛起，阔步跻公卿。可为风俗劝，以代门闾旌。埋蛇功亦微，获报犹尔荣。岂念不忘本，罔极通无形。天人固相悬，昭然无臭声。请观妙莲华，嘉瑞非其微。",
            "comment": ""
        },
        {
            "title": "赋樊氏园双花",
            "content": "天地有至和，薰蒸效兹祥。异哉桃李蹊，葩萼俱作双。纷纷承朝露，一一含春阳。飞来两珍禽，文采粲成章。鸣集芳树间，其音美如簧。近君白玉堂，奉君黄金觞。君家伯仲贤，人物伟相望。衣冠作嘉话，何止跨一乡。永言棣华好，歌乐殊未央。我赋角弓诗，封植讵可忘。",
            "comment": ""
        },
        {
            "title": "北禅",
            "content": "老屋不知春，余花纷委雪。中有忘言人，截断天下舌。我久执情见，终日在谈说。一笑示全机，春云满城关。",
            "comment": ""
        },
        {
            "title": "贺雨",
            "content": "太岁治水十二龙，春夏用事秋罔功。半年不雨人作恶，禾苗枯槁井泉涸。使君勤政首勤农，忧国如家愿年丰。斋居意祷天已通，四山升云野返风。雨脚如麻未断绝，檐溜连宵声不歇。竞报兼并发仓廩，千里欢呼舞童耋。上帝犹怒敕雨师，群龙鞭后不敢迟。帝力於民民岂知，始我公田毕及私。槁苗复起井泉涌，更闻击鼓歌鱼梦。庙堂行拜富民侯，归作商家霖雨用。",
            "comment": ""
        },
        {
            "title": "谢翁士特惠笋",
            "content": "北客未识猫头笋，此来逢君欣得之。出土好色已胜玉，下箸珍味端如饴。口涎馋嚼笑早计，食指蠕动能前知。小炉谁见亲煨熟，醉眼瞢腾岸接篱。",
            "comment": ""
        },
        {
            "title": "喜雪",
            "content": "剪水适从天上手，缀条不作世间花。柴门有客方高枕，石鼎无人共试茶。清借远山迎马出，润含修竹倚窗斜。令人却忆前年盛，辇毂欢声百万家。",
            "comment": ""
        },
        {
            "title": "和翁子秀夜过溪桥韵",
            "content": "千里无云湛九霄，月明花露滴春桥。何时心绪如杨柳，笑倚春风万丈条。",
            "comment": ""
        },
        {
            "title": "游罗汉院途中口占",
            "content": "休论至后日相催，乘兴篮舆到岭隈。风竹尽摇花玉玦，云山浑作烂银堆。须知此日逢僧话，不减当年访戴回。更喜彭君真我辈，溪流渡马肯相陪。",
            "comment": ""
        },
        {
            "title": "喜贼退",
            "content": "父母之邦岂复雠，人情至此乃可忧。刺史县令方坐视，久矣肉食无远谋。崇墉可当天设险，烟火惊奔无一点。可怜缩手俱就毙，不见一夫来袭掩。清晨诸家好音至，说贼回戈马回辔。玉帛子女既充{左牛右刃}，捆载而归乃真退。妻孥向来便伸眉，将军凯旋亦班师。身长八尺剑三尺，缓带轻裘有设施。",
            "comment": ""
        },
        {
            "title": "陪曾宏父登冷泉亭望飞来峰",
            "content": "何年此峰独飞来，群山让秀中崔嵬。神刓天画不可状，仰视孤高摩斗魁。蕴灵产此万珍木，隆霜几度森不摧。异僧一见乃能识，击洞果有猿声哀。灵隐之南天竺北，筑亭结屋初谁媒。直疑朱夏落冰雪，亦恐白昼藏风雷。槛泉清可数毛发，白石齿齿如琼瑰。参差透影微日下，淅沥生籁长颸回。恍然若欲学蝉蜕，洗眼绿净无纤埃。已将缨尘付流水，更以屐齿留苍苔。南丰家世有人物，幅巾藜杖同徘徊。剧谈抵掌共相对，惜无玉酒倾金罍。",
            "comment": ""
        },
        {
            "title": "送景荀",
            "content": "丈人能事见斯文，世业家风尽属君。自许旦评方藉藉，岂同时辈漫纷纷。清於须水真堪挹，秀自郎峰故不群。五马双旌何足道，便看平步到青云。",
            "comment": ""
        },
        {
            "title": "寄希真",
            "content": "岁晚沉沉双鲤鱼，交情可是白头疏。含香不见为郎后，吐屑频闻赐对余。内廏给乘千里马，大官供饵万钱厨。丝纶润色须公等，莫负平生载腹书。",
            "comment": ""
        },
        {
            "title": "次韵陈叔易三首",
            "content": "马鸣旌旆摇，雪满关山道。白草连云中，羊肠复萦绕。别离工损神，宿昔已枯槁。却望南飞鸿，惊弦亦虚憍。只应马上曲，偏能写怀抱。",
            "comment": ""
        },
        {
            "title": "见怀",
            "content": "飘零吾老矣，诗酒得斯人。邂逅干戈际，殷勤骨肉亲。锦囊元纸俗，琼树旧无尘。归棹荷花里，从谁问玉津。",
            "comment": ""
        },
        {
            "title": "送公卷赴金陵",
            "content": "惟曾家世颇堪论，文采南丰实浚源。德必有言人望重，义形於色主威尊。随珠未可轻弹雀，腐鼠从教竞吓鵷。固是相门终出相，鲁公泉下有英魂。",
            "comment": ""
        },
        {
            "title": "寄朱希真",
            "content": "故人俱白发，念子始青袍。仆色新生敬，诗名旧仰高。天寒西日瘦，岁晚北风号。望望滕王阁，何时共濁醪。",
            "comment": ""
        },
        {
            "title": "赠彦先",
            "content": "此地堪营屋，何山更採薇。怪松拏石出，好鸟傍人飞。衰相年来见，幽寻乱后稀。郎君似冰玉，令我亦忘归。",
            "comment": ""
        },
        {
            "title": "和彦冲同原仲过交溪桥头",
            "content": "不识交溪路，诗来锦绣重。閒云时出岫，落日更明松。叔夜常为锻，渊明亦近农。喜君机事息，鱼鸟故相容。",
            "comment": ""
        },
        {
            "title": "后乐堂",
            "content": "去尽水鸥水照空，群山濯玉有无中。乱来更觉心情减，佳处犹欣臭味同。喜有清樽对雌霓，惭无健笔继雄风。此行会见承平否，岁晚飘零已秃翁。",
            "comment": ""
        },
        {
            "title": "浴罢",
            "content": "泉汤瀹肤垢如失，振衣坐觉神充实。挹其寒冽事清盥，三嚥逾甘过饴蜜。华清之池故有名，玉莲出水香雾生。可怜妇子汗犹湿，已闻伐鼓渔阳声。我思行吟泽畔者，梦想沧浪归濯缨。",
            "comment": ""
        },
        {
            "title": "岁晚诸君送酒赋长歌以谢之",
            "content": "我有经纶天下之大志，陶冶万物之雄心。上书几欲自藏达，君门无籍不可寻。归来抚剑星斗近，老去援琴山水深。混迹渔樵友麋鹿，兴发时为梁父吟。雾雨方寒蔽林薮，黄狐跳梁苍兕吼。岁云暮矣人白头，纳履踵决衣见肘。茫茫大块宁终久，青史功名谁不朽。昔贤达观有至言，破除万事无过酒。朝来叩关闻剥啄，长须致简喜且愕。满壶倾写清若空，一酹衰颜返丹渥。此物难从俗士论，古今与世收奇勋。寒谷可以回阳春，浇风亦使还其淳。书生分量当饮温，圣清贤濁何用分。濁醪有妙理，引人著胜地。乘坠且不知，焉知物为贵。扬雄嗜饮而家贫，玄嘲尚白费解纷。屈原独醒良自苦，湘累空有些招魂。一石亦醉淳于髡，五斗解酲刘伯伦。卧舆当道陶渊明，骑马似船贺季真。吏部有时甘盗瓮，丞相他年容吐茵。古人已往不复见，忽然举觞如对面。穷通得丧寓於此，旦暮方齐生死变。拍浮池中固不恶，麴壘糟丘仍不薄。一杯一杯复一杯，身世兼忘乃真乐。不可一日无此君，今吾於酒而亦云。安得四海尽种秫，春台寿域长醺醺。",
            "comment": ""
        },
        {
            "title": "十月十日陪张丈奉高雅臣德器凌波亭小酌",
            "content": "漂流剧东南，所历过所闻。始及庐陵郡，俯仰尤不尘。朅来未敢忘，事贤友其仁。翘翘萧与李，拔萃而多文。萧君辞盖寡，空林兰自薰。扬鞭舍我去，意欲树殊勋。李君舌尚在，真气凌秋旻。扫门与我俱，软语回阳春。客舍甲子雨，八荒同一云。倾盖有彭子，微言时解纷。爱我忘其陋，肯顾罗雀门。从容香积饭，可口谢八珍。张公丈人行，气宇老而淳。舒吴无俗姿，信是德有邻。篮舆复联翩，去指江之津。坐中皆我辈，肴蔌来逡巡。把盏属形胜，领略难具陈。山寒更宜远，江流复沄沄。大哉开闢功，孰测造化源。挂席者谁子，其来自无垠。耽耽载万斛，徵取何其勤。落帆占近岸，过逢庆欣欣。方矜猗顿富，谁信管鲍贫。鸣雁何处来，冥冥初不言。亦知个中好，呜呼下其群。商羊不觉舞，渔父收微缗。烟树仅可识，归鸦喧水村。我昔观画图，对此犹心存。怳若梦中事，有怀攜酒樽。客子斗身强，身外安足论。无事颇相见，斯言吾所敦。",
            "comment": ""
        },
        {
            "title": "召伯祠",
            "content": "我行出陕右，来升召公堂。叹公不可作，祗令吾道伤。优哉听讼日，斯民歌乐康。善教被南国，美荫余甘棠。惟公与周公，左右相成王。孰知二公心，千载惟苍苍。人不学二南，其蔽犹面墙。先圣垂此言，下士其可忘。太史述世家，源深者流长。公泽亦至今，风烈殊未央。再拜仰公像，冠佩犹煌煌。徘徊不能去，泪落征衣裳。",
            "comment": ""
        },
        {
            "title": "寄吕季升",
            "content": "家世中朝第一流，郡符那得久淹留。诗情更入山水国，醉眼独高烟雨楼。文举定非余子辈，元龙须向古人求。磻溪莫讶功名晚，今代何人有直钩。",
            "comment": ""
        },
        {
            "title": "简辨老",
            "content": "晚风吹叶满溪流，落日孤云万里秋。径欲五湖寻范蠡，醉攜西子上扁舟。",
            "comment": ""
        },
        {
            "title": "放步登游回谢表臣遗酒",
            "content": "每爱前山似画图，兴来萧散岂能无。幽人著屐全忘懒，野老关门不可呼。夕照晖晖明远水，春风莽莽著平芜。晴来已喜儿能赋，软脚仍烦送一壶。",
            "comment": ""
        },
        {
            "title": "简江二十丈",
            "content": "旅泊桐庐郡，溪山过所传。稍宽游子恨，知有丈人贤。水落鱼虾聚，林疏橘柚悬。淹留拚宿醉，卧扣月中船。",
            "comment": ""
        },
        {
            "title": "士贵要予赋水轮因广之幸率介卿同作兼呈郭宰",
            "content": "吴侬踏车茧盈足，用力多而见功少。江南水轮不假人，智者创物真大巧。一轮十筒挹且注，循环下上无时了。四山开闢中沃壤，万顷秧齐绿云绕。绿云看即变黄云，一岁丰穰百家饱。今年小荒人菜色，斗易衾稠逮昏晓。古来善政抑兼并，贫富相通俗淳好。闭糶待价良忍哉，客主遑遑不相保。令尹贤於郑子产，视民恐伤心皎皎。朝来戒谕甚丁宁，令下翕然风偃草。我今亦有在陈厄，回首田园迹如扫。他年归计一廛氓，抱瓮甘同汉阴老。",
            "comment": ""
        },
        {
            "title": "怀清叙",
            "content": "梦想平生始此回，扁舟坐稳兴悠哉。阴阴树底莺声切，漠漠田中雨气来。乱世等閒凋鬓发，故园何处问池台。临风不见高公子，正渴论文共一杯。",
            "comment": ""
        },
        {
            "title": "题画卷",
            "content": "平生丘壑几欲颠，谁使老来逢郑虔。苍须对我三千尺，黑头听渠十八年。已有霜雪入晏座，宁无风雷浮屋椽。个中得句不敢吐，可人何许心悠然。",
            "comment": ""
        },
        {
            "title": "谢养源惠茶兼陪士特清啜",
            "content": "仰止先生道不穷，爱茶直似玉川翁。灵芽动是连城价，妙手才争一水功。贱子诗书元未饱，愁肠藜苋岂宜蒙。高斋罢酒陪清啜，归御泠然两腋风。",
            "comment": ""
        },
        {
            "title": "送密老",
            "content": "岁寒纡锡辱西归，一笑忘言意自深。怪石奇松那有价，片云孤鹤本无心。上人已了洞山偈，倦客方为梁父吟。枯木堂中无孔笛，侍郎今日是知音。",
            "comment": ""
        },
        {
            "title": "先仲微仲纯仲三兄过普明寺赏雪分韵得饮字",
            "content": "涉春徂冬祷雨雪，皇天靳此云何甚。儿童晓报六花飞，失喜钩窗犹屡审。荒渠断溜冰已合，度雁停号口应噤。望中玉树散枝柯，二室峰峦张素锦。我家西邻有胜概，杖履清攜冒凝凜。平生不作儿女欢，此地适谐文字饮。濁醪冰蔬荐重味，燃鼎当炉肆烹饪。诗豪遽发要分吟，赖此放过新弛禁。归来老匠已先成，定笑才悭弗胜任。惜哉初无田二顷，徒偕雀鼠贺登稔。堂堂大尹燮理才，嘉瑞应祈当奠枕。书生醉饱何为者，鼻息如雷但酣寝。明朝更约提石瓶，来试壑源最高品。",
            "comment": ""
        },
        {
            "title": "次韵元章黄冈春雪督二侄诗课",
            "content": "夜雪驳群峰，春寒僵万木。山斋无所为，高卧仰看屋。冻云飞不去，就我檐下宿。平生柴夫子，能事立於独。蚤直渭水钩，晚怀荆山玉。陆地讵能沉，世侯终必复。不见林中兰，无人亦芬馥。暮年一丘壑，避地歌同谷。散诞水石间，清凉日三沐。笑人强解事，闭门作龟缩。一世竟何成，万事蛇著足。二侄瑞家庭，贯穿经史匵。才如射虎将，中石犹饮镞。诗成出连璧，墨妙粲笺幅。乃知作者心，求益不求速。我年及学易，方究大小畜。翛然对此君，苦节更森束。嗟今但洋洋，悼往宁逐逐。愿借邺侯书，尽阅三万轴。无因访煨烬，叹惜邯郸目。",
            "comment": ""
        },
        {
            "title": "陪德久出郊",
            "content": "北客南征岁欲阴，经行始满爱山心。霜溪见石如清洛，烟树参云似故林。昨日喜传黄屋信，余生怕听白头吟。公归问讯庵中老，只履西来意浅深。",
            "comment": ""
        },
        {
            "title": "将至兰陵道中以远岫重叠出寒花散漫开为韵",
            "content": "我如萍不根，有往而无返。天涯与地角，孰能量近远。故乡无巢归，流落岁时晚。辜负平生心，何由见嵇阮。",
            "comment": ""
        },
        {
            "title": "送粹伯弟亲迎兼简宣卿龙图",
            "content": "悲秋宋玉已销魂，忽听阳关共十分。黄叶萧萧下寒日，碧山逐逐过晴云。面如濯玉想无对，气已食牛知不群。问讯冰清怀大雅，世家王谢属斯文。",
            "comment": ""
        },
        {
            "title": "陪张巨山谒清献公祠",
            "content": "惟昔清献公，二年蜀中归。归载无长物，一琴而一龟。龟属烟霞想，琴寓山水思。婆娑二物间，德容俨怡怡。元龙岂时辈，康乐匪俗期。书斋质不陋，覆之以茆茨。手植参天松，亭亭岁寒姿。公去几霜露，高风犹在兹。可使贪夫廉，至今仰伯夷。使君挺孤洁，后身盖亡疑。治体简而肃，民俗醇不疵。竭虔拜公像，雅有宾僚随。置酒延公孙，诚意公所知。表表孝弟里，人物固未衰。德厚者流光，此言良不欺。春阴澹物华，蔼蔼原隰滋。远山出云气，近水余风漪。时禽屋上语，野蝶筵中飞。此堂历千载，盛事传一时。凜如公在傍，冠弁不敢欹。庶几饱公德，满酌其可辞。聊以永今朝，昼景方舒迟。",
            "comment": ""
        },
        {
            "title": "赴端礼之招道中",
            "content": "高人折简苦相催，要及春风把一杯。花柳溪山寒食后，云中何似雨中来。",
            "comment": ""
        },
        {
            "title": "送表之",
            "content": "平生佳处在离骚，怪我年来得此家。不信胸中横太华，试从笔下看惊涛。门连止水心无竞，地接名山眼更高。要是一时廊庙器，莫将刘向比王褒。",
            "comment": ""
        },
        {
            "title": "桐庐道中九日逢子公",
            "content": "三年客里重阳节，故典征衣共一杯。雁下紫萸能自好，霜前黄菊为谁开。中原豺虎定何许，故国池台安在哉。山水中逢张学士，慢扶双桨不须催。",
            "comment": ""
        },
        {
            "title": "简彦冲兄弟",
            "content": "过午时云簇，豪春暝雨篵。石苔先受色，桃叶复含滋。客舍居难稳，家书到每迟。二公俱强饭，宗社要扶持。",
            "comment": ""
        },
        {
            "title": "仆入月山介卿有诗见怀次韵答之",
            "content": "鼠辈欺人可奈何，我今行橐已无多。醉魂尚爱黄华谷，归梦长迷白石坡。壮士陆沉无籍在，道人香积有经过。行朝近报仍安稳，想见沙堤蹀玉珂。",
            "comment": ""
        },
        {
            "title": "闯山亭",
            "content": "亭皋树林五月寒，坐揖秀爽披孱颜。使君清雅颇好事。妙墨风流名闯山。云归雨罢作佳色，山在杳霭空濛间。烟中合遝展屏障，鸟外纡余堆髻鬟。疏帘捲尽一搔首，决眦荡胸如可攀。江头好山不知数，供给骚人犹等閒。",
            "comment": ""
        },
        {
            "title": "送嘉仲兄赴永康宰",
            "content": "我兄如琼林，皎皎尘滓外。不从门地初，便许人物最。裁诗陶谢流，射策晁董辈。欬唾落人间，一一珠无颣。群居款名理，澡雪赖箴诲。坐我琅玕林，清风长十倍。谁令困小官，寸进而迟退。前年宰荥泽，与古能吏配。兹入山水国，牛刀钦益淬。稳借一帆风，开涛上鲸背。独怜藐然孤，厌逐儿童队。梦想在东南，浮云寄心会。定不俟瓜及，归奉明光对。犹当念奇穷，寂寞将把耒。",
            "comment": ""
        },
        {
            "title": "谢士特饷樱桃",
            "content": "今年客闽中，春山亦花鸟。时果次第熟，风露枝袅袅。含桃品居最，朱实若自表。高人肯见分，厚味未觉少。绛囊敢斗荔，木蜜虚名枣。多食颜自驻，此语闻本草。翩翩出谷莺，啄取定先饱。故园当此时，行树映池沼。散火耀隅隈，灼目看未了。翳叶色逾深，累颗核更小。园人挈筠笼，银甲摘清晓。匀圆入彫俎，拟借麻姑爪。择佳间留玩，引杖日数绕。烟尘坐流落，魂断首空矫。",
            "comment": ""
        },
        {
            "title": "陪德孺游徐氏园池",
            "content": "禽鱼花竹静相参，溪雪融春青出篮。月下辞归休秉烛，要将清梦过江南。",
            "comment": ""
        },
        {
            "title": "寄昙晦二首",
            "content": "道无南北本同流，远赴丛林非所求。到底此生俱扰扰，从前何事不悠悠。撞钟击鼓千人饭，戴角披毛万劫休。蚤晚相从岩下寺，对床清话雨飕飕。",
            "comment": ""
        },
        {
            "title": "翁士特借韵见及复答之",
            "content": "许国以身身反辱，十日呼天鬓凋绿。蛮貊直倚忠信行，我心不疑顾何卜。生喜柴愚恶鮀佞，封侯岂谓能钩曲。可怜论交道大丧，云雨纷纷手翻覆。望郎胸中横万卷，日破千篇酹一斛。雅好上取唐虞器，多闻远识肃慎镞。桃李不言自成蹊，家法整如官府肃。四海人高悬犊鼻，定知不作穷途哭。郎君天池渥洼种，堕地惊人千里足。夜光联璧乃暗投，刮膜金篦快三复。草玄正忆扬雄宅，我今皇皇未有屋。余波岂止九里润，周也意在监河粟。",
            "comment": ""
        },
        {
            "title": "感春",
            "content": "春风欲裂石，春云如鼓涛。况复横来雨，檐溜声连宵。畸人早盥帻，散目临亭皋。挽折户外柳，吹残竹间桃。慨然念芳物，摧抑适所遭。因之感时节，幽愤空忉忉。少年亦弃置，自引瓶中醪。醉后眼生缬，孤坐清吟高。",
            "comment": ""
        },
        {
            "title": "抚松堂",
            "content": "丈人居水南，未省价高索。平生丘壑事，长啸天宇窄。舍榜五株柳，宛是陶家宅。舍南数亩园，似与人境隔。方须漉酒巾，渐喜扶老策。以兹不愿仕，偶然似彭泽。青松手所种，抚之无愧色。都忘岁月徂，不受霜霰迫。是身等浮云，术也可不择。持此百年间，常恐中道画。旷哉遗世情，遇我眼不白。问我来何时，胡为久於客。我官亦易抛，行矣勿多责。方从倦飞鸟，望林整归翮。",
            "comment": ""
        },
        {
            "title": "温其示梅诗用韵为谢兼简士特",
            "content": "潦倒谁怜五十霜，登门可愧及肩墙。银钩已作惊人势，玉唾何悭照眼光。春醉灯前犹纵博，夜阑帐底更添香。阮生正作穷途哭，漫道江南刺史肠。",
            "comment": ""
        },
        {
            "title": "失题",
            "content": "天上石麟堕，人间琼树芳。叔孙知典礼，曹植有文章。桃李蹊方盛，芝兰室更香。榻先徐孺下，书异邺侯藏。载世推能事，当年亦宠光。颇怀追润色，奚惜吐琳瑯。末俗元多忌，冲怀竟两忘。由来高士驾，不肯少年场。鼎鼎文方古，鱼鱼道必昌。仲山终补衮，虞舜正垂裳。贱子虚蒙顾，仁风实奉扬。弹冠从入仕，执戟且为郎。欲作蝉遗蜕，差同鼠耗仓。穷途遭白眼，永夜付黄粱。尚齿三千客，容窥数仞墙。受知心有激，欲报意何长。皓鹤宜风露，青松饱雪霜。倾身挹东海，再拜酌公觞。",
            "comment": ""
        },
        {
            "title": "水栀",
            "content": "阴泉隐岩壑，长夏发幽植。深处但闻香，往往樵苏得。幸不杂薪槱，论价亦何直。适从支郎舍，远致居士室。婆娑复偃蹇，其高不盈尺。铅华了不御，绚此冰雪质。我有古鱼洗，岁久莓苔蚀。注之清泠水，藉以璀错石。静态自愔愔，孤芳何的的。初疑云生礎，复讶月过隙。膏沐露穰穰，动摇风激激。忽然参鼻观，似欲破禅寂。俗物多丰肥，仙姿乃癯瘠。已输白玉英，更作黄金实。昌阳讵足数，薝蔔诚可匹。老来无所好，一见心辄溺。坐卧与之俱，於焉遂成癖。异时张紫微，饮客尽一石。放怀歌舞筵，折赠无所惜。蝉蜕倏仙去，楼居藐姑射。三嗅哦公诗，俯仰成今昔。问花花如嚬，对之长太意。",
            "comment": ""
        },
        {
            "title": "江郎峰",
            "content": "壮此江郎峰，何年俨而峙。融结自太古，造化钟一气。屹然居独尊，群峰俱不至。如冠剑大卧，廷诤而出位。大哉天地间，覆载不敢议。此峰有四面，面面各异势。撑空方突兀，傲世不妩媚。我昨玉山来，雪罢烟收霁。川平如涌出，荡漾浮苍翠。已远更回头，眼老犹决眦。眷言须水阳，税驾得岩寺。黄童与白叟，追逐两阅岁。胜践在咫尺，心赏通寤寐。尘劳不鞭后，俯仰徒自愧。会待秋风高，杖履穷幽邃。云深月满山，傥与神仙侍。",
            "comment": ""
        },
        {
            "title": "简友生促酒",
            "content": "闭门倾濁醪，胜接俗子语。蟹螯得橙齎，风味正如许。缅怀冰雪姿，何由对谈麈。夫君腹为笥，万卷方撑拄。哦诗送归鸿，平生无漫与。十年就閒旷，一日看轩翥。老夫衰病余，颓然守环堵。无因少年事，插花更椎鼓。岁晚场圃休，黄落溪上雨。溪边双白鹭，见影忽惊举。水天渺无际，暝霭下前浦。此时亦愁绝，拥鼻吟正苦。安得百斛舟，载取君家醑。",
            "comment": ""
        },
        {
            "title": "钓台",
            "content": "先生志丘壑，溪山助幽兴。持竿聊尔尔，至乐在游泳。故人已龙飞，旌车远来聘。掉头藐不顾，长揖辞万乘。人生各有愿，可不安吾分。是在易之乾，曰遁世无闷。至今堂前竹，苍翠有余润。我行出祠下，敬谒仰胜韵。愧负营口腹，驰驱违本性。言归不敢迟，卖剑买鱼艇。",
            "comment": ""
        },
        {
            "title": "送杨充老",
            "content": "蚤接君家伯仲贤，笑谈吹断各风烟。人生俱是梦中事，归计却须沙上田。悔有论心三尺喙，恨无糊口一囊钱。他时局罢樵柯烂，小道谁知亦有仙。",
            "comment": ""
        },
        {
            "title": "和怀英雪诗",
            "content": "路迷应有误随车，望眼楼高莫可涯。鹤驾鹭涛来浩渺，瑶林琼树出交加。广寒玉兔翻羞缩，上蔡苍鹰正怒拏。得句幽人方起舞，夜寒明月在梨花。",
            "comment": ""
        },
        {
            "title": "翁士特李似表相过小酌分题得踯躅",
            "content": "我无锦绣肠，而居锦绣谷。春风二三月，山花名踯躅。芳鲜照寒涧，窈窕映修竹。化工亦耐事，造物能委曲。不知几猩唇，贷此色可足。看久直欲燃，况乃手未触。杖藜两幅巾，人物俱惊俗。方观笔端妙，更对杯中醁。念昔嵩少步，千层上云麓。政似徐熙图，写生开百幅。怀归阻兵火，梦想如在目。会当返升平，柴车驾黄犊。",
            "comment": ""
        },
        {
            "title": "将至兰陵道中以远岫重叠出寒花散漫开为韵",
            "content": "惊飙起群雁，落日明孤松。溪驶石齿齿，树断山重重。功名贵及时，丈夫不可慵。初不系贤愚，只系其所逢。",
            "comment": ""
        },
        {
            "title": "元日闻养源丈少醉诗以简之",
            "content": "南州新岁换，北客长年悲。吾日且三省，我生仍百罹。谷深云不起，树暖蝶先知。闻道山翁醉，何如卧雪池。",
            "comment": ""
        },
        {
            "title": "简立之",
            "content": "税驾居邻古寺中，高堂永日笑言同。山云浓淡未成雨，溪竹飘萧先得风。短发只从今岁白，衰颜无复少时红。君家酿熟能分我，一醉端令万事空。",
            "comment": ""
        },
        {
            "title": "简知章",
            "content": "野老元同社，柴门不上关。喜君捐俗事，令我破愁颜。宿雨生流水，春云媚远山。何当事鸡黍，把酒坐忘还。",
            "comment": ""
        },
        {
            "title": "戏赠巽老",
            "content": "学诗如学佛，教外别有传。室中要自悟，心地方廓然。悟了更须坐，壁下三十年。他时一瓣香，未可孤老禅。",
            "comment": ""
        },
        {
            "title": "次韵约之秋怀",
            "content": "粲粲东篱花，如为时节好。冥冥花上蝶，婉娈死亦抱。神仙那可求，姑欲学不老。去去人世间，高步撷瑶草。",
            "comment": ""
        },
        {
            "title": "赠叶生",
            "content": "带如当风衣出水，曹吴丹青古莫比。一时更有刘与杨，妙手斫泥端及此。叶生心匠何瑰奇，异代同声人所推。颇甘蔬饭绝肉想，神物自应来护持。花鬘珠冠宝月相，补陀宝山移海上。净瓶杨柳翠鹦鹉，突兀惊人焕寻丈。十六尊者初不同，俨然肖貌清而雄。或伏猛虎制毒龙，或飞锡杖凌虚空。伟哉功刮造化窟，凜发天风肃毛骨。来观堵立万口传，坐看声名从此出。",
            "comment": ""
        },
        {
            "title": "元长生辰",
            "content": "力扶吾道与斯文，世职家声蚤出群。欲致升平宁舍我，从来出处不忘君。龙吟虎啸弥千日，兔髓乌肝恰一斤。已格皇天方俾寿，未须骑鹿上青云。",
            "comment": ""
        },
        {
            "title": "阻雨",
            "content": "小雨妨幽事，徜徉所得多。前期操野艇，亭午出烟萝。选胜才如许，偷閒肯重过。自怜诗酒涸，无句敌阴何。",
            "comment": ""
        },
        {
            "title": "简辨老",
            "content": "松杉高下韵笙箫，谷口钟声梵海潮。秋气作阴连蟋蟀，夜寒随雨上芭蕉。身危甚幸依贤庇，吏隐何须觅句招。直待它年见凫舄，始传仙叶有王乔。",
            "comment": ""
        },
        {
            "title": "道夫惠诗为和五首",
            "content": "山云谈次改，溪水坐来生。白鸟饥逾静，苍蝇饱不声。令君真子产，墨客陋弥明。回首人间世，尘埃望赤城。",
            "comment": ""
        },
        {
            "title": "元夕陪张使君燕集",
            "content": "老大於节物，真成风马牛。出山赴嘉招，敝袍厕英游。箫鼓市井隘，绮罗人物稠。嫦娥亦飞来，余光上帘钩。使君民父母，谣颂布政优。牙旗错彩绣，康衢看遨头。夜气烛光满，春寒香雾浮。中兴太平象，郡国皆鲁邹。丰年入醉乡，颁白卧道周。遥知苍龙阙，宴敞华萼楼。惟公班马手，斯文擅风流。行归侍严宸，玉堂听更筹。独怜衰病客，鬓毛蚤惊秋。颓然宾裾后，报德惭应刘。",
            "comment": ""
        },
        {
            "title": "强立许酒不至因以趣之",
            "content": "北里溪山翠满门，似闻小阮瓮浮春。怜渠世乱益风味，念我途穷多苦辛。旷士可无千日醉，浮生何事百年身。临风日日香穿鼻，被缚甘为瓮下人。",
            "comment": ""
        },
        {
            "title": "梦江彦文",
            "content": "春寒苹末风尤劲，过雨山林都眼净。西江天来泻明镜，劈箭孤帆飞小艇。中有丈人若冰壶，冰为眸子玉作肤。黄河逆流沧海枯，仿佛羡门丹丘徒。仙风道骨何敷腴，烟霞之姿远见揖。弭棹芳洲招我急，野人竭蹷抠衣入。酌之瑶丹饫琼汁，荐以金桃露犹湿。御寇衣袂方泠然，岸巾笑拍洪崖肩。交梨火枣开心田，木钻石盘今已穿。青鞋布袜白行缠，游戏人间五百年。",
            "comment": ""
        },
        {
            "title": "张元览追和东坡咏梅要予同赋",
            "content": "江空月挂疏梅村，生香湔祓何郎魂。亭亭自是尘表物，玉质敢有烟埃昏。西州风土似南国，高树缭台丞相园。居然志士节独若，炯若德人颜更温。至今往往入幽梦，梦去折花迎朝暾。寇来一炬半月红，伤心无处求朱门。君知行乐不可缓，中圣友贤余勿言。侍郎堂西腊前破，唤取我辈斟窪樽。",
            "comment": ""
        },
        {
            "title": "次韵巽老",
            "content": "风前竹干须料理，雨后蜗涎费扫除。北客经过无好语，南州骚悄少安居。雄称百万空扛鼎，功盖三分漫顾庐。识字信为忧患始，邺侯何必万签书。",
            "comment": ""
        },
        {
            "title": "长桥",
            "content": "徙倚长桥上，时难得此游。水光迎目动，帆影上天浮。不见鸱夷子，须烦顾虎头。今年闰八月，好好醉中秋。",
            "comment": ""
        },
        {
            "title": "简巽老",
            "content": "雨后绿阴无处著，风前黄鸟为谁歌。天为世乱相逢少，子以诗鸣不遇多。行在故人能健否，瘴江逐客奈愁何。典衣尚可供汤饼，蚤作清凉肯重过。",
            "comment": ""
        },
        {
            "title": "送森侄赴官",
            "content": "郴江带郴山，逶迤入平楚。伟观甲潇湘，信美非吾土。阿咸方试吏，家风住仪矩。此时奉亲舆，行李慎袢暑。别离同姓重，况我老尔许。勉力事勾稽，远臣观所主。",
            "comment": ""
        },
        {
            "title": "道中题梅",
            "content": "山家梅树出疏篱，好客殷勤折一枝。直是老来风味薄，而今相遇可无诗。",
            "comment": ""
        },
        {
            "title": "表臣检校东皋雨中有怀诗以促归",
            "content": "旅泊愁春雨，春寒更北风。云山方秀发，烟树却冥濛。念我攜家客，逢君足谷翁。胡为在穷谷，正渴一尊同。",
            "comment": ""
        },
        {
            "title": "江上望灵石",
            "content": "似闻环佩杂箫笙，鼎立争雄凜太清。不与古今争变化，可能舒惨属阴晴。花开玉井难求种，月下瑶台但有名。我亦生来未尝屈，敢持方寸并峥嵘。",
            "comment": ""
        },
        {
            "title": "送二十兄还镇江",
            "content": "此行检校幽栖事，佳处知公故未忘。新笋定应过母大，旧松想亦及人长。老来对客须灵照，贫后持家藉孟光。世乱身危何处是，二年孤负北窗凉。",
            "comment": ""
        },
        {
            "title": "再和",
            "content": "已着诗招隐，何须酒引陶。胸中有泾渭，笔下足波涛。世乱闭门早，身閒倚枕高。何惭少陵老，鹦鹉啄金桃。",
            "comment": ""
        },
        {
            "title": "怀陆仲仁",
            "content": "陆郎好古心不俗，雅似王郎爱修竹。绿阴清昼坐焚香，想见人琴两如玉。尺书招我我未暇，兴发从君醉醽醁。秋风满院木樨繁，明月飞来花底宿。",
            "comment": ""
        },
        {
            "title": "过德孺池上二首",
            "content": "谁堪秋热与春寒，北客南州有底欢。酒熟但招吾辈饮，诗成莫与俗人看。眼明白鸟清溪上，心折黄鹂碧树端。口诵离骚手遮日，梦魂不敢到长安。",
            "comment": ""
        },
        {
            "title": "武林偶作",
            "content": "江山天下胜，北客兴悠哉。月上千峰雪，潮生万壑雷。酒狂怜老大，吟苦觉衰颓。始满平生愿，征帆未忆开。",
            "comment": ""
        },
        {
            "title": "题月山寺壁三首",
            "content": "罢雪仍回雨，僧房物物宜。谿明霜落后，山净月来时。泯默穷愁志，艰难食菜时。弟兄千里隔，书断鬓成丝。",
            "comment": ""
        },
        {
            "title": "家君为张丈明叔段丈处厚作诗集序小子赞之",
            "content": "二老学而穷，超然以诗鸣。雍容三百篇，一一韶与韺。挺特汜水诗，强梁与古争。寂寥会隐篇，澹荡遗心营。珠玑沦瓦砾，有时应夜明。过者剧千万，岂无一不盲。我父实久要，早以文会并。兹来唱无和，樽酒怀平生。遗篇乃见属，悼往泯厥声。欻然奋长笔，摭实无过情。而今且谁托，两族俱凋零。从古作者意，所务非近程。徐观百年内，污世曷足名。",
            "comment": ""
        },
        {
            "title": "将至兰陵道中以远岫重叠出寒花散漫开为韵",
            "content": "故家洛阳隅，烟林接云岫。社酒无俗期，柴门有清叩。传闻俱丘墟，凄凉兵火后。只应秋夜月，松竹影如昼。",
            "comment": ""
        },
        {
            "title": "观渔",
            "content": "老渔取鱼倍知津，设网提纲疑有神。船头兀坐如鸱蹲，忽然一举千百鳞。涎沫盈筥趋早市，掌握铜腥俱是利。陂湖漠漠水连天，尽欲留为子孙计。书生白首困嚅嗫，世乱身危舟一叶。君不见孟尝门下客三千，此日冯讙正弹铗。",
            "comment": ""
        },
        {
            "title": "次韵约之秋怀",
            "content": "野人不入俗，裋褐分田舍。由来黄犊车，不受尘中驾。空床蟋蟀边，阴牖蒲萄下。适然契幽怀，推枕起中夜。",
            "comment": ""
        },
        {
            "title": "简士特",
            "content": "春来雨鸣屋，夜静雷破山。客子叹身世，曷以舒心颜。高人不事事，结屋苍翠间。松竹不改操，鸿鹄何由攀。想知於此时，斋扉犹未关。短檠书史倦，危坐听潺潺。",
            "comment": ""
        },
        {
            "title": "雪后赴徐氏招呈德孺",
            "content": "梅林楼阁上嵯峨，浅渌浮澌亦自波。庄叟梦中非一蝶，右军书次失群鹅。句从冰柱思能苦，人在玉壶寒更多。宴寝凝香归入夜，流苏帐小奈公何。",
            "comment": ""
        },
        {
            "title": "止戈堂",
            "content": "坐见妖氛犯斗魁，使君谋略信雄哉。寇如狐兔草间出，兵似貔貅天上来。门馆无私千里静，宾朋多暇百壶开。他年入数中书考，始识汾阳济世才。",
            "comment": ""
        },
        {
            "title": "陪德孺游徐氏园池",
            "content": "十载吾庐信不通，偶来仁里一尊同。心惊人物如江左，眼净林塘似洛中。著日晶明松下雪，弄波萧瑟竹间风。浇花酿酒勤料理，作记东园有醉翁。",
            "comment": ""
        },
        {
            "title": "澹轩",
            "content": "野鹤元同性，晴山正满门。那知有城市，初不异丘樊。水静嫌风挠，花开畏蝶喧。应当如是观，客至亦忘言。",
            "comment": ""
        },
        {
            "title": "次韵明孺见遗之什",
            "content": "世家传子又传孙，岂较前身与后身。知足已如仓庾民，忘怀真是葛天民。骑鲸又见诗无敌，射虎何须武绝伦。白屋朱门果非是，万钱日食是何人。",
            "comment": ""
        },
        {
            "title": "赠术士",
            "content": "君平隐於卜，百钱非少多。术妙语更简，数精心匪他。群书了在口，诵解如县河。驰声日籍籍，问肆肩相摩。小人恶切直，先生无诡阿。有时隘穷巷，轩冕纷巍峨。朋来竞徼福，习吉理则那。从而再三凟，不告反嘲诃。少焉一鬨散，帘前可张罗。要知安分者，鲁叟正波波。",
            "comment": ""
        },
        {
            "title": "和赏卿席上之韵",
            "content": "翠竹丹枫共一村，诗家得句转清新。已怜楚地梅知腊，更想隋河柳欲春。须信成名皆志士，故应行乐属吾人。请君淬砺斑斑刃，始验儒冠不误身。",
            "comment": ""
        },
        {
            "title": "和如祖弟二首",
            "content": "老来风味淡於秋，愧负平生马少游。但得山云供晚眺，何须花雨乍春愁。新诗未省曾多见，情话端知肯独留。政渴一杯浇磊磈，书生何用玉为舟。",
            "comment": ""
        },
        {
            "title": "同二三子步溪上",
            "content": "已恨春风过，犹欣夏日长。莺喧桑已葚，燕乳麦初芒。白发悲如许，青鞋乐未央。归来安客舍，更有北窗凉。",
            "comment": ""
        },
        {
            "title": "次韵德孺感怀",
            "content": "敝屣浮云世所难，谁堪走俗抗尘颜。海鹏已激三千里，天马终归十二闲。醉发杖藜云逐逐，香凝宴寝雨斑斑。林泉久假皆吾有，何必捐金更买山。",
            "comment": ""
        },
        {
            "title": "雨后凝秀阁口占呈子方",
            "content": "凿石为渠水有声，四垣惟欠竹青青。壁含霁月光千丈，黛拂云峰画一屏。香异定应来绝岛，茶甘初不藉中泠。主人莫惜千金费，更作飞楼拟摘星。",
            "comment": ""
        },
        {
            "title": "题吕季升谷隐堂兼寄居仁",
            "content": "莘野隐於耕，傅岩隐於筑。叔夜隐於锻，君平隐於卜。四子隐不同，抗志俱超俗。夫君无所事，扫迹隐於谷。优游以卒岁，燕居常慎独。方寸湛若水，颜状温比玉。白璧无瑕玷，幽兰自芬馥。插架万签书，拥檐千挺竹。时乘昃月过，自伴微云宿。萧然伏腊余，尚不愧此屋。岂曰不愿仕，可以速则速。富贵草头露，荣华风中烛。止止理固明，知止乃不辱。小人无藉在，放浪谢羁束。衰年迫饥冻，强颜隐於禄。晚食且徐行，分量初易足。婆娑一丘壑，雅趣在松菊。平生喜文字，终恨窘边幅。顾闻多种秫，迎寒酿已熟。更约阮仲容，清谈夜更仆。",
            "comment": ""
        },
        {
            "title": "次韵叔羽听琴诗",
            "content": "峄桐斲孙枝，所取非老大。比其爨之焦，孰谓邕也过。拂拭见太古，断腹宛蛇卧。持来长安市，万口莫能破。爱公胸次广，云梦吞几个。夜堂发孤弹，风月清入座。高山不易赏，白雪久无和。且乐舜弦薰，毋事楚臣些。",
            "comment": ""
        },
        {
            "title": "春晚简德孺",
            "content": "人生有酒即佳辰，忽忽园林已暮暮。雨后落花浑帖砌，风前飞絮欲沾人。我如放浪陶彭泽，公是风流贺季真。伊水崧雪在何处，旧衣犹有洛阳尘。",
            "comment": ""
        },
        {
            "title": "寄八十五侄",
            "content": "把玩新诗病眼开，家风端有谪仙才。只应鱼蟹留人住，肯为溪山唤我来。客舍更堪秋乍入，鬓毛无奈老相催。重阳共醉滕王阁，此观人间亦伟哉。",
            "comment": ""
        },
        {
            "title": "车水",
            "content": "挽尽溪流沮洳浑，幽人昼卧懒开门。诸邻鹅鸭顿亡赖，一夕鱼虾无半存。及此焦枯方有祷，从而暴殄岂堪论。清漪绿竹城南路，回首吾庐正断魂。",
            "comment": ""
        },
        {
            "title": "叔易席上",
            "content": "何处春光最可怜，仙山亭上碧岩前。穷来更觉诗堪画，老去谁知酒可仙。云色弄晴花蘸水，风光纵好柳拖烟。左思近有三都赋，谁与吹嘘送上天。",
            "comment": ""
        },
        {
            "title": "哭驾部舅",
            "content": "外门推望郎，天启眉干白。揭揭廊庙器，仕道无枉尺。仁义允蹈之，言行可法则。优为君子儒，彬彬见文质。伊川有夫子，四海尊学术。燕申乡里化，语默世不识。公时列高弟，见独蚤入室。从容为邦问，领略济时策。海涵而地负，光辉日充实。向来坐省中，能事已籍籍。出入群公间，持论颇正色。皦皦活国心，周召可辈伯。朝廷公议丧，牛李计方得。道大固不容，青蝇工点璧。知难襆被去，回首帝阍隔。嗟嗟已衰俗，弗俾蒙其泽。出把使者节，顾未远亲侧。荣耀老莱衣，孝心惟惕惕。温寻故时学，委蛇山水国。澄清足暇裕，荐延颇推择。宛彼南阳族，食指居数百。衣冠日零替，贫有未葬骨。慨然斥余赀，黄壤即安宅。于公已高门，叔敖有阴德。敌马祸中原，南迁例奔迫。故林无巢归，瓦砾漫阡陌。艰难更道路，扶病亲药石。肩舆岂久堪，命数奄兹厄。铭旌瘴烟里，过者为悽恻。无儿但有孙，尚可付窀穸。坟墓五千里，河洛兵未息。招魂动楚些，路远迷南北。鲰生愧无似，忘年樽俎客。提攜在斯文，恨不借羽翮。去春失所恃，钜痛摧豺膈。衔哀赴丧所，寸步且如棘。犹期见渭阳，慰我孤苦极。伤心舍我去，泪落满裀席。遥知凜生气，千古犹不没。夜中梦见之，话言及畴昔。谓公犹在世，眼明失心疾。山风忽惊起，月郎清露滴。",
            "comment": ""
        },
        {
            "title": "题湘园",
            "content": "当年此地勤花竹，景物方成姓又移。尽爱芙蓉照秋水，倚风怀往亦多时。",
            "comment": ""
        },
        {
            "title": "陪诸友赴城南妙智上人晚集",
            "content": "晚烟林际泊，夕阳波上明。天寒少佳色，树老无柔声。支郎颇好事，我辈适同行。剧论不知醉，感时空复情。",
            "comment": ""
        },
        {
            "title": "次韵翁子秀移竹",
            "content": "尝读东坡诗，不可居无竹。况此真琅玕，一一温如玉。得非瑶池种，阿母所爱育。一日三封植，近之谁敢触。山僧不知贵，遣送如薪束。坐成阮家林，色映丘厨醁。主人何必问，抱琴来就宿。此君不须多，潇洒数竿足。却笑陶元亮，但採东篱菊。",
            "comment": ""
        },
        {
            "title": "送范彦覃",
            "content": "春风恼百物，物物不禁渠。水为盎盎绿，柳亦毵毵舒。芳菲遽如许，流光亦须臾。谁令更别离，此恨当何如。外门有人物，照映冰玉壶。茹古髯似戟，说兵胆过躯。中外已践更，能事乃绪余。主馈孟光贤，郎君千里驹。人生得此乐，底事犹区区。兹行谒贤相，袖有时政书。世家治剧手，陶冶宁舍诸。我老不适用，饥寒出无驴。论亲无党近，分义何敢疏。吾儿似我拙，久已分龙豬。一闻词赋功，决科良起予。山林与钟鼎，愿言今则殊。岁寒苟在兹，勿忘双鲤鱼。",
            "comment": ""
        },
        {
            "title": "寄益谦",
            "content": "青鬓追随到白头，中间忧患两悠悠。异时果有臧仓沮，他日宁无雍齿侯。旧隐重过三径菊，昔贤何在五湖舟。一杯坐阻论文酒，老懒闭门春事休。",
            "comment": ""
        },
        {
            "title": "温其示梅诗用韵为谢兼简士特",
            "content": "可喜刘郎鬓未霜，能容宋玉近东墙。自知老眼无春事，谁意穷途得放光。前日桃园真有路，何时兰室可无香。便须一醉经千日，免和人间寸寸肠。",
            "comment": ""
        },
        {
            "title": "谢徐献可送款识刻",
            "content": "九江使君何殷勤，千里遗我款识文。夏匜商钟迄周鼎，良工模刻锱铢分。先秦述作知渊源，相斯不绍嗟无传。历载数千如昨日，人与宝器名俱镌。使君雅尚心绝俗，考古稽疑如不足。搜罗遐迩极闻见，附益之功思更续。曾奉宣和乙夜观，万丈光芒牛斗寒。兵戈散落人间世，神护往往投衣冠。时去事非空叹息，玉轴牙签蛛网织。载行何啻数橐驼，变故纷纷岂人力。烟尘翳没咸阳道，尺璧寸珠没野草。秋风吹梦入长安，白发苍颜日枯槁。",
            "comment": ""
        },
        {
            "title": "次韵四首寄德基兼呈侍郎公",
            "content": "蒙尘天子尚戎衣，南国旌旗正伐鼙。国士伤时多刺怨，王官失路有悲啼。似闻叔向方图晋，亦报夷吾未去齐。易地皆然心寸折，钓竿吾欲老磻溪。",
            "comment": ""
        },
        {
            "title": "普月新寮",
            "content": "百年均梦幻，俯仰在一室。况乃物外人，身闲有余力。朝来忽改作，轩牖开虚寂。匡床竹火炉，棐几贝叶帙。清风常入座，飞尘不霑席。煮茗焚香净扫除，賸种松杉障西日。",
            "comment": ""
        },
        {
            "title": "文度以大笏见遗奇伟特甚非鄙人所称拟柏梁体",
            "content": "南越巨象何壮哉，齿牙脱落岁几枚。削木混真易以埋，玩视常恐生怒猜。良工到手能剪裁，成此大笏莫与偕。远随舶贾凌涛雷，论贾奚啻百琼瑰。异贶忽自王孙来，珍藏十袭敢遽开。莹如截玉无纤埃，照人冰彩满袖怀。惟君许我王佐才，我亦自负刚不摧。他年致主登中台，垂绅峨弁直斗魁。正色凜凜天可回，帝傍奸佞须击排。恢复洪业平泰阶，写之丹青上云台。",
            "comment": "【注释】【原题】：文度以大笏见遗奇伟特甚非鄙人所称拟柏梁体廿句以谢然他日出处断不负此笏老狂不衰聊供一笑云"
        },
        {
            "title": "题无疵庵",
            "content": "身无累则佚，心无营故乐。舍外而取内，此味初不薄。使君蚤闻道，观妙契独觉。不即仍不离，无止亦无作。庵如大圆镜，万象含虚廓。檐空看云归，窗静闻雨落。惟良二千石，分忧得此托。蕴真惬所寓，俯仰成今昨。",
            "comment": ""
        },
        {
            "title": "环照阁口占呈德良",
            "content": "高情接巾屦，雅志在丘壑。林疏见鸟下，池静闻鱼跃。岁月已屡改，风烟只如昨。我知造物心，遗子良不薄。畏途有豺虎，骇浪有鲛鱷。何如远忧患，共此吟啸乐。",
            "comment": ""
        },
        {
            "title": "闻梅",
            "content": "岩寺报梅开，可是知时节。映竹已萧疏，临流复清绝。正须幽士赏，莫纵狂僧折。山寒云雾深，日暮更飞雪。",
            "comment": ""
        },
        {
            "title": "挽许主簿",
            "content": "攘攘谁逃死，黄泉不独君。官书载考，五举擅多文。异日辽东鹤，当年冀北群。承家知有子，翮就看摩云。",
            "comment": ""
        },
        {
            "title": "戏辨老",
            "content": "不独京尘解化衣，秋阳流火树阴稀。折腰为米初何有，亲见渊明负弩归。",
            "comment": ""
        },
        {
            "title": "雪中过伊南",
            "content": "低阴漠漠水漫漫，杨柳如丝不忍看。见说山前风更恶，杏花无处避春寒。",
            "comment": ""
        },
        {
            "title": "临川道中寄汪守",
            "content": "渐远闽中地更平，土风疏爽语言轻。山浓不减嵩高翠，溪涨浑如洛浦声。忽见槐花思举子，欲求萤火遗书生。使君元是丈人行，回首铃斋空复情。",
            "comment": ""
        },
        {
            "title": "观潮二首",
            "content": "雪屋银山满上头，年年伟观近中秋。只言沧海无回浪，岂信长江有逆流。一一樯帆如过鸟，时时烟雨要沉牛。青衫白鬓功名晚，何日翩然范蠡舟。",
            "comment": ""
        },
        {
            "title": "赴端礼之招道中偶成",
            "content": "月离于毕俾滂沱，兆及丰年喜欲歌。任有泥涂甘曳尾，更无波浪敢凭河。老来酒量难酬酢，閒里诗情好琢磨。晏子方观久而敬，人间炙手又张罗。",
            "comment": ""
        },
        {
            "title": "题次真东轩",
            "content": "乱来身世任浮沉，宴豆南州几盍簪。十顷菰蒲秋向晚，一池烟雨夜来深。诗成颇复蒙嘉赏，酒熟时须共满斟。唤取陆郎攜绿绮，小凉同听越江吟。",
            "comment": ""
        },
        {
            "title": "道夫惠诗为和五首",
            "content": "水陆劳千里，诗书误半生。山开南国翠，鸟已故园声。会是豺狼静，方瞻日月明。牵羊今古恨，洒血望占城。",
            "comment": ""
        },
        {
            "title": "夜雪偶书",
            "content": "岁晚山云合，窗鸣霰雪飞。方欣樽有酒，未叹箧无衣。谷杳青松健，林空绿萼肥。月明溪上醉，应是夜深归。",
            "comment": ""
        },
        {
            "title": "送蔡伸道",
            "content": "当年倾盖便情亲，老去那知更贱贫。松竹故园秋未老，溪山南国雨能新。可怜作客身如梦，尚喜传家笔有神。咫尺重阳归务速，吹花落帽要吾人。",
            "comment": ""
        },
        {
            "title": "雨望",
            "content": "寒望暮雨来，隐见田中路。纷纷黄雀起，冉冉行人度。长林相蔽亏，连冈莽回互。莫作异乡悲，百年均暂寓。",
            "comment": ""
        },
        {
            "title": "次韵四首寄德基兼呈侍郎公",
            "content": "溪流暴雨涨江同，咫尺西邻信不通。衰朽怕看青镜里，笑谈犹近翠屏中。侍郎客到无苛礼，教授诗来有古风。五载皇皇无税驾，我途正似阮生穷。",
            "comment": ""
        },
        {
            "title": "中秋对月",
            "content": "露洗风吹未遽央，登山临水总心降。明年此夕知何处，自古中秋不可双。尚倚人琴温似玉，更能诗酒浩如江。披襟拄颊浑无寐，斗转参移莫下窗。",
            "comment": ""
        },
        {
            "title": "投建阳王宰",
            "content": "异时丞相柄文盟，一顾曾空冀北群。铅椠无功方笑我，箕裘不坠蚤知君。诗家只说王摩诘，官况谁怜郑广文。散尽黄金犹作客，还来把酒对孤云。",
            "comment": ""
        },
        {
            "title": "题隐居",
            "content": "淡泊幽人趣，萧条隐者居。疏帘隔花竹，净几展图书。自向交游密。何拘礼法疏。为言陶靖节，吾亦爱吾庐。",
            "comment": ""
        },
        {
            "title": "雪中赴德孺燕集",
            "content": "北风夜号呼，逗晓云已罩。腊雪及春来，佳瑞故难料。舞空只低徊，投隙乍颠倒。山川若为容，松竹不改操。断陇失坡陀，连峰增峻峭。琼堆与玉立，南北净相照。独鹤无处寻，田中发清叫。疏梅有时见，水际含微笑。晏裘昔所慕，王氅可同调。江练好催诗，公乎今谢朓。",
            "comment": ""
        },
        {
            "title": "题周氏棣华堂",
            "content": "管蔡既失道，周公遂相残。召公乃赋诗，棠棣良可观。圣贤尚如此，末世讵得安。斗粟与尺布，至今兴永叹。汝南贤伯仲，乡评蔼芝兰。冰清而玉洁，友于甚相欢。鸿雁识先后，鹡鴒知急难。同衣且共爨，怡怡生理宽。壎箎翕和乐，学海闚波澜。好爵岂终靳，未用咏考槃。他年表门闾，紫荆出檐端。",
            "comment": ""
        },
        {
            "title": "偶书三首",
            "content": "柴门如画映山隈，窈窕轩窗向水开。想见幽人清彻骨，松阴翠竹竹阴梅。",
            "comment": ""
        },
        {
            "title": "迓辨老",
            "content": "琳宫尚记昔年游，扑面杨花晚不收。自倚钓鱼终悟主，谁知射虎不封侯。江湖已恨长为客，风雨何须横作秋。未见故人心已醉，更拚十日为君留。",
            "comment": ""
        },
        {
            "title": "彦修席上命赋何处难忘酒",
            "content": "何处难忘酒，南州盗贼多。黄巾方裂眦，白日敢持戈。不见韩擒虎，宁闻马伏波。此时无一盏，其奈客愁何。",
            "comment": ""
        },
        {
            "title": "双溪堂晚集",
            "content": "北风呼云生夕阴，小松稚竹俱萧森。双溪主人不孤斟，好文尚类肯见寻。坐中少监乐登临，清谈亹亹知古今。有句不吐藏之深，而令下士寒螿吟。",
            "comment": ""
        },
        {
            "title": "席上次表臣韵以遗明之仍督其和章",
            "content": "一日须倾三百杯，新年物色兴悠哉。应怜远客此流落，故有幽人常往来。楮刻三年殊未就，诗成七步可须催。平生信笔多狂简，从此方知所以裁。",
            "comment": ""
        },
        {
            "title": "士特倒用韵作元日复和",
            "content": "觅醉无千日，浮家又一春。閒门久罗雀，贫甑自生尘。我欲论秦过，君须赋洛神。穷途依三阮，遂欲老於闽。",
            "comment": ""
        },
        {
            "title": "桥院",
            "content": "淹留岁云暮，旅泊似幽栖。鸥鹭如相识，牛羊自不迷。已烦陶令顾，何必谢公攜。始觉吴侬健，天寒更涉溪。",
            "comment": ""
        },
        {
            "title": "道夫惠诗为和五首",
            "content": "饭已抄云子，杯仍致麴生。青梅方弄色，黄鸟已无声。世态穷尤见，吾心老更明。从来文字饮，意不在倾城。",
            "comment": ""
        },
        {
            "title": "送杲兄",
            "content": "衲子谁为盖代豪，生憎污俗紫方袍。何须鉴水能知止，未必归云可拟高。虎穴等閒休探手，龙泉取次莫吹毛。君知五祖堂中老，妙处何曾挂一毫。",
            "comment": ""
        },
        {
            "title": "次韵端礼见寄",
            "content": "自昔孤芳难寄林，乳离漂泊却须禁。春风不解回双鬓，夜雨何堪搅寸心。薄日花光怀杜曲，清流竹色梦山阴。从来玉石崑山火，臭味多君肯嗣音。",
            "comment": ""
        },
        {
            "title": "赠高老",
            "content": "野寺何所有，梅花如玉盆。客愁浩如许，我声已载吞。大士坐丈室，燠若阳谷温。从来第一义，入耳简不烦。不谓兵火余，见此只树园。仰沐方外契，蔼然风味存。我诗如废井，已涸宁有源。又如既老马，力尽不复奔。空余浩然气，踵见常焞焞。熊经非我事，讵以胎息论。蒙庄岂达者，区区说鹏鲲。何如柳下惠，坐令薄夫敦。殊方对节物，凄断游子魂。山晚云欲雪，阴风树雅翻。不见柴桑翁，此意无语言。",
            "comment": ""
        },
        {
            "title": "陪诸友野步",
            "content": "北客身将老，东风又岁华。山情添气象，水暖莫津涯。贫觉他乡苦，慵嫌去路斜。升平吾会见，时事不须嗟。",
            "comment": ""
        },
        {
            "title": "将至兰陵道中以远岫重叠出寒花散漫开为韵",
            "content": "故人限南北，昨日梦寐接。朝来得素书，开缄意稠叠。别时赠吴钩，璀粲犹在箧。因循愧迟暮，欲见煌煌业。",
            "comment": ""
        },
        {
            "title": "次韵民瞻端礼二首",
            "content": "枉报新诗锦不如，句中风竹韵萧疏。颇分泾渭甘从子，不较穷通岂病予。避地拟求千日酒，误身何用五车书。谁人与作任公钓，要使东人厌若鱼。",
            "comment": ""
        },
        {
            "title": "简彦庸兄弟",
            "content": "五年踪迹似浮萍，岂料全家入画屏。春去水田方漫漫，晓来山雾却冥冥。可怜北客鬓毛白，尚啼主人眸子青。准拟丰年多酿酒，正宜长醉不宜醒。",
            "comment": ""
        },
        {
            "title": "道夫惠诗为和五首",
            "content": "独醒非我事，多难亦吾生。将相知无种，文章怕有声。且当乘款段，无复谒承明。使我忘羇旅，弦歌近武城。",
            "comment": ""
        },
        {
            "title": "送程思永",
            "content": "恭惟文简公，雅意在人物。一时推鉴裁，似秉袁许术。莘莘材馆盛，多自东床出。昌黎宰相器，气宇吞溟渤。门阑最前席，褒借难具述。爱贤前辈事，此道今谁恤。我生独何后，叹不及湔祓。声驰翰墨场，兴尽云霞窟。古来豪杰士，可杀不可屈。涂穷暂时尔，被褐未宜忽。之子乃名裔，秀爽开风骨。尚勉激颓波，典刑庶不没。",
            "comment": ""
        },
        {
            "title": "叔父作寿藏",
            "content": "昔闻刘伯伦，荷锸常自随。又闻陶元亮，自作挽歌辞。人生一大梦，未了黄粱炊。有初必有终，此理夫何疑。大阮吾宗杰，德事见所施。后凋难老质，寿考当期颐。开阡营兆域，预卜青乌期。无乃大蚤计，究竟良不痴。一旦与世辞，於焉乃真归。庶几达者观，永谢高人嗤。山川蕴嘉气，雨露竹柏滋，于公更高门，驷马来不迟。",
            "comment": ""
        },
        {
            "title": "次韵表臣见遗喜归",
            "content": "溪南浑似辋川居，不啻当年卧草庐。从昔金声蒙酱瓿，至今汗血困盐车。端知将相真无种，更喜才华甚有余。及此知机同免祝，季鹰初不为鲈鱼。",
            "comment": ""
        },
        {
            "title": "食石鳞",
            "content": "异时柳柳州，谪居食虾蟆。人情尚随俗，此道谁疵瑕。穷工见文字，制作排淫哇。作诗报昌黎，想当剧雄夸。集中此篇亡，恨不穷天葩。人生一饱止，何事须鱼虾。我乡实西北，柯山偶藏家。土人重石鳞，充馔蔑有加。商论及品次，众口时纷拏。朝来有分甘，珍味到齿牙。笼粒坐剥雪，壶浆荐流霞。此物亦易致，我饥其有涯。儿童还可笑，远岸去攜叉。",
            "comment": ""
        },
        {
            "title": "次韵呈德基兼呈王侍郎",
            "content": "书生卧病久无衣，不意临衰厌鼓鼙。乡信略无鸿雁到，客愁惟有杜鹃啼。谁怜弹铗长依孟，自不工竽漫说齐。我亦漂流费耘业，看君文字照浯溪。",
            "comment": ""
        },
        {
            "title": "简柴端叟",
            "content": "笔端落落曳十牛，老气飘飘横九州。河伯未睹北海若，鲁人未识东家丘。豪户但余酒肉臭，要涂只益衣冠羞。旦评公议百年后，此士斯文班马俦。",
            "comment": ""
        },
        {
            "title": "和如祖弟二首",
            "content": "绿树黄鹂阴复晴，春风何处不堪行。野烟著草锦锦色，江日浮花滟滟明。故国音书添梦想，异乡节物减心情。逢人尽说兵戈事，始觉如今去就轻。",
            "comment": ""
        },
        {
            "title": "翠微堂",
            "content": "我读醉翁文，想当笔如椽。东坡独知翁，谓今为飞仙。伟明后来秀，文亦星斗悬。一旦辞世纷，归巢月轮边。大雅久不作，刘子艺且贤。笔墨所溃，折冲遂无前。向来坐位书，一日万口传。不惭颜鲁公，易地则皆然。身閒无事日，日涉五亩园。图书破百金，花石费万钱。子真隐谷口，摩诘居辋川。渊明道上醉，知章井底眠。风味有数子，较量谁后先。君乃於其间，并得四子全。高堂纳日月，竹树森以联。览彼不尽景，乐此无穷牛。前山若飞来，倚断西南天。灏气濯苍玉，晴阳生紫烟。固疑融结异。真恐造化偏。想像山中人，因之招隐篇。我家居洛阳，门巷伊水连。吾庐荫清竹，不受车马喧。一来升君堂，抚事情悁悁。交浅言已深，胜处相磨镌。却来从杖履，已办几屐穿。折简王夫子，载醪攜向泉。",
            "comment": ""
        },
        {
            "title": "次韵四首寄德基兼呈侍郎公",
            "content": "紫凤天吴在短衣，乱来无日不鸣鼙。情随野鹤云间舞，梦绕城乌月下啼。但得交情如水淡，何须妇馔与眉齐。抱琴载酒明朝去，相送无劳过虎溪。",
            "comment": ""
        },
        {
            "title": "过德孺池上二首",
            "content": "树色溪光五月寒，幅巾藜杖接清欢。吞声鸟自屏中过，倒影山从镜里看。佳处唯堪著胸次，平生久已付毫端。向来未筑沙堤路，岂信东山有谢安。",
            "comment": ""
        },
        {
            "title": "戊申春登平山谷林二堂时茂世应时同行追录之",
            "content": "已过平山又谷林，登高能赋兴何深。群峰雪后皆浮玉，万竹风前亦碎金。尚喜日闻黄屋信，可堪时动白头吟。载游不为壶觞事，攜取君家绿绮琴。",
            "comment": ""
        },
        {
            "title": "将游西池偶书",
            "content": "去年客中愁，忽忽意未伸。归来媚儿曹，行乐犹及辰。融怡帝乡日，浩荡天街春。物色岂不好，所思难重陈。婉娈有能事，朱弦妙通神。从容兰臭言，事事皆可人。关河一乖隔，梦想清洛滨。况乃行止间，愧负匏瓜身。情随节物改，事逐风景新。踌躇不自释，渌酒徒芳辛。明朝更牵强，接踵肥马尘。凌波固可慕，解佩良无因。青翼不复来，怅望瑶池津。",
            "comment": ""
        },
        {
            "title": "陪陈叔易汪彦章登浮翠亭",
            "content": "群峰如高马，飞云若为驭。苍翠来无际，摆脱欲仙去。我时登兹亭，物色生四顾。同行有君子，粲笑随杖屦。樵苏自生理，孤烟横匹素。归鸟枫树林，天高西日暮。不见髯将军，长桥斩蛟处。安得起斯人，扶危正天步。平生江湖想，齿发凋行路。倘有百斛舟，载酒经烟雾。",
            "comment": ""
        },
        {
            "title": "题月山寺壁三首",
            "content": "故国三千里，行藏岂问天。雪峰明的的，水溜响涓涓。指冻无完甲，琴寒有折弦。老僧如木石，性静不须禅。",
            "comment": ""
        },
        {
            "title": "右司公致书显上人并遗楮衾诗以赞之併简都公",
            "content": "缁徒中有人，籍甚初与显。是非不挂口，好恶不入眼。终日但怡怡，言行无可拣。外相示枯槁，风味殊不浅。初公如鹤长，昂藏谁得管。今秋忽坐脱，山立不少偃。显公方晏如，随缘自舒卷。平生三事衲，夏燠冬不暖。大雅右司公，国器乃瑚琏。颇敦方外契，渊明亦亲远。道术久相忘，书来叙缱绻。一被直千金，溪帘净冰茧。邀我置香茗，抚玩不忍展。而我在家僧，业习尽鉏剗。琴书不疗饥，拙生良可莞。未识韩荆州，不敏怀愧赧。向来袖漫刺，到门不及款。音问复后时，当蒙贷疏懒。公如骥腾骧，我类鳖跛蹇。出处固不同，投合怅已晚。明年壑源春，驱车望云巘。载醪问奇字，从公定忘返。",
            "comment": ""
        },
        {
            "title": "自龙云归复次前韵",
            "content": "野寺经旬客寓居，水声山色是吾庐。喜君能道碧云句，招我更烦黄犊车。世路从来多险阻，人生何必问赢余。况闻一诺千金重，为激西江救涸鱼。",
            "comment": ""
        },
        {
            "title": "次韵刘端礼兼简王民瞻郭进道",
            "content": "从来膏粱鄙世胄，岂知牛后与鸡口。况乃末俗交道衰，时态纷纷翻覆手。刘君门多长者辙，俗子驱车未容蹂。斯文博约有王郎，正如白二得元九，子猷无事只种竹，渊明有巾惟漉酒。万钟五斗唾不顾，冷笑累累印如斗。我今已无田园归，身外宁论婚嫁有。卞和三献已两刖，被褐会当逢一剖。今君家世自汾阳，汉相人物何堂堂。坐使斯民歌乐康，岂弟之化如龚黄。趣君移具过吟窗，羽虫得时已飞扬。",
            "comment": ""
        },
        {
            "title": "题祖道篮舆亭",
            "content": "渊明佳致在篮舆，子以名亭德不孤。异代颇能同臭味，休年犹得见规模。挂檐明月聊堪问，入坐清风不待呼。我欲典衣供一斗，兴来能赋百篇无。",
            "comment": ""
        },
        {
            "title": "戏简秦处度",
            "content": "淮海秦夫子，相逢又十年。好诗无漫与，爱酒不虚传。夜寺云连榻，秋江月满船。不知嵇叔夜，何得绝交篇。",
            "comment": ""
        },
        {
            "title": "和与可见惠之诗",
            "content": "倚马万言才一挥，问年於我亦肩随。才华早擅乡评在，人物行看国士知。黄卷沉酣端有志，青云腾踏岂无时。小人薄宦犹三黜，方驾聊同柳士师。",
            "comment": ""
        },
        {
            "title": "短歌送范彦行",
            "content": "海上芳敷有瑶草，採而食之颜不老。海中翕赩有骊珠，探而得之形木枯。赤乌玄兔未同宿，姹女婴儿自相逐。深存踵息通三关，升降出入无时閒。九转七返成大还，功高行满起人寰，凌虚一举三神山。",
            "comment": ""
        },
        {
            "title": "再到值雨",
            "content": "无复清池照病颜，尚余诗思发天悭。西风似水初鸣叶，细雨如尘不隔山。岁熟自然民意乐，时平更觉鸟声閒。江梅会见花敷雪，剧饮须期倒卧还。",
            "comment": ""
        },
        {
            "title": "寄昙晦二首",
            "content": "高僧闢馆坐诸生，夜久亦闻弦诵声。物外喜君能笔砚，尘中愧我漫簪缨。钵餐尚返慈乌哺，囊句时为老凤鸣。他日篮舆莲社约，只应惠远识渊明。",
            "comment": ""
        },
        {
            "title": "新岁偶书呈诸友",
            "content": "已见王正月，陈人百不知。红颜岂长好，白发已多时。腊雪微霑土，春风小动帷。丘之祷之矣，何意问祥祺。",
            "comment": ""
        },
        {
            "title": "舟中偶书",
            "content": "两山相对似香山，滩响浑如八节滩。安得高风从此去，载醪犹是菊花残。",
            "comment": ""
        },
        {
            "title": "送荣茂世",
            "content": "戎冯绝黄流，飞尘暗京畿。竟成王室祸，痛定不忍思。衣冠半陷没，逃难皆散之。有如水衡君，将命弗顾危。跃马赤手出，扼隘河之湄。中途被冲突，星夜西南驰。回头望城阙，夐隔母与妻。半年无家书，欲言涕先挥。微身亦曷爱，所忧国步隳。仓黄偶不死，定省陈苦辞。汴水六七月，横泛被两堤。河渠忽中乾，漕挽功莫施。不劾辄加罪，散秩总厥司。相次下维扬，庀职从六飞。众人之所畏，远害夫何疑。春来仪真火，鼠辈轻王师。伟哉马氏妹，贞节不可欺。终焉兵在颈，视死端如归。何惭古烈妇，事与日月垂。君性根孝友，而不求人知。方其闻孽初，对客神若痴。茹悲不敢哭，上念亲老悲。岂惟识者悼，行路犹歔欷。兹畴魏楼功，叙君官甚卑。几年始见录，孰为公是非。君怀有直气，不为宠辱移。朝来又骇闻，白简停官资。索马亟往唁，我心有不怡。君乃笑迎我，喜色见睫眉。曰此造物意，巧以从其私。舟楫密已办，生具亦甚微。税驾不可必，苟全其庶几。我贫君不厌，交契管鲍期。去意尚勇决，升斗不足縻。春风鼓河水，立岸看解维。四郊鼙鼓声，问君此何时。",
            "comment": ""
        },
        {
            "title": "景荀筑室伟甚诗以赞之",
            "content": "将老从君得所图，交情及我岁寒余。适闻蒋诩开三迳，且喜扬雄就一区。尽取风烟多种竹，雅为窗室便看书。无钱可买墙西地，决眦云峰正起予。",
            "comment": ""
        },
        {
            "title": "溪晴独钓",
            "content": "霁景如发蒙，幽人事临眺。山明乍开屏，水净新拭照。百年能几醉，万事付一笑。纶巾称芒屩，持竿坐窈窕。勿谓吾钩直，我意不在钓。独鹤何处来，寒云发清叫。乃以闻天声，和此登皋啸。我亦遗世人，与尔岂殊调。",
            "comment": ""
        },
        {
            "title": "游岘山观颜鲁公窪樽呈谹父",
            "content": "人物如公亦伟哉，窪樽寂寞岘山隈。似闻著履凌风出，不见拿舟弄月回。往事只应君可记，幽期孰谓我能开。留诗更约荷花语，莫惜障泥走马来。",
            "comment": ""
        },
        {
            "title": "玉簪花",
            "content": "秋露日以繁，秋气日以清。爱此堂下花，色好香满庭。藉之青玉叶，表以白玉英。微风过披拂，小雨来滋荣。我老味更薄，与世无复情。颓然衰病余，见花犹眼明。俗客不到门，取琴花前横。小童为席地，取酒花前倾。昔人工比物，言簪岂虚名。愿登君子首，雅与冠弁并。",
            "comment": ""
        },
        {
            "title": "雨止奉送制置侍郎王公",
            "content": "已晴云气却濛濛，坐见前山没半峰。报道名卿谒丞相，不须行雨借蛟龙。",
            "comment": ""
        },
        {
            "title": "次怀英韵",
            "content": "乱来身世羡沙鸥，雪后溪山粲两眸。不用东床呼外舅，当年雅契在仙舟。",
            "comment": ""
        },
        {
            "title": "才臣设席彦修来过仍陪表臣终日之乐岂易得也",
            "content": "顾我非仙李，知君实老彭。承家罗玉树，润屋起金籯。世路嗟多事，人生戒不情。岁华将暮矣，切勿诉深觥。",
            "comment": "【注释】【原题】：才臣设席彦修来过仍陪表臣终日之乐岂易得也因赋"
        },
        {
            "title": "次韵张匡山使君郡斋对雨效韦苏州体",
            "content": "坐啸凝香雾，卷帘松竹青。新霜戒微寒，远日朝霞頳。过午时云族，其濛见初零。萧萧打叶响，沥沥依檐声。幽鸟故格磔，寒蜂自竛竮。棕君曲江裔，句含万古情。端知意有在，复契心所冥。至哉蒙庄言，为善无近名。天弢久已解，世网讵可撄。寄谢夸毗子，胡然事蝇营。",
            "comment": ""
        },
        {
            "title": "双松堂",
            "content": "对植是何年，岩岩挺寥廓。风雷已屡起，霜雪终不著。先生立其中，偃蹇相参错。高标与秀气，鼎足冠伊洛。想此堂成初，来贺纷燕雀。醉我渊明句，众鸟欣有托。伟哉拔俗姿，闻见穷浩博。钟鼎列珍玩，图史谐至乐。小人辱忘年，高义见啸诺。讵敢窥藩篱，庶遂饫糟粕。南池俯空旷，倒影如衡霜。乘月抱琴过，坐石幽弄作。",
            "comment": ""
        },
        {
            "title": "守岁用少陵阿戎家韵寄怀萧国器",
            "content": "节物赖邻家，南风竞剪花。门无迎客犬，地有噪人鸦。病眼愁中暗，题诗醉里斜。乳离俱老大，今夕意何涯。",
            "comment": ""
        },
        {
            "title": "和刘逸老题罗汉壁间韵",
            "content": "僧房元寂寂，客意遂陶陶。诗笔翻云锦，茶瓯捲露涛。鸦归寒日下，雪尽远峰高。尚喜王乔近，吹笙坐碧桃。",
            "comment": ""
        },
        {
            "title": "赠宝胜主僧",
            "content": "木落山重重，溪长雨霏霏。云惨伤客容，风饕裂征衣。我行已千里，恨无羽翰飞。倒帆近古寺，烟钟深翠微。明轩快远目，俛仰涵清辉。上人惠休辈，道眼与世遗。匡床竹火炉，翛然自忘机。余生尚奔迫，所遇非所依。天地兵革满，乡关音信稀。拊膺坐长啸，岁晚将安归。",
            "comment": ""
        },
        {
            "title": "初至毗陵简巽老时有所怀也",
            "content": "从来语默有千钧，乱后相逢气益振。好鸟开窗如应客，清风挽竹故留人。更贫岂顾墦间祭，已老犹堪席上珍。说到苍梧泪横臆，皇天万一照醉辛。",
            "comment": ""
        },
        {
            "title": "赠王师古",
            "content": "安城西有庆云乡，山秀溪明出孟尝。每见朱门拔恺悌，遂令贫士有辉光。君家太尉威名远，世谱观文德泽长。苍狗白衣何足道，古今兴废两茫茫。",
            "comment": ""
        },
        {
            "title": "清明日席上呈诸友",
            "content": "佳节年年好，新春处处宜。莺花从自得，蒲柳顿先衰。事过如惊梦，愁来剧乱丝。神仙端可学，吾愿问安期。",
            "comment": ""
        },
        {
            "title": "送李全甫",
            "content": "已斲长篇饯女生，君犹从我觅诗行。穷途白眼何须怪，乱世苍颜不足惊。南国旌旗犹灭没，中原豺虎正纵横。苏湖亦产人头豆，为问扁舟底还征。",
            "comment": ""
        },
        {
            "title": "次士特韵寄德久牧之",
            "content": "家山凿龙似修眉，中有伊川寒更绿。吾庐亦复远城市，舍下清流环几曲。四时幽人共吟醉，饮若长鲸杯要覆。三年芳草怨王孙，定有金钱无处卜。南征际会竹林阮，兵厨况有酒百斛。夫君笔力抵万钧，所当穿彻如强镞。义形抗论及朝政，正容凜若冰霜肃。因君远忆邹与张，畴昔之言皆可复。二士揭揭庙堂器，用之艰难一夔足。空令两行壮夫泪，回首尽向燕云哭。我心之忧正谓是，夜中兴叹仰看屋。相思岁尽书不来，念我衣单体生粟。",
            "comment": ""
        },
        {
            "title": "退老堂",
            "content": "我公自言老，能事如少年。我公自言退，人材望陶甄。公功在本朝，本朝方赖焉。公德在斯民，斯民宁舍旃。中年倦政机，去若浮云旋。名山占形胜，筑堂苍翠巅。窪樽为壶觞，虚籁为管弦。招攜足宾客，啸傲穷云烟。胸中万卷书，三峡倾词源。兴来不停缀，摛华笔如椽。登临出妙语，珠玑落清圆。不数刘白辈，一斗真百篇。裴傅堂绿野，赞皇墅平泉。东山谢安妓，五湖范蠡船，四子之於公，器业微差肩。公之於四子，趣尚并其全。公术可活国，公力可回天，苍生望公起，天子忘公艰。伫瞻丹凤诏，衮衣来陛前。三入知眷殊，一夔见任专。发挥中兴业，开闢造化权。拯焚而救溺，持危而扶颠。雍容复密勿，造膝陈一言。长驱卷沙漠，擣穴空腥羶。谈笑九州复，欢呼两宫还。四海各安堵，六军同晏眠。跻民入仁寿，致主登光宣。图像冠云台，勒功照燕然。功成了不居，高谢区中缘。拂衣赤松游，辟谷求神仙。去去蓬莱路，云螭不受鞭。",
            "comment": ""
        },
        {
            "title": "题兰陵税官清辉亭",
            "content": "不谓人间世，官居有此清。山横犹倒影，鸟过忽遗声。倦客方躭句，高人不治名。夜寒云去书，对面月华生。",
            "comment": ""
        },
        {
            "title": "题南浦楼",
            "content": "此生何处是真归，俯仰人间念念非。雨后溪山无限好，烟中鸥鹭自由飞。只轮双桨成何事，白酒黄鸡可息机。北客上来千万恨，故乡回首夕阳微。",
            "comment": ""
        },
        {
            "title": "寄萧国器",
            "content": "路贫不在扊扅炊，调苦谁闻食菜时。枉道故於寻尺见，求人曷以斗升为。夷吾不去齐何患，叔向方来晋可知。得士则兴今亦古，可能只直五羊皮。",
            "comment": ""
        },
        {
            "title": "简王夏卿侍郎",
            "content": "下村正与辋川同，只恐桃源有路通。山色直侵书幌里，花香尽泛酒杯中。使君已致随车雨，丞相方来拔木风。照席侍郎真玉树，慨然怜我坐诗穷。",
            "comment": ""
        },
        {
            "title": "听照旷尘外琴",
            "content": "老全冰玉姿，不受一滓尘。弹琴看飞鸿，自是千载人。幽兰写国香，白雪回阳春。邈视嵇阮流，不肯加冠巾。丝桐得心法，二子入室亲。高山与流水，领略难具陈。前年出关意，浩荡谁能驯。跌足兵火围，所遇多苦辛。却来湖上寺，翳拂坐石门。颇有名胜士，宛然交道存。寄书亦及我，匪但通寒温。问我能来无，愧负匏瓜身。翩然如野鹤，接羽凌秋旻。过我晋陵郡，促轸风露新。谐和下鸾凤，幽怨出鬼神。老全殆不没，千古名知津。漂流更丧乱，我生乃不辰。见子颜色开，慰我羁旅魂。我心亦清苦，久愿丘壑邻。何时舟载月，一弄秋江滨。",
            "comment": ""
        },
        {
            "title": "次韵陈叔易三首",
            "content": "东邻有艳妇，倾城室家索。西邻有贞妻，空闺守葵藿。良人万里去，岂为铅华落。君心谅不移，妾命由来薄。天地终无情，人生复何托。",
            "comment": ""
        },
        {
            "title": "寄德器二首",
            "content": "清耽七碗爱卢仝，富贵千金鄙邓通。新岁烟尘悲塞北，旧时花鸟忆回中。可能春雨如秋雨，合是东风却北风。尚喜张仪惟舌在，百年从古没终穷。",
            "comment": ""
        },
        {
            "title": "呈九兄",
            "content": "我兄少有谪仙才，襟抱於今得好开。珠玉尽从谈次落，溪山浑入句中来。弦歌小邑徒劳尔，松菊故园安在哉。有客漂流无税驾，愿将高义挽春回。",
            "comment": ""
        },
        {
            "title": "谒王夏卿同过曼卿西轩留题",
            "content": "烟云坐久湿人衣，未觉城中有鼓鼙。春到好花随意折，日长幽鸟尽情啼。贵公行色心方壮，旷士閒居物已齐。客子不知今夕梦，故乡何处是潜溪。",
            "comment": ""
        },
        {
            "title": "草饮招表臣才臣彦文道夫",
            "content": "愧匪屠门嚼，且无金屈卮。人生难得醉，我辈不须辞。山迥云生谷，林空鸟并枝。前溪天欲雪，为报戴逵知。",
            "comment": ""
        },
        {
            "title": "大人生日",
            "content": "天欲斯文起，时将此道隆。昭明应熊梦，爽拔降神崧。业则真王佐，猷当沃帝聪。尊经独韦氏，识字必扬雄。制作超前辈，篇章萃古风。不忧时易失，却怕俗多聋。日月胸襟里，江湖度量中。谗深遭璧玷，施博尽金空。指日风云会，来时雨露蒙。经纶观世业，润色付宗工。炯炯丹心壮，氲氲浩气充，桧坛休跨鹿，丹鼎且蟠龙。载诞佳辰及，高门喜气融。捧觞欣有祝，陈颂愧无功。舞鹤窥筵净，偷桃照座红。孔庭诗礼集，请访吸川虹。",
            "comment": ""
        },
        {
            "title": "偶书讥武团练",
            "content": "干禄谋何拙，求人计又疏。祝鮀焉用佞，甯武岂真愚。自乏千箱积，谁令万卷余。艾肥兰蕙瘦，饥馑竟何如。",
            "comment": ""
        },
        {
            "title": "送庾侄亲迎延平李先生家",
            "content": "庾郎吾家千里驹，朝暮勤苦读父书。少年绰有老成态，月旦考订评乡闾。明当别我择贤妃，结束琴剑谁挽裾。春空吹晴惠风畅，烟草弄色和气舒。野桥融洩柳絮合，石岸惨怆鸣鶢鶋。乘龙有期弗获饯，数椽政葺渊明庐。旅愁冥思莫排遣，离恨挂臆难扫除。况当春晚气暄淑，著体欲醉甘体如。修程所嘱盖养摄，礼毕早办双飞舆。妇翁传道世大儒，习俗再使淳古初。稔知贤舅继家学，子如从之师有余。归来阿叔待审订，义路礼门从广居。",
            "comment": ""
        },
        {
            "title": "呈似表",
            "content": "闻说烟尘近，惊奔道路长。人生何草草，天意竟茫茫。山鸟寒亡路，溪花湿更香。飘零值君子，老眼慰悲凉。",
            "comment": ""
        },
        {
            "title": "寄题向伯恭芗林",
            "content": "芗林近知名，怅望江干路。无因从之游，梦魂几飞去。侍郎天下士，器识廊庙具。诗似王右丞，文如韩吏部。勇退不待年，苍生思谢傅。幽栖新卜筑，日涉已成趣。人物在篮舆，风流称棕屦。身閒鱼鸟近，心远烟霞聚。净几展图书，疏帘约风露。时倾清濁酒，唤客坐飞絮。江鳞白可脍，野雀黄堪茹。欢言忘宾主，脱帽方箕踞。手挥玉麈尾，故自有佳处。拄颊欲招隐，撚髯知得句。快当走尺书，径拉王文度。",
            "comment": ""
        },
        {
            "title": "梅二首",
            "content": "可怜映竹深深见，似为催诗特特开。湖上林逋今老矣，扬州何逊未归来。前村欲雨鸠呼妇，断垅收晴雉应媒。幻境应当如是观，道人深悟劫池灰。",
            "comment": ""
        }
    ]
}