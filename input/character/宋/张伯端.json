{
    "dynasty": "宋",
    "author": "张伯端",
    "poems": [
        {
            "title": "绝句六十四首",
            "content": "要知金液还丹法，须向家园下种栽。不假吹嘘并著力，自然丹熟脱真胎。",
            "comment": ""
        },
        {
            "title": "绝句六十四首",
            "content": "用将须分左右军，饶他为主我为宾。大凡临阵休轻敌，恐丧吾家无价珍。",
            "comment": ""
        },
        {
            "title": "西江月",
            "content": "牛女情缘道合，龟蛇类秉天然。蟾乌遇朔合婵娟。二气相资运转。本是乾坤妙用，谁能达此深渊。阳阴否隔却成愆。怎得天长地远。",
            "comment": ""
        },
        {
            "title": "绝句六十四首",
            "content": "八月十五翫蟾辉，正是金精壮盛时。若到一阳来起复，便堪进火莫延迟。",
            "comment": ""
        },
        {
            "title": "五言",
            "content": "女子著青衣，郎君披素练。见之不可用，用之不可见。恍惚里相逢，杳冥中有变。一霎火焰飞，真人自出现。",
            "comment": ""
        },
        {
            "title": "三界惟心",
            "content": "三界惟心妙理，万物非此非彼。无一物非我心，无一物是我己。",
            "comment": ""
        },
        {
            "title": "七言四韵十六首",
            "content": "不求大道出迷涂，纵负贤才岂丈夫。百岁光阴石火烁，一生身世水泡浮。只贪利禄求荣显，不顾形容暗悴枯。试问堆金等山岳，无常买得不来无。",
            "comment": ""
        },
        {
            "title": "西江月",
            "content": "住想修行布施，果报不离天人。恰如仰箭射浮云。坠落祗缘力尽。争似无为实相，还须返朴归淳。境忘情性任天真。以证无生法忍。",
            "comment": ""
        },
        {
            "title": "绝句六十四首",
            "content": "金翁本是东家子，送向西邻寄体生。认得唤来归舍养，配将姹女作亲情。",
            "comment": ""
        },
        {
            "title": "绝句六十四首",
            "content": "否泰才交万物盈，屯蒙二卦受生成。个中得意休求象，若究群爻谩役情。",
            "comment": ""
        },
        {
            "title": "宝月",
            "content": "一轮明月当虚空，万国清光无障碍。收之不聚拨不开，前之不进后不退。彼非远兮此非近，表非外兮里非内。同中有异异中同，问你傀儡会不会。",
            "comment": ""
        },
        {
            "title": "绝句六十四首",
            "content": "偃月炉中玉蕊生，朱砂鼎内水银平。只因火力调和后，种得黄芽渐长成。",
            "comment": ""
        },
        {
            "title": "绝句六十四首",
            "content": "前弦之后后弦前，药味平平气象全。采得归来炉里鍛，鍛成温养似烹鲜。",
            "comment": ""
        },
        {
            "title": "禅定指迷歌",
            "content": "如来禅性如水，体静风波自止。兴居湛湛常清，不独坐时方是。今人静坐取证，不道全在见性。性於见里若明，见向性中自定。定成慧用无穷，是名诸佛神通。几欲究其体用，但见十方虚空。空中杳无一物，亦无希夷恍惚。希恍既不可寻，寻之却成乖失。只此乖失两字，不可执为凭据。本心尚乃如空，岂有得失能所。但将万法遣除，遣令净尽无馀。豁然圆明自现，便与诸佛无殊。色身为我桎梏，且恁和光混俗。举动一切无心，争甚是非荣辱。生身只是寄居，逆旅主号毗卢。毗卢不来不去，乃知生灭无馀。或问毗卢何似，只为有相不是。眼前叶叶尘尘，尘叶非同非异。况此尘尘叶叶，个个释迦迦叶。异则万籁皆鸣，同则一风都摄。若要认得摩尼，莫道得法方知。有病用他药疗，病差药更何施。心迷须假法照，心悟法更不要。又如昏镜得磨，痕垢自然灭了。本为心法皆妄，故令难尽诸相。诸相离了何如，是名至真无上。若欲庄严佛土，平等行慈救苦。菩提本愿虽深，切莫相中有取。此为福慧双圆，当来授记居先。断常纤尘有染，却於诸佛无缘。翻念凡夫迷执，尽被情爱染习。只为贪著情多，常生胎卵化湿。学道须教猛烈，无情心刚似铁。直饶父母妻儿，又与他人何别。常守一颗圆光，不见可欲思量。万法一时无著，说甚地狱天堂。然后我命在我，空中无升无堕。出没诸佛土中，不离菩提本坐。观音三十二应，我当亦从中证。化现不可思议，尽出逍遥之性。我是无心禅客，凡事不会拣择。昔时一个黑牛，今日浑身总白。有时自歌自笑，傍人道我神少。争知被褐之形，内怀无价之宝。更若见我谈空，恰似囫囵吞枣。此法唯佛能知，凡愚岂解相表。兼有修禅上人，只学闹口合唇。夸我问答敏急，却元不识主人。盖是寻枝摘叶，不解穷究本根，得根枝叶自茂，无根枝叶难存。便逞已握灵珠，转於人我难除。与我灵源妙觉，远隔千里之殊。此辈可伤可笑，空说积年学道。心高不肯问人，枉使一生虚老。乃是愚迷钝根，邪见业重为因。若向此生不悟，后世争免沉沦。",
            "comment": ""
        },
        {
            "title": "绝句六十四首",
            "content": "饶君聪慧过颜闵，不过师传莫强猜。只为丹经无口诀，教君何处结灵胎。",
            "comment": ""
        },
        {
            "title": "绝句六十四首",
            "content": "月才天际半轮明，早有龙吟虎啸声。便好用心修二八，一时辰内管丹成。",
            "comment": ""
        },
        {
            "title": "绝句六十四首",
            "content": "恍惚之中寻有象，杳冥之内觅真精。有无从此自相入，未见如何想得成。",
            "comment": ""
        },
        {
            "title": "性地颂",
            "content": "一物含闻见觉知，盖诸尘境显其机。灵常一物尚非有，四者凭何作所依。",
            "comment": ""
        },
        {
            "title": "挨排四象生真土诗",
            "content": "东方青龙西白虎，南面朱雀北玄武。四兽狰狞不可当，定计将军能作主。两手擒来合战时，正见中秋月当午。杀气惊天动鬼神，用尽周星震区宇。须臾战罢兵器收，产颗明珠号真土。",
            "comment": ""
        },
        {
            "title": "沐浴",
            "content": "刑德同生杀，加临二八门。丹砂宜沐浴，神水灌灵根。闭兑留金汞，禁关养魄魂。不须行火候，炉里自温温。",
            "comment": ""
        },
        {
            "title": "西江月",
            "content": "我见时人说性，只夸口急酬机。及逢境界转痴迷。又与愚人何异。说得便须行得，方名言行无亏。能将慧剑斩魔魑。此号如来正智。",
            "comment": ""
        },
        {
            "title": "绝句六十四首",
            "content": "安炉立鼎法乾坤，锻炼精华制魄魂。聚散氤氲为变化，敢将玄妙等闲论。",
            "comment": ""
        },
        {
            "title": "火记六百篇",
            "content": "火记六百篇，十月如转毂。朝昏各一卦，屯蒙相趁逐。子时发阳火，二百一十六。午时起阴爻，十八八个足。铅消汞自乾，熏蒸丹已熟。阴尽变纯阳，体貌如琼玉。",
            "comment": ""
        },
        {
            "title": "绝句六十四首",
            "content": "日居离位翻为女，坎配蟾宫却是男。不会个中颠倒意，休将管见事高谈。",
            "comment": ""
        },
        {
            "title": "绝句六十四首",
            "content": "赫赤金丹一日成，古仙垂语实堪听。若言九载三年者，尽是推延款日程。",
            "comment": ""
        },
        {
            "title": "西江月",
            "content": "冬至一阳来服，三旬增一阳爻。月中复卦溯晨潮。望罢乾终姤兆。日又别为寒暑，阳生复起中宵。午时姤象一阴朝。炼药须知昏晓。",
            "comment": ""
        },
        {
            "title": "西江月",
            "content": "法法法元无法，空空空亦非空。静喧语默本来同。梦里何曾说梦。有用用中无用，无功功里施功。还如果熟自然红。莫问如何修种。",
            "comment": ""
        },
        {
            "title": "绝句六十四首",
            "content": "离坎若还无戊己，虽舍四象不成丹。只缘彼此怀真土，遂使金丹有返还。",
            "comment": ""
        },
        {
            "title": "西江月",
            "content": "悟了莫求寂灭，随缘只接群迷。寻常邪见及提携。方便指归实际。五眼三身四智，六度万行修齐。圆光一颗好摩尼。利物兼能自利。",
            "comment": ""
        },
        {
            "title": "西江月",
            "content": "雄里内含雌质，负阴抱却阳精。两般和合药方成。点化魄纤魂胜。信道金丹一粒，蛇吞立变龙形。鸡餐亦乃化鸾鹏。飞入真阳清境。",
            "comment": ""
        },
        {
            "title": "读雪窦禅师祖英集",
            "content": "曹溪一水分千派，照古澄今无滞碍。近来学者不穷源，妄指蹄洼为大海。雪窦老师达真趣，大震雷音椎法鼓。狮王哮吼出窟来，百兽千邪皆恐惧。或歌诗，或语句，丁宁指引迷人路。言辞磊落义高深，击玉敲金响千古。争奈迷人逐境留，却将言相寻名数。真如实相本无言，无下无高无有边。非色非空非二体，十方尘刹一轮圆。正定何曾分语默，取不得兮舍不得。但於诸相不留心，即是如来真轨则。为除妄相将真对，妄若不生真亦晦。能知真妄两俱非，方得真心无罣碍。无罣碍兮能自在，一悟顿消穷劫罪。不施功力证菩提，从此永离生死海。吾师近而言语畅，留在世间为榜样。昨宵被我唤将来，把鼻孔穿放杖上。问他第一义如何，却道有言皆是谤。",
            "comment": ""
        },
        {
            "title": "绝句六十四首",
            "content": "玄珠有象逐阳生，阳极阴消渐剥形。十月霜飞丹始熟，恁时神鬼也须惊。",
            "comment": ""
        },
        {
            "title": "西江月",
            "content": "德行修逾八百，阴功积满三千。均齐物我与亲冤。始合神仙本愿。虎兕刀兵不害，无常火宅难牵。宝符降後去朝天。稳驾鸾车凤辇。",
            "comment": ""
        },
        {
            "title": "绝句六十四首",
            "content": "休泥丹灶费工夫，炼药须寻偃月炉。自有天然真火用，不须柴炭及吹嘘。",
            "comment": ""
        },
        {
            "title": "七言四韵十六首",
            "content": "不识玄中颠倒颠，争知火里好栽莲。牵将白虎归家养，产个明珠似月圆。谩守药炉看火候，但看神息任天然。群阴剥尽丹成熟，跳出凡笼寿万年。",
            "comment": ""
        },
        {
            "title": "七言四韵十六首",
            "content": "莫把孤阴为有阳，独修一物转羸尪。劳形按引皆非道，炼气餐霞总是狂。毕世谩求铅汞伏，何时得见虎龙降。劝君穷取生身处，返本还元是药王。",
            "comment": ""
        },
        {
            "title": "绝句六十四首",
            "content": "欧冶亲传铸剑方，莫耶金水配柔刚。炼成便会知人意，万里诛妖一电光。",
            "comment": ""
        },
        {
            "title": "绝句六十四首",
            "content": "纵识朱砂及黑铅，不知火候也如闲。大都全藉维持力，毫发差殊不作丹。",
            "comment": ""
        },
        {
            "title": "人我",
            "content": "我不异人，人心自异。人有亲疏，我无彼此。水陆飞行，等观一体。贵贱尊卑，首足同己。我尚非我，何尝有你。彼此俱无，众泡归水。",
            "comment": ""
        },
        {
            "title": "绝句六十四首",
            "content": "契论经歌讲至真，不将火候著於文。要知口诀通玄处，须共神仙子细论。",
            "comment": ""
        },
        {
            "title": "绝句",
            "content": "释氏教人修极乐，亦缘极乐是金方。大都色相惟兹实，馀二非真谩度量。",
            "comment": ""
        },
        {
            "title": "绝句六十四首",
            "content": "先把乾坤为鼎器，次抟乌兔药来烹。既驱二物归黄道，争得金丹不解生。",
            "comment": ""
        },
        {
            "title": "西江月",
            "content": "二八谁家姹女，九三何处郎君。自称木液与金精。遇土却成三性。更假丁公煅炼，夫妻始结欢情。河车不敢暂留停。运入崑崙峰顶。",
            "comment": ""
        },
        {
            "title": "七言四韵十六首",
            "content": "虎跃龙腾风浪粗，中央正位产玄珠。果生枝上终期熟，子在胞中岂有殊。南北宗源翻卦象，晨昏火候合天枢。须知大隐居鄽市，何必深山守静孤。",
            "comment": ""
        },
        {
            "title": "绝句六十四首",
            "content": "梦谒西华到九天，真人授我指玄篇。其中简易无多语，只是教人炼汞铅。",
            "comment": ""
        },
        {
            "title": "西江月",
            "content": "对镜不须强灭，假名权立菩提。色空明暗本来齐。真妄体分两种。悟则便名静土，更无天竺曹溪。谁言极乐在天西。了则弥陀出世。",
            "comment": ""
        },
        {
            "title": "西江月",
            "content": "内药还同外药，内通外亦须通。丹头和合类相同。温养两般作用。内有天然真火，炉中赫赫长红。外炉增减要勤功。妙绝无过真种。",
            "comment": ""
        },
        {
            "title": "七言四韵十六首",
            "content": "不识真铅正祖宗，万般作用枉施功。休妻谩遣阴阳隔，绝粒徒教肠胃空。草木金银皆滓质，云霞日月属朦胧。更饶吐纳并存想，总与金丹事不同。",
            "comment": ""
        },
        {
            "title": "石桥歌",
            "content": "吾家本住石桥北，山镇水关森古木。桥下涧水彻昆仑，山下有泉香馥郁。吾居山内实堪夸，遍地均栽不谢花。山北穴中藏猛虎，出窟哮吼生风霞。山南潭底隐蛟龙，腾云降雨山蒙蒙。二兽相逢闹一场，玄味隐伏皆真祥。景堪美，吾暗喜，自斟自酌醺醺醉。醉弹一曲无弦琴，琴里声声教仔细。可煞醉后没人知，昏昏默默恰如痴。仰观造化工夫妙，日还西出月东归。天是地，地是天，反覆阴阳合自然。识得五行颠倒处，指日升霞归洞天。黄金屋，白玉椽，玉女金童日侍前。南辰北斗分明布，森罗万象现无边。无昼夜，要绵绵，聚散周天火候全。若问金丹端的处，寻师指破水中铅。木生火，金生水，水火须分前后队。要辨浮沉识主宾，铅银砂汞方交会。有刚柔，莫逸意，知足常足归本位。万神齐贺太平年，恁时国富民欢喜。此个事，好推理，同道之人知此义。后来一辈学修真，只说存养并行气。在眼前，甚容易，得服之人妙难比。先且去病更延年，用火烹煎变阳体。学道人，去思已，休问旁门小法制。只知目下哄得人，不觉自身暗憔悴。劝后学，须猛絷，莫徒抛家住他地。妙道不离自家身，岂在千山并万水。莫因循，自贪鄙，火急寻师觅玄旨。在生若不学修行，未必来生甚胎里。既有心，要终始，人生大事惟生死。皇天若负道心人，令我三涂为下鬼。",
            "comment": ""
        },
        {
            "title": "绝句",
            "content": "投胎夺舍及移居，旧住名为四果徒。若解降龙并伏虎，真金起屋几时枯。",
            "comment": ""
        },
        {
            "title": "性地颂",
            "content": "不移一步到西天，端坐诸方在目前。项后有光犹是幻，云生足下未为仙。",
            "comment": ""
        },
        {
            "title": "七言四韵十六首",
            "content": "万卷仙经话总同，金丹只此是根宗。依他坤位生成体，种向乾家交感宫。莫怪天机俱漏尽，都缘学者尽迷蒙。若人了得诗中意，立见三清太上翁。",
            "comment": ""
        },
        {
            "title": "心经颂",
            "content": "蕴谛根尘空色，都无一法堪言。颠倒之见已尽，寂静之体翛然。",
            "comment": ""
        },
        {
            "title": "绝句六十四首",
            "content": "徒施巧伪为功力，认取他家不死方。壶内旋添留命酒，鼎中收取返魂浆。",
            "comment": ""
        },
        {
            "title": "无心颂",
            "content": "堪笑我心，如顽如鄙。兀兀腾腾，任物安委。不解修行，亦不造罪。不曾利人，亦不私己。不持戒律，不徇忌讳。不知礼乐，不行仁义。人间所能，百无一会。饥来吃饭，渴来饮水。困则打睡，觉则行履。热则单衣，寒则盖被。无思无量，何忧何喜。不悔不谋，无念无意。凡生荣辱，逆旅而已。林木栖鸟，亦可为比。来且不禁，去亦不止。不避不来，无赞无毁。不厌丑恶，不羡善美。不趣静室，不远闹市。不说人非，不夸己是。不厚尊崇，不薄贱稚。亲爱冤仇，大小内外。哀乐得丧，钦侮险易。心无两睹，坦然一揆。不为福先，不为祸始。感而后应，迫而后起。不畏锋刀，焉怕虎兕。随物称呼，岂拘名字。眼不就色，声不来耳。凡所有相，皆属妄伪。男女形声，悉非定体。体相无心，不染不碍。自在逍遥，物莫能累。妙觉光圆，映彻表里。包裹六极，无有遐迩。光兮非光，如月在水。取舍既难，复何比拟。了兹妙用，迥然超彼。或问所宗，此而已矣。",
            "comment": ""
        },
        {
            "title": "绝句六十四首",
            "content": "兔鸡之月及其时，刑德临门药象之。到此金砂须沐浴，若还加火必倾危。",
            "comment": ""
        },
        {
            "title": "七言四韵十六首",
            "content": "此法真中妙更真，都缘我独异於人。自知颠倒由离坎，谁识浮沉定主宾。金鼎欲留朱里汞，玉池先下水中银。神功运火非终夕，现出深潭日一轮。",
            "comment": ""
        },
        {
            "title": "绝句六十四首",
            "content": "姹女游从自有方，前行须短退须长。归来却入黄婆舍，嫁个金翁作老郎。",
            "comment": ""
        },
        {
            "title": "西江月",
            "content": "不辨五行四象，那分朱汞铅银。修丹火候未曾闻。早便称呼居隐。不背自思己错，更将错路教人。误他永劫在迷津。似恁欺心安忍。",
            "comment": ""
        },
        {
            "title": "绝句六十四首",
            "content": "异名同出少人知，两者玄玄是要机。保命全形明损益，紫金丹药最灵奇。",
            "comment": ""
        },
        {
            "title": "绝句六十四首",
            "content": "华岳山头雄虎啸，扶桑海底牝龙吟。黄婆自解相媒合，遣作夫妻共一心。",
            "comment": ""
        },
        {
            "title": "绝句六十四首",
            "content": "未炼还丹须急炼，炼了还须知止足。若也持盈未已心，不免一朝遭殆辱。",
            "comment": ""
        },
        {
            "title": "绝句",
            "content": "俗语常言合圣道，宜向其中细寻讨。能将日用颠倒求，天地尘沙尽成宝。",
            "comment": ""
        },
        {
            "title": "西江月",
            "content": "天地才经否泰，朝昏好识屯蒙。辐来辏毂水朝宗。妙在抽添运用。得一万般皆毕，休分南北西东。损之又损慎前功。命宝不宜轻弄。",
            "comment": ""
        },
        {
            "title": "西江月",
            "content": "七返朱砂反本，九还金液还真。休将寅子数坤申。但要五行成准。本是水银一味，周流遍历诸辰。阴阳数足自通神。出入岂离玄牝。",
            "comment": ""
        },
        {
            "title": "绝句六十四首",
            "content": "竹破须将竹补苴，覆雏当用子为之。万般非类徒劳力，争似真铅合圣机。",
            "comment": ""
        },
        {
            "title": "西江月",
            "content": "丹是色身至宝，炼成变化无穷。更於性上究真宗。决了死生妙用。不待他身後世，现前获福神通。自从龙虎著斯功。尔後谁能继踵。",
            "comment": ""
        },
        {
            "title": "绝句六十四首",
            "content": "雪山一味好醍醐，倾入东阳造化炉。若过昆仑西北去，张骞方得见麻姑。",
            "comment": ""
        },
        {
            "title": "绝句六十四首",
            "content": "火生於木本藏锋，不会钻研莫强攻。祸发只因斯害己，要须制伏觅金翁。",
            "comment": ""
        },
        {
            "title": "绝句六十四首",
            "content": "要得谷神长不死，须凭玄牝立根基。真精既返黄金室，一颗灵光永不离。",
            "comment": ""
        },
        {
            "title": "绝句六十四首",
            "content": "敲竹唤龟吞玉芝，鼓琴招凤饮刀圭。近来透体金光现，不与常人话此规。",
            "comment": ""
        },
        {
            "title": "绝句六十四首",
            "content": "四象会时玄体就，五行全处紫金明。脱胎入口通身圣，无限龙神尽失惊。",
            "comment": ""
        },
        {
            "title": "绝句六十四首",
            "content": "道自虚无生一炁，便从一炁产阴阳。阴阳再合生三体，三体重生万物昌。",
            "comment": ""
        },
        {
            "title": "赠白龙洞刘道人歌",
            "content": "玉走金飞两曜忙，始闻花发又秋霜。徒夸籛寿千来岁，也似云中一电光。一电光，何太速，百年都来三万日。其间寒暑互煎熬，不觉童颜暗中失。纵有儿孙满眼前，却成恩爱转牵缠。及乎精竭身枯朽，谁解教君暂驻延。暂驻延，既无计，不免将身归水逝。但看古往圣贤人，几个解留身在世。身在世，也有方，祗为时人没度量。竞向山中寻草木，伏铅制汞点丹阳。点丹阳，事迥别，须向坎中求赤血。捉来离位制阴精，配合调和有时节。时节正，用媒人，金公姹女结亲姻。金公偏好骑白虎，姹女常驾赤龙身。虎来静坐秋山里，龙向碧潭奋身起。两兽相逢战一场，波浪奔腾如鼎沸。黄婆丁老助威灵，撼动乾坤走神鬼。须臾战罢云雨收，种个玄珠在泥底。从此根芽渐长成，随时灌溉抱真精。十月脱胎吞入口，不觉凡身已有灵。此个事，世间稀，不是等閒人得知。夙世若无仙骨分，容易如何得遇之。得遇之，宜便炼，都缘光景急如箭。要取鱼时须结罾，莫待临渊空叹羡。闻君知药已多年，何不收心炼汞铅。休教烛被风吹灭，六道轮回莫怨天。近来世上人多诈，尽著布衣称道者。问他金木是何般，噤口无言如害哑。却去伏气与休粮，别有门庭道路长。君不见破迷歌里说，太乙含真法最良。莫怪言辞多狂劣，只教时人难鉴别。惟君心与我心同，方敢倾怀向君说。",
            "comment": ""
        },
        {
            "title": "西江月",
            "content": "我性入诸佛性，诸方佛性皆然。亭亭蟾影照寒泉。一月千潭普现。小则毫分莫识，大时遍满三千。高低不约信方圆。说甚短长深浅。",
            "comment": ""
        },
        {
            "title": "圆通",
            "content": "见了真空空不空，圆明何处不圆通。根尘心法都无物，妙用方知与物同。",
            "comment": ""
        },
        {
            "title": "绝句六十四首",
            "content": "嚥津纳气是人行，有药方能造化生。鼎内若无真种子，犹将水火煮空铛。",
            "comment": ""
        },
        {
            "title": "抱一",
            "content": "国富民安后，修成体属乾。凝神归妙道，抱一守丹田。去住浑无碍，升腾任自然。九年功满日，独步大罗仙。",
            "comment": ""
        },
        {
            "title": "七言四韵十六首",
            "content": "人人尽有长生药，自是愚迷枉摆抛。甘露降时天地合，黄芽生处坎离交。井蛙应谓无龙窟，篱鶠争知有凤巢。丹熟自然金满屋，何须寻草学烧茅。",
            "comment": ""
        },
        {
            "title": "绝句六十四首",
            "content": "虚心实腹义俱深，只为虚心要识心。莫若炼铅先实腹，且教守取满堂金。",
            "comment": ""
        },
        {
            "title": "绝句六十四首",
            "content": "坎电烹轟金水方，火发昆仑阴与阳。二物若还和合了，自然丹熟遍身香。",
            "comment": ""
        },
        {
            "title": "采珠歌",
            "content": "贫儿衣中珠，本自圆明好。不会自寻求，却数他人宝。数他宝，终无益，只是教君空费力。争如认取自家珍，价值黄金千万亿。此宝珠，光最大，遍照三千大千界。从来不解少分毫，刚被浮云为障碍。自从认得此摩尼，泡体空花谁更爱。佛珠还与我珠同，我性即归佛性海。珠非珠，海非海，坦然心量包法界。任你尘嚣满眼前，定慧圆明常自在。不是空，不是色，内外皎然无壅塞。六通神慧妙无穷，自利利他宁解极。见即了，万事毕，绝学无为度终日。怕兮如未兆婴儿，动止随缘无固必。不断妄，不修真，真妄之心总属尘。从来万法皆无相，无相之中有法身。法身即是天真佛，亦非人兮亦非物。浩然充塞天地间，只是希夷并恍惚。垢不染，光自明，无法不从心里生。心若不生法自灭，即知罪福本无形。无佛修，无法说，丈夫智见自然别。出言便作狮子鸣，不似野牛论生灭。",
            "comment": ""
        },
        {
            "title": "绝句六十四首",
            "content": "大药修之有易难，也知由我亦由天。若非积行施功德，动有群魔作障缘。",
            "comment": ""
        },
        {
            "title": "绝句六十四首",
            "content": "震龙汞自出离乡，兑虎铅生在坎方。二物总因儿产母，五行全要入中央。",
            "comment": ""
        },
        {
            "title": "绝句六十四首",
            "content": "天地盈虚自有时，审观消息始知机。由来庚甲申明令，杀尽三尸道可期。",
            "comment": ""
        },
        {
            "title": "西江月",
            "content": "人我众生寿者，宁分彼此高低。法身通照没吾伊。念念体分同异。见是何曾是是，闻非未必非非。往来诸用不相知。生死谁能碍你。",
            "comment": ""
        },
        {
            "title": "绝句六十四首",
            "content": "调和铅汞要成丹，大小无伤两国全。若问真铅是何物，蟾光终日照西川。",
            "comment": ""
        },
        {
            "title": "随他",
            "content": "万物纵横在目前，随他动静任哗欢。圆明定慧终无染，似水生莲莲自乾。",
            "comment": ""
        },
        {
            "title": "绝句",
            "content": "饶君了悟真如性，未免抛身却入身。何似更兼修大药，顿超无漏作真人。",
            "comment": ""
        },
        {
            "title": "绝句六十四首",
            "content": "用铅不得用凡铅，用了真铅也弃捐。此是用铅真妙诀，用铅不用是诚言。",
            "comment": ""
        },
        {
            "title": "绝句六十四首",
            "content": "日月三旬一遇逢，以时易日法神功。守城野战知凶吉，增得灵砂满鼎红。",
            "comment": ""
        },
        {
            "title": "满庭芳",
            "content": "真铁牛儿，形容丑恶，性刚偏好争驰。人人皆有，那角解牵骑。种就黄芽满院，更须用、神水浇之。宫里，若无此兽，安得似婴儿。乾坤真动静，生成家活，总赖於伊。饥餐虎髓，渴饮水银池。夜半牵车进火，霞光迸、海底腾辉。牧童笑，华池宴罢，乘个月明归。",
            "comment": ""
        },
        {
            "title": "炼铅火候",
            "content": "三十文爻七十武，二百六十分明数。首尾须教用武烹，中间文火温温煮。炉中炼出五彩光，赫赫一粒大如黍。将来掌上和壳吞，逍遥永作真仙侣。",
            "comment": ""
        },
        {
            "title": "七言四韵十六首",
            "content": "草木阴阳亦两齐，若还缺一不芳菲。初开缘叶阳先唱，次发红花阴后随。常道只斯为日用，真源返覆有谁知。报言学道诸君子，不识阴阳莫强嗤。",
            "comment": ""
        },
        {
            "title": "性地颂",
            "content": "佛性非同异，千灯共一光。增之宁解溢，减著且无伤。取舍皆为过，焚漂总不妨。见闻知觉法，无一可猜量。",
            "comment": ""
        },
        {
            "title": "绝句六十四首",
            "content": "不识阳精及主宾，知他那个是疏亲。房中空闭尾闾穴，悮杀阎浮多少人。",
            "comment": ""
        },
        {
            "title": "七言四韵十六首",
            "content": "要知产药川源处，只在西南是本乡。铅遇癸生须急采，金逢望远不堪尝。送归土釜牢封闭，次入流珠廝配当。药重一斤须二八，调停火候托阴阳。",
            "comment": ""
        },
        {
            "title": "七言四韵十六首",
            "content": "人生虽有百年期，寿夭穷通莫预知。昨日街头犹走马，今朝棺内已眠尸。妻财遗下非君有，罪业将行难自欺。大药不求争得遇，遇之不炼是愚痴。",
            "comment": ""
        },
        {
            "title": "绝句六十四首",
            "content": "西山白虎正猖狂，东海青龙不可当。两兽捉来令死斗，炼成一块紫金霜。",
            "comment": ""
        },
        {
            "title": "绝句六十四首",
            "content": "药逢气类方成象，道合希夷即自然。一粒金丹吞入腹，始知我命不由天。",
            "comment": ""
        },
        {
            "title": "绝句六十四首",
            "content": "始之有作无人见，及至无为众始知。但见无为为要道，岂知有作是根基。",
            "comment": ""
        },
        {
            "title": "西江月",
            "content": "鱼兔若还入手，自然忘却筌蹄。渡河筏子上天梯。到彼悉皆遗弃。未悟须凭言说，悟来言说皆非。虽然四句属无为。此等何须脱离。",
            "comment": ""
        },
        {
            "title": "西江月",
            "content": "欲了无生妙道，莫如自见真心。真心无相亦无音。清净法身只恁。此道非无外有，非中亦莫求寻。二边俱遣弃中心。见了名为上品。",
            "comment": ""
        },
        {
            "title": "七言四韵十六首",
            "content": "休炼三黄及四神，若寻众药便非真。阴阳得类归交感，二八相当自合亲。潭底日红阴怪灭，山头月白药苗新。时人要识真铅汞，不是凡砂及水银。",
            "comment": ""
        },
        {
            "title": "即心是佛颂",
            "content": "佛即心兮心即佛，心佛从来皆妄物。若知无佛复无心，始是真如法身佛。法身佛，没模样，一颗圆光含万象。无体之体即真体，无相之相即实相。非色非空非不空，不动不静不来往。无异无同无有无，难取难舍难听望。内外圆通到处通，一佛国在一沙中。一粒沙含大千界，一个身心万个同。知之须会无心法，不染不滞为净业。善恶千端无所为，便是南无及迦叶。",
            "comment": ""
        },
        {
            "title": "绝句",
            "content": "鉴形闭气思神法，初出艰难后坦途。倏忽虽能游万国，奈何弃旧却移居。",
            "comment": ""
        },
        {
            "title": "绝句六十四首",
            "content": "了了心猿方寸机，三千功行与天齐。自然有鼎烹龙虎，何必担家恋子妻。",
            "comment": ""
        },
        {
            "title": "性地颂",
            "content": "视之不可见其形，及至呼之又却应。莫道此声如谷响，若还无谷有何声。",
            "comment": ""
        },
        {
            "title": "绝句六十四首",
            "content": "须将死户为生户，莫执生门号死门。若会杀机明返覆，始知害里却生恩。",
            "comment": ""
        },
        {
            "title": "绝句六十四首",
            "content": "三才相盗食其时，此是神仙道德机。万化既安诸虑息，百骸俱理证无为。",
            "comment": ""
        },
        {
            "title": "七言四韵十六首",
            "content": "学仙须是学天仙，惟有金丹最的端。二物会时情性合，五行全处虎龙蟠。本因戊己为媒聘，遂使夫妻镇合欢。只候功成朝北阙，九霞光里驾祥鸾。",
            "comment": ""
        },
        {
            "title": "绝句六十四首",
            "content": "万物芸芸各返根，返根复命即长存。知常返本人难会，妄作招凶众所闻。",
            "comment": ""
        },
        {
            "title": "绝句六十四首",
            "content": "一阳才动作丹时，铅鼎温温照幌帷。受气之初容易识，抽添运用且防危。",
            "comment": ""
        },
        {
            "title": "绝句六十四首",
            "content": "玄牝之门世罕知，休将口鼻妄施为。饶君吐纳经千载，争得金乌搦兔儿。",
            "comment": ""
        },
        {
            "title": "性地颂",
            "content": "求生本自无生，畏灭何曾暂灭。眼见不如耳见，口说争如鼻说。",
            "comment": ""
        },
        {
            "title": "绝句六十四首",
            "content": "修行混俗且和光，圆即圆兮方即方。显晦逆从人莫测，教人争得见行藏。",
            "comment": ""
        },
        {
            "title": "七言四韵十六首",
            "content": "好把真铅著意寻，莫教容易度光阴。但将地魄擒朱汞，自有天魂制水金。可谓道高龙虎伏，堪言德重鬼神钦。已知永寿齐天地，烦恼无由更上心。",
            "comment": ""
        },
        {
            "title": "绝句六十四首",
            "content": "未炼还丹莫入山，山中内外尽非铅。此般至宝家家有，自是愚人识不全。",
            "comment": ""
        },
        {
            "title": "西江月",
            "content": "若要真铅留汞，亲中不离家臣。木金间隔会无因。须仗媒人勾引。本性爱金顺义，金情恋木慈仁。相吞相陷却相亲。始觉男儿有孕。",
            "comment": ""
        },
        {
            "title": "见物便见心",
            "content": "见物便见心，无物心不现。十方通塞中，真心无不遍。若生知识解，却成颠倒见。睹境能无心，始见菩提面。",
            "comment": ""
        },
        {
            "title": "西江月",
            "content": "本自无生无灭，强将生灭区分。只如罪福亦何根。妙体何曾增损。我有一轮明镜，从来只为蒙分。今朝磨莹照乾坤。万象超然难隐。",
            "comment": ""
        },
        {
            "title": "绝句六十四首",
            "content": "长男乍饮西方水，少女初开北地花。若使青娥相见后，一时关锁住黄家。",
            "comment": ""
        },
        {
            "title": "绝句六十四首",
            "content": "先且观天明五贼，次须察地以安民。民安国富方求战，战罢方能见圣君。",
            "comment": ""
        },
        {
            "title": "无罪福",
            "content": "终日行不曾行，终日坐何曾坐。修善不成功德，造恶元无罪过。时人若未明心，莫执此言乱做。死后须见阎王，难免镬汤碓磨。",
            "comment": ""
        },
        {
            "title": "解佩令",
            "content": "修行之士，功勤不小。识五行、逆顺颠倒。妙理玄玄，玉炉中、龙蟠虎踞，金鼎内、炼成至宝。阳神雕体，杳杳冥冥，刹那间、游遍三岛。出入纯熟，按捺住、别寻玄妙。合真空，太虚是了。",
            "comment": ""
        },
        {
            "title": "七言四韵十六首",
            "content": "黄芽白雪不难寻，达者须凭德行深。四象五行全藉土，三元八卦岂离壬。炼成灵质人难识，消尽阴魔鬼莫侵。欲向人间留秘诀，未闻一个是知音。",
            "comment": ""
        },
        {
            "title": "性地颂",
            "content": "如来妙体遍河沙，万象森罗无障遮。会得圆通真法眼，始知三界是吾家。",
            "comment": ""
        },
        {
            "title": "绝句六十四首",
            "content": "赤龙黑虎各西东，四象交加戊己中。复姤自兹能运用，金丹谁道不成功。",
            "comment": ""
        },
        {
            "title": "西江月",
            "content": "妄想不须强灭，真如何必希求。本源自性佛齐修。迷悟岂拘先後。悟则刹那成佛。迷则万劫沦流。若能一念契真修。灭尽恒沙罪垢。",
            "comment": ""
        },
        {
            "title": "绝句六十四首",
            "content": "祸福由来互倚伏，还如影响相随逐。若能转此生杀机，返掌之间灾变福。",
            "comment": ""
        },
        {
            "title": "绝句六十四首",
            "content": "阴符宝字逾三百，道德灵文止五千。今古上仙无限数，尽於此处达真诠。",
            "comment": ""
        },
        {
            "title": "绝句六十四首",
            "content": "华池饮罢月凝辉，跨个金龙访紫微。从此众仙相识后，海潮陵谷任迁移。",
            "comment": ""
        },
        {
            "title": "西江月",
            "content": "白虎首经至宝，华池神水真金。故知上善利源深。不比寻常药品。若要修成九转，先须炼己持心。依时采取定浮沈。进火须防危甚。",
            "comment": ""
        },
        {
            "title": "西江月",
            "content": "善恶一时妄念，荣枯都不关心。晦明隐显任浮沈。随分肌餐渴饮。神静湛然常寂，不妨坐卧歌吟。一池秋水碧仍深。风动鱼惊尽任。",
            "comment": ""
        },
        {
            "title": "绝句六十四首",
            "content": "黑中有白为丹母，雄里藏雌是圣胎。太一在炉宜守慎，三田聚宝应三台。",
            "comment": ""
        },
        {
            "title": "绝句六十四首",
            "content": "卦中设象本仪形，得象忘言意自明。后世迷徒惟泥象，却行卦炁望飞升。",
            "comment": ""
        },
        {
            "title": "七言四韵十六首",
            "content": "三五一都三个字，古今明者实然稀。东三南二同成五，北一西方四共之。戊己自居生数五，三家相见结婴儿。婴儿是一含真炁，十月胎圆入圣基。",
            "comment": ""
        },
        {
            "title": "西江月",
            "content": "此道至神至圣，忧君分薄难消。调和铅汞不终朝。早睹玄珠形兆。志士若能修炼，何妨在市居朝。工夫容易药非遥。说破人须失笑。",
            "comment": ""
        },
        {
            "title": "绝句六十四首",
            "content": "取将坎位中心实，点化离宫腹里阴。从此变成乾健体，潜藏飞跃尽由心。",
            "comment": ""
        }
    ]
}