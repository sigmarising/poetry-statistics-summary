{
    "dynasty": "宋",
    "author": "钱闻诗",
    "poems": [
        {
            "title": "明月泉",
            "content": "团圆一井为谁开，夜夜东隅月色来。酿得新醅饮佳客，分明蟾影浸金杯。",
            "comment": ""
        },
        {
            "title": "神林浦庙",
            "content": "庙奉神龙乐施钱，薛君矫首亦行天。为霖遍泽一千里，感梦忽符三十年。盘馔勤勤祷祠客，桅樯戢戢待风船。我来三酹谢休德，馥郁金炉沉水烟。",
            "comment": ""
        },
        {
            "title": "落星寺",
            "content": "望中呈一点，晃若出云躔。陨石是何宿，到江知几年。钟声昏晓屿，帆影去来船。此景分河汉，有槎须问天。",
            "comment": ""
        },
        {
            "title": "大夫松",
            "content": "秦皇昔上上霄峰，正恐行行憩此松。莫道大夫惟爵五，误恩疑更有加封。",
            "comment": ""
        },
        {
            "title": "万杉",
            "content": "嗟乎老子启精蓝，树下藤萝手自芟。遗爱不教终断绝，山前山后长新杉。",
            "comment": ""
        },
        {
            "title": "次韵云岫",
            "content": "超然物外一身行，野鹤孤云寄此生。蓬户昼关春色暗，松窗夜敞月华明。蒙蒙山影暝将晓，款款溪声雨欲晴。曾识山南云岫隐，方知宠辱莫吾惊。",
            "comment": ""
        },
        {
            "title": "湖舟",
            "content": "一岛如蓬江面浮，行人遥指是湖舟。寂无樯橹舣沙岸，宁怕风涛不测忧。",
            "comment": ""
        },
        {
            "title": "天门",
            "content": "两岫如门久不关，皆言此路出麈寰。山人笑道谁曾到，只有烟云空往还。",
            "comment": ""
        },
        {
            "title": "凤凰山",
            "content": "凤兮未至德非衰，端为漫山水去迟。翠竹成阴有新实，与君朝夕看来仪。",
            "comment": ""
        },
        {
            "title": "鹤鸣峰",
            "content": "一峰崷崒插长空，云树烟萝气蔚葱。洞府幽深无鸟雀，只闻仙鹤唳松风。",
            "comment": ""
        },
        {
            "title": "杏坛",
            "content": "真人升去寂无音，徒指空坛说杏林。讲道虽非夫子惠，此心还是爱人心。",
            "comment": ""
        },
        {
            "title": "滴滴泉",
            "content": "不同瀑布泻千山，数滴空余坎井间。端是龙神閟珠味，故教滴滴与人悭。",
            "comment": ""
        },
        {
            "title": "醉书陈推官小阁",
            "content": "五老来来西洛山，三江去接东溟水。如何尽会此会前，一引双眸千万里。",
            "comment": ""
        },
        {
            "title": "再荣桧",
            "content": "老桧中枯岁月深，外包一余自成阴。能于个里知消息，不怕生身有死心。",
            "comment": ""
        },
        {
            "title": "耶舍塔",
            "content": "耶吉浮屠愿力深，特烹生铁铸高岑。永教遐迩观瞻者，尽发如来菩萨心。",
            "comment": ""
        },
        {
            "title": "虚白馆",
            "content": "双溪飞溜出三峰，后有幽岩虎啸风。绝景要知虚白处，洞天别在一壶。",
            "comment": ""
        },
        {
            "title": "瀑布",
            "content": "河汉遥分一派轻，望中渺渺白蛇形。谁教来自半天上，穿破千寻碧玉屏。",
            "comment": ""
        },
        {
            "title": "龙穴",
            "content": "丁君神灵斡天枢，一叱二龙遗戏珠。龙来求珠珠不与，吐下腥涎满庭宇。僧繇画柱真龙形，有龙来鬭风雷鸣。君篆灵符才入铁，龙走今存去时穴。予问此穴奚出龙，羽衣谓穴龙潭通。",
            "comment": ""
        },
        {
            "title": "相思桥",
            "content": "道术相忘过眼休，要将此意味庄周。桥边莫起相思念，恐使游人错路头。",
            "comment": ""
        },
        {
            "title": "折桂新亭",
            "content": "面对三江背五峰，一亭屹屹睨其中。蓬莱弱水眼前是，不必思航大海东。",
            "comment": ""
        },
        {
            "title": "文殊台",
            "content": "五台山里现文殊，人指此台名似虚。正马东峰有狮子，恐曾高跨入匡庐。",
            "comment": ""
        },
        {
            "title": "贞元杉",
            "content": "鹤去凄然一古杉，傲霜凌雪几年间。若非一种灵根异，安得青青不改颜。",
            "comment": ""
        },
        {
            "title": "狮子峰",
            "content": "文殊心死冷如灰，何日乘骑下宝台。自得雄名威万古，更无一兽下山来。",
            "comment": ""
        },
        {
            "title": "爱莲堂",
            "content": "懿哉周濂溪，昔揽星江符。四时花卉多，独以莲自娱。公见太极初，学业周孔徒。如何心清净，爱与释氏俱。理是吾即尔，理非尔异吾。理与爱适同，彼释我自儒。只疑牡丹时，贵客笑我愚。又恐菊花开，隐士斥我迂。彼此一是非，能问庄生无。坐看万朵红，翠盖争相扶，晚凉微雨来，乱落明月珠。",
            "comment": ""
        },
        {
            "title": "马尾泉",
            "content": "短流色白灿瑶光，穿破山腰一株苍。多少游人来又去，从教袖里有鞭长。",
            "comment": ""
        },
        {
            "title": "题米元晖万里长江图",
            "content": "太湖水入霅溪寒，叠嶂连山几万般。此景古今无尽藏，总归懒拙一毫端。",
            "comment": ""
        },
        {
            "title": "彭蠡门",
            "content": "何事何年敝此门，望中白浪涌山根。不知阳鸟攸居处，日落风高万橹奔。",
            "comment": ""
        },
        {
            "title": "登云锦阁有感",
            "content": "五老峰前一醉休，长空目断水云浮。要将心地同山色，莫放烟岚翳上头。",
            "comment": ""
        },
        {
            "title": "仙居洞",
            "content": "仙客神人几度行，环山岌页似重城。有门不掩寒溪月，终日水流无尽声。",
            "comment": ""
        },
        {
            "title": "二双莲",
            "content": "气和高厚格，珍符开地脉。匪禾匪禽鱼，连枝比目翮。要先净客呈，双双满阡陌。今秋合穟禾，来春两岐麦。",
            "comment": ""
        },
        {
            "title": "卧龙潭",
            "content": "山分巧石叠玲珑，烟幕云屏閟几重。有竹参天长鳞角，欲陪高卧碧潭龙。",
            "comment": ""
        },
        {
            "title": "鸾溪",
            "content": "一溪高占翠嶙间，终日寒泉自往还。要看仪仪同类舞，惜乎不接凤凰山。",
            "comment": ""
        },
        {
            "title": "叠石庵",
            "content": "行行叠石正新秋，山气清凉老火收。云出半天三五岫，江横一水万千洲。少休官里文书冗，且向仙家洞府游。白浪卷空澜蠡岸，望中数点是归舟。",
            "comment": ""
        },
        {
            "title": "云锦阁",
            "content": "引目遥空碧玉屏，清风入座冷无尘。斗傍句得一仙客，昴入名存五老人。云雾散收无限意，林峦生落几番新。庐山景物绝天下，盍倒尊罍醉坐宾。",
            "comment": ""
        },
        {
            "title": "漱玉亭",
            "content": "有龙衔水下层霄，俯视浮屠漱海潮。净倚栏干清耳目，笙篁声里落琼瑶。",
            "comment": ""
        },
        {
            "title": "三峡桥",
            "content": "生平有志在山水，得绂此邦非偶尔。行行白鹿书院来，小舆竹迳松阴里。轻雷急鼓山前闻，飞梁截截水下喷。有如蛟龙卷沧海，怒气直欲山前吞。劝客倚栏同把盏，低头千夫眩双眼。自非建始决金堤，端是晋阳彻三板。手摩题石苔藓斑，驻看未饱不忍还。谁能挽之出庐山，一洗尘俗清人间。",
            "comment": ""
        },
        {
            "title": "归去来馆",
            "content": "来兮归去拂尘缨，引目家山一日程。柳菊知归应改色，稚儿门候仆欢迎。",
            "comment": ""
        },
        {
            "title": "虎迹",
            "content": "渊明与虎两相忘，虎至渊明在醉乡。一啸风生下山去，依然爪迹枕痕傍。",
            "comment": ""
        },
        {
            "title": "上霄峰",
            "content": "杰出羌庐信不凡，一峰高入白云间。秦皇不解升霄去，留得空名与此山。",
            "comment": ""
        },
        {
            "title": "甜苦笋",
            "content": "先生仙去拥霓旌，数宇犹存简寂名。还向个中真得味，从教甜苦笋边生。",
            "comment": ""
        },
        {
            "title": "卧龙潭",
            "content": "长空匹练曳千林，来自幽岩几万寻。寄语神龙无久卧，为嗔虐魃起为霖。",
            "comment": ""
        },
        {
            "title": "佚老亭",
            "content": "胶胶朝路七书考，请绂星江恨不早。昔诧庐山心未然，今见庐山真是好。子卜子家庐山傍，庞眉鹤发商山皓。老而欲佚不得佚，此佚由来锡穹昊。江声山色纷亭前，溢架诗书对花草。心闲日月自舒长，此身到处蓬莱岛。不妨留客醉幕天，浩歌大笑尊罍倒。寄言五峰盍定交，伴此一翁呼六老。",
            "comment": ""
        },
        {
            "title": "二双莲",
            "content": "薰风吹莲塘，灼灼万朵芳。中有并蒂出，翠幄眠鸳鸯。二桥鬌云鬟，新浴香汗凉。老夫奚致哉，乃郡丰年祥。",
            "comment": ""
        },
        {
            "title": "白鹿洞书院",
            "content": "锡名有旨感皇明，百载荒基一日营。白鹿虽无归洞迹，青衿犹有读书声。尘中讲贯似难入，静里工夫终易成。孕出庐山真秀气，宁复渭钓与莘耕。",
            "comment": ""
        },
        {
            "title": "登云锦阁有感",
            "content": "云锦同梯得旧游，旋供帘月泛琼瓯。莫言官事兼私事，五老峰前一醉休。",
            "comment": ""
        },
        {
            "title": "射亭",
            "content": "射圃亭开郡治东，栾城二咏纪元丰。品题一出大儒笔，观者于今矍相同。",
            "comment": ""
        },
        {
            "title": "鹅池",
            "content": "逸少江州刺史归，鸾溪溪上穴方池。此时鶂鶂已堪玩，不待山阴道士遗。",
            "comment": ""
        },
        {
            "title": "玉渊亭",
            "content": "路入栖贤步转东，望中天末有云从。不缘白石渊名玉，只为渊深有玉龙。",
            "comment": ""
        },
        {
            "title": "小阁",
            "content": "凄凉一阁睨高空，倚槛幽奇景莫穷。好是山腰抱松桧，一屏玉琢白云中。",
            "comment": ""
        },
        {
            "title": "登云锦阁有感",
            "content": "莫放烟岚翳上头，穷通皆乐我何忧。眼前有景且欢醉，百岁光阴水上沤。",
            "comment": ""
        },
        {
            "title": "白龟池",
            "content": "僧义来庵穴一池，皆言池下有灵龟。色如玉白隐难见，那使武昌人得之。",
            "comment": ""
        },
        {
            "title": "朝斗石",
            "content": "先生礼半望乾门，拜石千年今尚存。料得一心存七曜，四时同运紫微垣。",
            "comment": ""
        },
        {
            "title": "句",
            "content": "今君试看锡山碑，天下何泉居第一。",
            "comment": ""
        },
        {
            "title": "折桂庵",
            "content": "李君馆此举明经，仕显声销岂足荣。树有菩提僧不命，却将折桂榜阉名。",
            "comment": ""
        },
        {
            "title": "严陵钓台",
            "content": "无复尘劳梦，犹蒙故旧知。宁辞万钟禄，不负一纶丝。",
            "comment": ""
        }
    ]
}