{
    "dynasty": "宋",
    "author": "陈岘",
    "poems": [
        {
            "title": "全州观风楼",
            "content": "江源发蛮荒，来与湘灌遇。交流趋城隅，清映日东注。群山半楚越，驰骤若竞赴。谯门百步南，楼堞此雄踞。观风久标名，栋宇初改故。极目渺塞岭，蔚起矗云雾。千里耸翠碧，众水横练素。古寺带林薄，渔艇依野渡。村墟互隐见，风烟自朝暮。东西亘井络，碁分杂营戍。偶值丰登年，乐此保生聚。秋风黄花天，良集盛簪屨。肴觞固匪虔，藉此山水具。登临方兴深，诸君幸少驻。",
            "comment": ""
        },
        {
            "title": "楚南伟观楼",
            "content": "平生足迹穷遐陬，一麾更守湖湘州。西接悬崖五溪曲，南望渺极苍梧愁。天涯牢落孰慰意，千嶂倒影三江流。千里脉络兹要会，意趣端与江山投。群峰四绕立碧玉，带映林薄如雕锼。虯蟠虎骤互起伏，天作地涌非凡俦。郊村依约半洲渚，远明天际来归舟。湖南素号清绝地，一旦呈露疑神谋。作成英奇易旧观，俗化远与邹鲁侔。寄语后来无泯没，共保佳致传千秋。",
            "comment": ""
        },
        {
            "title": "郡圃依绿亭",
            "content": "修林平沼久荒埃，招领春风一笑回。扫净莓苔分径岸，剩添桃李结亭台。时因休吏文书了，忽作閒人杖屡来。待与邦人同醉乐，一樽何惜少徘徊。",
            "comment": ""
        },
        {
            "title": "全州礲岩",
            "content": "泉流萦带戛冰玉，石壁深窈寒侵衣。开凿应劳造化力，窟宅如待灵仙归。",
            "comment": ""
        },
        {
            "title": "雨中偶成",
            "content": "雨声春不绝，绿涨与池平。久摘花犹好，新锄草又生。闭门惟我独，终日断人行。对酒还忧病，裁诗强遣情。",
            "comment": ""
        },
        {
            "title": "宿董山寺",
            "content": "送客联镳归，得得招提宿。晚渡沧江口，路入青山曲。突兀忽在眼，一洗奔驰俗。然灯遽呼酒，僧留供野蔌。林高上明月，谈声响空谷。坐久夜益深，同来或鼾熟。明朝返城郭，此兴真可录。",
            "comment": ""
        },
        {
            "title": "舟次鄂州",
            "content": "蜀江来滚滚，楚望意悠悠。洗气高情晓，新寒带晚秋。关山方北顾，烟火又南楼。蓬鬓天涯客，萧然一叶舟。",
            "comment": ""
        },
        {
            "title": "饮翁常之宅分韵得友字",
            "content": "杖屨随春风，邂逅得良友。行行西域道，触目尽花柳。还步过苑茨，交欢亦何有。东邻颇好事，邀我意良厚。南窗竹风凉，更命新醅酒。巴醉何足辞，期此百年久。",
            "comment": ""
        },
        {
            "title": "龙隐岩",
            "content": "烟萝深锁非凡境，泉石相逢似故人。归认落花犹恐误，天风为我隔嚣尘。",
            "comment": ""
        }
    ]
}