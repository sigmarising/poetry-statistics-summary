{
    "dynasty": "宋",
    "author": "陈庚",
    "poems": [
        {
            "title": "谢友人惠犀皮胡瓶",
            "content": "灵犀鳞甲鸱夷腹，块土能奇诧善埏。器似虞陶知不窳，规同庄埴巧成圆。雕镌尚喜兼文质，空洞只堪容圣贤。於一器中求不器，愿珍嘉惠比韦弦。",
            "comment": ""
        },
        {
            "title": "輓赵秋晓",
            "content": "取友惭何益，论昏不厌贫。亦公自为德，而我竟奚因。事巧缘何浅，言深死已濒。枕边呼别意，生死见情真。",
            "comment": ""
        },
        {
            "title": "輓赵秋晓",
            "content": "泮水题名记，灵光独此翁。褎衣雋曼倩，折角郭林宗。湖海襟期别，风涛患难同。斯人宁复得，些罢涕无从。",
            "comment": ""
        },
        {
            "title": "輓赵秋晓",
            "content": "客至支筇出，俱云步履强。礼犹尚筋力，病忍谓膏肓。此别终千古，相陪苦一霜。萧萧亭畔柳，回首重凄凉。",
            "comment": ""
        }
    ]
}