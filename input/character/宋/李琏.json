{
    "dynasty": "宋",
    "author": "李琏",
    "poems": [
        {
            "title": "题金陵杂兴诗后十八首",
            "content": "孙帝陵傍水最悲，蒋侯庙下月下迟。夜深客子心惊恐，猿挂南朝枫树枝。",
            "comment": ""
        },
        {
            "title": "题金陵杂兴诗后十八首",
            "content": "长干小妇学吹箫，楼外闲风弄翠条。近得广陵消息未，暮潮已过赤栏桥。",
            "comment": ""
        },
        {
            "title": "题金陵杂兴诗后十八首",
            "content": "夜过江左从鸾旗，从此灵君著汉衣。春到阴山花似雪，望乡台上鹧鸪飞。",
            "comment": ""
        },
        {
            "title": "题金陵杂兴诗后十八首",
            "content": "司马家儿持酒杯，天星下吸亦佳哉。恨渠不便傚牛饮，那得孟津师旅来。",
            "comment": ""
        },
        {
            "title": "题金陵杂兴诗后十八首",
            "content": "滟滟江波绿更肥，苍烟中有狎鸥飞。当年神武今何在，老却遗民更不归。",
            "comment": ""
        },
        {
            "title": "题金陵杂兴诗后十八首",
            "content": "阴山侧畔月如霜，不为吟猿断杀肠。折得橙花无处赏，带枝分与棹船郎。",
            "comment": ""
        },
        {
            "title": "题金陵杂兴诗后十八首",
            "content": "暮雨潇潇郎不归，樽前谁忆旧歌词。望夫乌臼浓于染，叶叶惊秋恨欲飞。",
            "comment": ""
        },
        {
            "title": "题金陵杂兴诗后十八首",
            "content": "细竹千竿殿影斜，龙颜曾此著袈裟。寺楼杳杳钟声过，疑有宫娥出晚花。",
            "comment": ""
        },
        {
            "title": "题金陵杂兴诗后十八首",
            "content": "愁看幕府夕阳边，那更鸡笼在目前。跋扈飞扬只如此，登高安得不酸然。",
            "comment": ""
        },
        {
            "title": "题金陵杂兴诗后十八首",
            "content": "梁家天子抱琵琶，泪洒华林御苑花。今日闻韶无处所，雁烟蛩雨属他家。",
            "comment": ""
        },
        {
            "title": "题金陵杂兴诗后十八首",
            "content": "相君息女小乘僧，身向西天佛律行。三尺戒坛秋色紧，个中蝼蚁亦长生。",
            "comment": ""
        },
        {
            "title": "题金陵杂兴诗后十八首",
            "content": "池边石是南朝石，绿梁苔花亦可怜。今日波平人事变，白鱼犹自跃天泉。",
            "comment": ""
        },
        {
            "title": "题金陵杂兴诗后十八首",
            "content": "南门点检旧行踪，最苦人人认得侬。羞涩面皮无处著，横拖山屐过青松。",
            "comment": ""
        },
        {
            "title": "题金陵杂兴诗后十八首",
            "content": "云杪荧荧一塔灯，觉皇舍利宝烟凝。山门推上三更月，似照前朝礼拜僧。",
            "comment": ""
        },
        {
            "title": "题金陵杂兴诗后十八首",
            "content": "江水无情碧草春，北朝留住老词臣。子规啼上青枫树，为尔离乡去国人。",
            "comment": ""
        },
        {
            "title": "题金陵杂兴诗后十八首",
            "content": "离离禾黍已难言，空觅枫林与菜园。瓦屋半间非辱井，经幢两个即升元。",
            "comment": ""
        },
        {
            "title": "题金陵杂兴诗后十八首",
            "content": "南轩隐约夜声微，独咏齐梁绮靡诗。鬼火对山青焰短，依稀忆得独眠时。",
            "comment": ""
        },
        {
            "title": "题金陵杂兴诗后十八首",
            "content": "花开似污天衣血，雨过重闻御案香。最恨寺奴隳太极，预先夺我画梅梁。",
            "comment": ""
        }
    ]
}