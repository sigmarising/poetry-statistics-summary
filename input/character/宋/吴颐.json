{
    "dynasty": "宋",
    "author": "吴颐",
    "poems": [
        {
            "title": "月石",
            "content": "嫦娥促轻车，翩翩下瑶城。穷幽得灵山，意欲家平生。隳石拟素魄，神功夜无声。佳桂愿托根，老兔祈偕行。上帝闻之怒，地只夺我睛。交诏责其归，命驾涕以横。事往千古后，殷勤有馀情。夜半纤云收，回光对两盈。",
            "comment": ""
        },
        {
            "title": "次邦宪宣德红梅诗韵",
            "content": "留情赋咏尽闻人，似得吴姬为执巾。蝶翅稍应容辨色，桃腮无复敢娇春。似嫌素艳同姑射，着意新妆学太真。栽近华堂歌舞地，未容车马送纤尘。",
            "comment": ""
        },
        {
            "title": "闻寓舍之侧花盛开口占绝句",
            "content": "冶城西北似村家，每共寻春到日斜。闻说春来花更好，为怜无伴懒看花。",
            "comment": ""
        },
        {
            "title": "效孟浩然体寄呈邦宪明府",
            "content": "缪致栖鸾叹，频烦荐鹗书。未能抛斗米，岂不爱吾庐。与世多乖迕，论才信阔疏。故人应笑我，早晚遂归欤。",
            "comment": ""
        },
        {
            "title": "次邦宪宣德红梅诗韵",
            "content": "攀条弄蕊苎罗人，半軃金翘笑整巾。惯见冰肌斜映月，似惊酒面暗生春。诗翁思苦饶先醉，画史愁多恐失真。寄语东风为披拂，莫教容易惹芳尘。",
            "comment": ""
        },
        {
            "title": "次邦宪宣德红梅诗韵",
            "content": "年来恼乱探花人，裂尽陶公漉酒巾。傅粉早工欺白雪，施朱更欲媚阳春。衣冠未怪多侪俗，花木无情亦丧真。他日和羹何所赖，纷纷行见满前尘。",
            "comment": ""
        },
        {
            "title": "次邦宪宣德红梅诗韵",
            "content": "绝品花逢绝俗人，吟看屡倒接{上四下离}巾。剸烦自昔多馀刃，痛饮于今莫负春。喜事擅名虽有素，屡空此语恐非真。典衣贳酒犹非恶，醉任清歌落暗尘。",
            "comment": ""
        },
        {
            "title": "别后再用前韵寄呈明府",
            "content": "所困每患失其亲，白首甘为未遇人。饥目屡常昏皂白，晨炊何敢问新陈。强颜愧我犹初仕，策足如君即要津。惜别夜阑重款晤，交情终始暖於春。",
            "comment": ""
        },
        {
            "title": "过赤石湖有感寄献荆公",
            "content": "重湖远映日无光，两桨行舟类堵墙。向此柂工犹恐惧，更堪风驭出苍惶。虽知行止悬於命，长离忧虞亦可伤。白首何时裕儋石，从容丈室问空王。",
            "comment": ""
        },
        {
            "title": "出历坪铺",
            "content": "从来年少怯春寒，老大那堪行路难。已去邮亭重下马，少须朝日暖征鞍。",
            "comment": ""
        },
        {
            "title": "酥花韵",
            "content": "玉指纤纤出后房，似矜随意得奇芳。只愁暖律争先落，赖有凝脂可旋妆。近比含饴知有味，不须嚼蕊自闻香。未应力欲争春巧，喜士深心庶可将。",
            "comment": ""
        },
        {
            "title": "江村",
            "content": "前村笑语近黄昏，独向江头望故园。漂泊每怜归去晚，儿童各自解方言。",
            "comment": ""
        },
        {
            "title": "闻寓舍之侧花盛开口占绝句",
            "content": "君嫌无伴懒看花，我向花时更忆家。欲趁芙蓉同一醉，秋江好为送归槎。",
            "comment": ""
        },
        {
            "title": "明逸宣义披仙馆",
            "content": "仙境清闲识者稀，几人来此学幽栖。红泉瑶草春长在，流水桃花路弗迷。丹气犹涵阶下井，遗踪难认壁间题。只怜星石今无恙，夜夜寒光北斗齐。",
            "comment": ""
        },
        {
            "title": "明逸宣义披仙馆",
            "content": "弟兄相踵上青冥，遗迹空馀压郡城。似惜高风久零落，故开华馆面峥嵘。楼台宛转明朝日，图史纷披照短檠。疑有双凫求紫府，檐间时送步虚声。",
            "comment": ""
        },
        {
            "title": "次邦宪宣德红梅诗韵",
            "content": "玉骨冰肌冷照人，匀红轻浥绛罗巾。更无凡木能争艳，定向壶中别得春。久稔新诗能写物，须知樽酒可藏真。寄声闭户英夫子，体取居尘不染尘。",
            "comment": ""
        }
    ]
}