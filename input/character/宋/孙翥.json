{
    "dynasty": "宋",
    "author": "孙翥",
    "poems": [
        {
            "title": "裴公亭二首",
            "content": "太行王屋群峰上，秦晋关河望处分。猿鹤几年怀旧隐，乾坤百战重儒勋。龙归洞府暮将雨，僧过浮桥晓度云。万里中原无事日，不妨尊酒细论文。",
            "comment": ""
        },
        {
            "title": "裴公亭二首",
            "content": "风有亭台月有池，春深猿鹤喜追随。水从王屋泉初旺，山过秦关势欲危。仙乐静依林鸟奏，浮云轻伴海鸥迟。斜阳不尽登临兴，远树微茫入酒旗。",
            "comment": ""
        },
        {
            "title": "春日游盘谷",
            "content": "旌斾朝驱入翠微，东风闲访故山薇。金龟换酒留僧住，白鹤穿云伴客归。月影坐移栖凤竹，泉声静绕钓鱼矶。中原那似开元日，得学巢由远是非。",
            "comment": ""
        }
    ]
}