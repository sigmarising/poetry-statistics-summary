{
    "dynasty": "宋",
    "author": "诸葛赓",
    "poems": [
        {
            "title": "秋日得王介甫书",
            "content": "数亩池塘一小亭，從容书札户常扃。间开松菊花三径，时贮葠苓酒一瓶。望去春痕青到水，飞来凫羽白边汀。是谁日落吹长啸，犹有行人不忍听。",
            "comment": ""
        },
        {
            "title": "归休亭",
            "content": "日影初升竹半高，一天晴色读离骚。凭栏对客浮樽斝，隔水听人正桔槔。拂去梁尘饯乳燕，扫归松栗煮秋涛。柴门正对青青柳，浪说新诗欲拟陶。",
            "comment": ""
        },
        {
            "title": "偈",
            "content": "上天下地极高深，纪化无踪何处寻。山静白云归洞口，水清明月落波心。",
            "comment": ""
        },
        {
            "title": "归休亭",
            "content": "水国微茫境不凡，箨冠萝带芰荷衫。云归洞口鹿常卧，叶落巢门鸟自衔。采药道人过峭壁，汲泉童子下层岩。名山书卷封题处，多少烟霞护玉函。",
            "comment": ""
        },
        {
            "title": "归休亭",
            "content": "小筑危亭聚石淙，清溪环绕不通江。栽成傲骨梅千树，呼出栖云鹤一双。垂钓艇乘新涨水，摊书光借夕阳窗。动名事事皆堪避，祇有诗情未肯降。",
            "comment": ""
        },
        {
            "title": "乞休得旨谢恩",
            "content": "三疏陈情始放归，萧萧白发解朝衣。未营别业王官谷，先驾扁舟严子矶。视草龙螭犹眷恋，还家鸥鹭自光辉。老臣恩遇知何极，梦到天门觐紫薇。",
            "comment": ""
        }
    ]
}