{
    "dynasty": "宋",
    "author": "陈洙",
    "poems": [
        {
            "title": "寄唐子方殿院",
            "content": "子方簪笔侍丹墀，忧国忘家世所知。三谏未终先窜逐，一身虽贱系安危。火中圭璧含真彩，雪外杉松挺直枝。荆楚秋风共谁语，劝君频访贾生祠。",
            "comment": ""
        },
        {
            "title": "吴耿先生还北山旧居",
            "content": "苍浪两鬓斑，尽意六经间。有术佐明主，无官归故山。钓台春水碧，吟榭暮云闲。见说还家后，重将旧史删。",
            "comment": ""
        },
        {
            "title": "书御史台壁",
            "content": "清朝无事谏书疏，窃禄经年卧直庐。惆怅平生不如梦，春来三度到溪居。",
            "comment": ""
        },
        {
            "title": "靖安寺",
            "content": "处士亡来二百年，故居牢落变祗园。诗名长共江山在，冤气尚磨星斗昏。台榭几人留好句，渔樵何处问曾孙。昔时泉石生涯地，日暮寒云绕寺门。",
            "comment": ""
        },
        {
            "title": "游云际山",
            "content": "清晓扪萝踏岭云，寒风飞溜湿衣巾。上攀霄汉无多地，直视城闉几点尘。古木半阴藏宿雾，山禽相语厌游人。明年更补闽中吏，来看桃花烂漫春。",
            "comment": ""
        }
    ]
}