{
    "dynasty": "宋",
    "author": "释法泰",
    "poems": [
        {
            "title": "颂古四十四首",
            "content": "生无所生，死无所死。风动尘飞，波澄浪止。和合离散，随处发现。满月弯弓，双雕一箭。",
            "comment": ""
        },
        {
            "title": "颂古四十四首",
            "content": "宗师垂手贵天真，肯事雕虫篆刻新。只向平田浅草处，等闲推出玉麒麟。",
            "comment": ""
        },
        {
            "title": "颂古四十四首",
            "content": "胶投漆，水和乳，一卷一舒，全宾全主。谁言不落青黄，就中要人道取。谁道取，分付镬汤，熟蒸烂煮。",
            "comment": ""
        },
        {
            "title": "偈十三首",
            "content": "幽鸟语如篁，柳垂金线长。少林传底事，对面不囊藏。",
            "comment": ""
        },
        {
            "title": "颂古四十四首",
            "content": "白衣拜相喜难加，暂时流落向天涯。移身换步人难见，夜来归宿五侯家。",
            "comment": ""
        },
        {
            "title": "偈七首",
            "content": "渺渺邈邈，十方该括。坦坦荡荡，绝形绝相。目欲眎而睛枯，口欲谈而词丧。文殊普贤，全无伎俩。临济德山，不妨提唱，龟吞陕府铁牛，蛇咬嘉州大像。吓得东海鲤鱼，直至如今肚胀。",
            "comment": ""
        },
        {
            "title": "颂古四十四首",
            "content": "鸡寒上树，鸭寒下水。三百馀会不能宣，九年面壁徒瞌睡。休瞌睡，上是天兮下是地。",
            "comment": ""
        },
        {
            "title": "颂古四十四首",
            "content": "溪边嫩柳条条绿，陌上桃花树树红。勿谓东君无管带，更加暖日与和风。",
            "comment": ""
        },
        {
            "title": "颂古四十四首",
            "content": "银椀里盛雪，冰壶含宝月。纵具四韦陀，到此虚摇舌。西天令严，此土还别。",
            "comment": ""
        },
        {
            "title": "颂古四十四首",
            "content": "白纸三张通信去，展开千里却同风。阳春转入胡笳曲，不是风吹别调中。",
            "comment": ""
        },
        {
            "title": "颂古十二首",
            "content": "商岭东西路不分，两间茅屋一溪云。师年耳聩知师意，人是人非不欲闻。",
            "comment": ""
        },
        {
            "title": "偈十三首",
            "content": "开口有时非，开口有时是。粗言及细语，皆归第一义。释迦老子碗鸣声，达磨西来屎臭气。惟有山前水牯牛，身放毫光照天地。",
            "comment": ""
        },
        {
            "title": "颂古十二首",
            "content": "得人一牛，还人一马。有往有来，可知礼也。",
            "comment": ""
        },
        {
            "title": "颂古四十四首",
            "content": "一拳拳倒黄鹤楼，一趯趯翻鹦鹉洲。幸有傍人为著力，自家端坐看扬州。",
            "comment": ""
        },
        {
            "title": "颂古四十四首",
            "content": "高楼美女一双双，各向琼窗坐玉床。绣出鸳鸯呈似了，金针深插锦香囊。",
            "comment": ""
        },
        {
            "title": "颂古四十四首",
            "content": "垂钩四海钓狞龙，格外玄谈知己从。相见披衫带席帽，不妨把手上高峰。",
            "comment": ""
        },
        {
            "title": "颂古四十四首",
            "content": "西天人不会唐言，端坐巍巍少室前。刚被流支打齿缺，至今有理不能宣。",
            "comment": ""
        },
        {
            "title": "颂古十二首",
            "content": "子卿不下单于拜，始末常遵汉帝仪。雪后乃知松柏操，事难方见丈夫儿。",
            "comment": ""
        },
        {
            "title": "偈七首",
            "content": "今朝正月已半，是处灯火缭乱。满城罗骑骈阗，交互往来游玩。文殊走入闹篮中，普贤端坐高楼看。",
            "comment": ""
        },
        {
            "title": "颂古四十四首",
            "content": "不是风兮不是旛，一重山后一重山。青春雨过无馀事，独倚危楼望刹竿。",
            "comment": ""
        },
        {
            "title": "颂古十二首",
            "content": "多子塔前衣付后，更传何物示於人。双珠迸出刹竿倒，直得寒光彻四邻。",
            "comment": ""
        },
        {
            "title": "颂古四十四首",
            "content": "吞却易，吐还难，须弥顶上天风寒。昨夜三更白如昼，不知谁共倚阑观。",
            "comment": ""
        },
        {
            "title": "颂古十二首",
            "content": "无星秤子两头平，拈起应须见得明。若向个中争分两，知渠错认定盘星。",
            "comment": ""
        },
        {
            "title": "颂古十二首",
            "content": "不落因果何曾堕，不昧因果何曾脱。当堂镜破两头忘，扫影灭踪无摸索。无摸索，何倚托。秋风吹梧桐，树叶呜嚗嚗。",
            "comment": ""
        },
        {
            "title": "四时般若",
            "content": "万木扶疏夏景长，园林梅杏嚼红香。山前麦熟还知否，一一当机为举扬。",
            "comment": ""
        },
        {
            "title": "偈十三首",
            "content": "一雁度长空，影落寒江水。水无沉影心，雁无遗踪意。踪影两相忘，凭何为的旨。篱边金菊黄，江上芙蓉翠。",
            "comment": ""
        },
        {
            "title": "颂古四十四首",
            "content": "百丈开田说大义，理事圆融无不备。梵音清彻十方闻，草树锄锹皆耸起。末后双拳再展开，拖泥带水为痴呆。船流到岸五千里，刻舟求剑徒悠哉。",
            "comment": ""
        },
        {
            "title": "偈十三首",
            "content": "有佛处不增，无佛处不减。人人一段光明，历劫何曾欠少。咄，释迦谩自化西乾，达磨无端来此土。",
            "comment": ""
        },
        {
            "title": "颂古四十四首",
            "content": "嵯峨万仞是曹山，气岸雄雄坐祖关。横按镆铘全正令，太平寰宇斩痴顽。",
            "comment": ""
        },
        {
            "title": "颂古四十四首",
            "content": "三界无法，何处求心。山容雨过，松韵风吟。横眠倒卧无馀事，一任莓苔满地侵。",
            "comment": ""
        },
        {
            "title": "颂古十二首",
            "content": "朝三暮四一何少，暮四朝三何太多。多少未能知数量，有无从此见殽讹。不殽讹，唵囌嚧，{左口右悉}唎萨婆诃。",
            "comment": ""
        },
        {
            "title": "颂古四十四首",
            "content": "臭烟蓬{左火右孛}中，迸出铁蒺藜。当阳如未委，丧却目前机。",
            "comment": ""
        },
        {
            "title": "颂古四十四首",
            "content": "无须锁子两头摇，无瑕璧玉三回献。反遭刖足太无端，谁料正言还似反。",
            "comment": ""
        },
        {
            "title": "颂古四十四首",
            "content": "赵州三度吃茶，禾山打鼓难比。休於句下寻求，识取口中滋味。若识得，观音院里有弥勒。",
            "comment": ""
        },
        {
            "title": "颂古四十四首",
            "content": "格外谈，惊人句，懵懂禅和徒指注。灼然好个佛无光，言下迷宗空自忙。赖有知音招庆在，譊讹一夏为雌黄。雌黄出，暗写愁肠寄知识。",
            "comment": ""
        },
        {
            "title": "偈十三首",
            "content": "一叶落，天下秋，看看空际火云收。万里长江净如练，谢家人不在渔舟。",
            "comment": ""
        },
        {
            "title": "偈十三首",
            "content": "达得人空法空，未称祖师家风。体得全用全照，亦非衲僧要妙。直须打破牢关，识取向上一窍。",
            "comment": ""
        },
        {
            "title": "颂古十二首",
            "content": "应用从来不覆藏，当机何得昧真常。只知报道王来也，不觉浑身在帝乡。",
            "comment": ""
        },
        {
            "title": "颂古四十四首",
            "content": "雪峰古涧泉深，赵州石桥水苦。若知异水同源，饮者不妨疑悟。不从鼻孔入，白浪高三级。从此不答话，岂免酬高价。金刚圈子栗棘蓬，解透横行四天下。",
            "comment": ""
        },
        {
            "title": "颂古四十四首",
            "content": "堂堂妙相绝锱铢，善恶都忘见也无。万里云收天界净，海心无浪月轮孤。",
            "comment": ""
        },
        {
            "title": "偈七首",
            "content": "空手把锄头，步行骑水牛。人从桥上过，桥流水不流。",
            "comment": ""
        },
        {
            "title": "颂古十二首",
            "content": "树倒藤枯意若倒，沩山开口笑呵呵。可怜三尺龙泉剑，唤作陶家壁上梭。",
            "comment": ""
        },
        {
            "title": "颂古四十四首",
            "content": "明镜当台湛如水，无端特地起尘埃。积成山岳面前立，千手大悲擘不开。",
            "comment": ""
        },
        {
            "title": "颂古十二首",
            "content": "有无不问语先堕，明镜当台双照破。迷云散尽晓天空，杲日团团红似火。",
            "comment": ""
        },
        {
            "title": "颂古四十四首",
            "content": "蓦刃开时飞銕骑，电光闪处掷金槌。一城瞎却浑閒事，直至而今成是非。",
            "comment": ""
        },
        {
            "title": "颂古四十四首",
            "content": "无寒暑处为君通，枯木生花又一重。堪笑刻舟求剑者，至今犹在冷灰中。",
            "comment": ""
        },
        {
            "title": "偈七首",
            "content": "火云烧田苗，泉源绝流注。婆竭大龙王，不知在何处。",
            "comment": ""
        },
        {
            "title": "偈十三首",
            "content": "三角牯牛独脚舞，两轮石磨绕空飞。新生孩子擎铁棒，直上须弥打一槌。",
            "comment": ""
        },
        {
            "title": "颂古四十四首",
            "content": "相见不虚图，分明付与渠。汝醉我扶起，我倒汝相扶。交互为宾主，相将入帝都。高歌大笑九衢里，天上人间我唯尔。",
            "comment": ""
        },
        {
            "title": "偈七首",
            "content": "南山起云，北山下雨。老僧更为震雷声，助发威光令远布。",
            "comment": ""
        },
        {
            "title": "颂古四十四首",
            "content": "对一说，五教三乘尽该摄。龙宫海藏任纵横，水底泥牛吞却月。",
            "comment": ""
        },
        {
            "title": "四时般若",
            "content": "林木萧条复本根，严霜冻雪鏁松门。地炉煨火通身暖，寒暑到来休更论。",
            "comment": ""
        },
        {
            "title": "偈七首",
            "content": "忆昔游方日，获得二种物。一是金刚鎚，一是千圣骨。持行宇宙中，气岸高突兀。如是三十年，用之为准则。而今年老矣，一物知何物。掷下金刚鎚，击碎千圣骨。抛向四衢道，不能更惜得。任意过浮生，指南将作北。呼龟以为鳖，唤豆以为粟。从他明眼人，笑我无绳墨。",
            "comment": ""
        },
        {
            "title": "颂古四十四首",
            "content": "重城晓入冒轻烟，闹市相逢岂偶然。一句等闲相借问，平田忽尔浪滔天。月上女，实堪怜，云髻高梳何处去，借婆裙子拜婆年。",
            "comment": ""
        },
        {
            "title": "颂古四十四首",
            "content": "等閒施设岂徒然，平地波澜欲浸天。更向胡梯敲数下，免教失脚堕黄泉。",
            "comment": ""
        },
        {
            "title": "赞达磨",
            "content": "泛舶来梁自普通，一鎚击碎有为功。谁云面壁无言说，争奈当门齿露风。",
            "comment": ""
        },
        {
            "title": "偈十三首",
            "content": "客从远方来，遗我一张琴。中含太古意，举世无知音。子期徒侧耳，师旷谩追寻。今朝呈似君，试请弹一曲。",
            "comment": ""
        },
        {
            "title": "颂古四十四首",
            "content": "窣堵波成赏匠人，工钱一二与三文。可怜眼里无筋者，当面定将数目分。",
            "comment": ""
        },
        {
            "title": "颂古四十四首",
            "content": "河目海口，钉觜镜舌。鸡宿凤巢，素非其鸭。直饶啐啄同时，未免当头一劄。",
            "comment": ""
        },
        {
            "title": "颂古四十四首",
            "content": "试问田中有几人，插锹叉手意分明。可怜不逐南山去，撒手归家罢问程。",
            "comment": ""
        },
        {
            "title": "偈十三首",
            "content": "推真真无有相，穷妄妄无有形。真妄两无所有，廓然露出眼睛。眼睛既露，见个什麽。晓日烁开岩畔雪，朔风吹绽腊梅花。",
            "comment": ""
        },
        {
            "title": "颂古十二首",
            "content": "三脚胪子弄蹄平，步步莲华衬足生。堪笑草中寻觅者，不知芳树啭新莺。",
            "comment": ""
        },
        {
            "title": "颂古四十四首",
            "content": "打破当年山鬼窟，豁开正眼耀乾坤。三拳肋下无多子，一喝雷轰迸海门。",
            "comment": ""
        },
        {
            "title": "偈十三首",
            "content": "开口错，合口丧，明眼衲僧无伎俩。春风吹落桃李花，淡烟疏雨笼青嶂。",
            "comment": ""
        },
        {
            "title": "颂古四十四首",
            "content": "皮裹骨兮骨裹皮，分明道了复何疑。拈起草鞋如未委，不如别处且乌龟。",
            "comment": ""
        },
        {
            "title": "偈十三首",
            "content": "勿思惟，休造作，展手开拳咄咄咄。随意说，任天真，镇州萝蔔重三斤。堪笑老胡不知有，九年面壁太劳神。",
            "comment": ""
        },
        {
            "title": "偈七首",
            "content": "德山棒下金沙异，临济喝中宾主分。到此若无真正眼，可怜辜负本来人。",
            "comment": ""
        },
        {
            "title": "偈十三首",
            "content": "久雨不晴，有理难伸。云雾长埋大野，檐声不断前旬。阿喇喇，闻不闻。补陀岩上客，应笑未归人。",
            "comment": ""
        },
        {
            "title": "四时般若",
            "content": "飘飘黄叶坠幽庭，万里无云宇宙清。飒飒凉飚生户外，韶阳三句转分明。",
            "comment": ""
        },
        {
            "title": "颂古四十四首",
            "content": "三人证龟成鳖，井底泥牛气噎。直饶辩泻悬河，有理亦难分雪。耿耿孤光常皎洁。",
            "comment": ""
        },
        {
            "title": "颂古四十四首",
            "content": "凉风落木楚山秋，满树寒蝉噪不休。红蓼白苹开两岸，不知谁在钓鱼舟。",
            "comment": ""
        },
        {
            "title": "颂古四十四首",
            "content": "堂堂妙相真难比，历历梵音犹更奇。可怜逐句寻言者，蹉过长沙觌面机。知不知，黄鹤楼崔颢题诗。",
            "comment": ""
        },
        {
            "title": "偈十三首",
            "content": "咄咄，何似生，穿云俊鹘摩青天。抬眸一顾十万里，林间钝羽空忙然。求解会，著言诠，还同日午打三更。争如一句声前荐，独向毗卢顶上行。",
            "comment": ""
        },
        {
            "title": "四时般若",
            "content": "日暖风和天地春，野华方草一翻新。灵山佳致依然在，谁是当年微笑人。",
            "comment": ""
        },
        {
            "title": "颂古四十四首",
            "content": "病餐毒药访良医，医使元餐药治之。病去药回滋味别，舌头具眼者方知。",
            "comment": ""
        },
        {
            "title": "颂古四十四首",
            "content": "汝水向东流，楚水从南至。皆归大海中，咸淡同一味。顶门具眼底衲僧，试向其中辨浅深。",
            "comment": ""
        },
        {
            "title": "颂古四十四首",
            "content": "行婆能击涂毒鼓，远近闻之皆胆怖。唯有南泉与赵州，同死同生殊不顾。阿呵呵，伎死禅和不奈何。",
            "comment": ""
        },
        {
            "title": "颂古四十四首",
            "content": "风前露出无瑕璧，室内擎将如意珠。两度献渠渠不识，可怜流落在江湖。",
            "comment": ""
        },
        {
            "title": "颂古四十四首",
            "content": "朱沙镜里开颜笑，白玉盘中展脚眠。大抵人生难得共，得团圆处且团圆。",
            "comment": ""
        },
        {
            "title": "颂古四十四首",
            "content": "张公养得三个儿，长大不知谁立志。呼来月下同踪由，眼睛个个皆相似。",
            "comment": ""
        },
        {
            "title": "颂古十二首",
            "content": "十分风采露堂堂，玉蘂琼华未比量。刚被傍人论好丑，因兹难嫁与潘郎。",
            "comment": ""
        }
    ]
}