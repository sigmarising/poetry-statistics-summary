{
    "dynasty": "宋",
    "author": "吴可几",
    "poems": [
        {
            "title": "题疊石山院僧壁",
            "content": "缁客幽栖常苦吟，水边松下静愔愔。有时一室焚香坐，不以诗情废道心。",
            "comment": ""
        },
        {
            "title": "钓台",
            "content": "君王取天下，有人将甲兵。君王得天下，有人相升平。我欲介其间，区区安取成。莫若归养高，高卧嵓之扃。直使万乘意，慕仰非鸿冥。身虽隐渔钓，心岂忘朝延。常虑天下定，君王志骄盈。群臣习见闻，力谏不尔聪。不有不臣者，不足回其清。商山四老人，用是定西京。潜希绝世躅，万一助皇明。年当建武日，上下咸清宁。所怀忆不陈，终焉为客星。如何逸民傅，乃有狂奴名。",
            "comment": ""
        },
        {
            "title": "和孔司封题蓬莱阁",
            "content": "皇唐旧相元才子，曾作蕃宣式燕遨。郛郭上当星纪分，轩甍全压闻风高。宾僚会集簪裾盛，衙队周环鼓吹豪。不出公庭得仙馆，岂同徐福绝云涛。",
            "comment": ""
        }
    ]
}