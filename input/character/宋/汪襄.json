{
    "dynasty": "宋",
    "author": "汪襄",
    "poems": [
        {
            "title": "捕虎行",
            "content": "西山春暮繁草木，红白花开映岩谷。朝来猛虎忽留踪，猎人挟刃争驱逐。坡平草软筋力健，目光两镜照林麓。吻牙狐兔何足噬，要向川原饱人肉。猎夫鼓勇欲生擒，失利宁虞伤手足。我令壮士八九辈，袒裼而往敢退缩。持戈踊跃皆直前，不顾爪牙加觝触。於菟怒斗力已困，白刃纷然刺其腹。不施陷阱设罗网，须臾俄闻就缚束。未逾半昼捷书来，抚掌惊嗟大神速。百夫肩舁向城市，塞巷填街争纵目。皆云古昔未曾有，不比春山得麋鹿。斑皮爱护输郡府，肝胆珍奇竞收蓄。吾闻兽之猛者莫如虎，摇尾磨牙肆其毒。一旦力尽势已穷，血膋反以饷僮仆。乃知刚狠不足恃，仁若驺虞才可录。虎兮虎兮，曷为出哉，深出穷谷可以隐而不隐，岂以夫皮为之灾。官有壮士长戟可以捕取尔，尔其亟去无复来。大江虽深亦可渡，纵横勿碍行人路。",
            "comment": ""
        }
    ]
}