{
    "dynasty": "宋",
    "author": "石延年",
    "poems": [
        {
            "title": "又赠刘潜归陶丘",
            "content": "春老有时回，人老不再少。草白有时荣，发白不再好。人生不如春，发生不如草。可堪送别春草前，青春未老人先老。",
            "comment": ""
        },
        {
            "title": "送郑十学士戬通理越州",
            "content": "宸命陪分竹，仙资贵珥彤。入辞中殿閟，出贰左廉雄。过楚前封近，还吴旧丛空。江山复清思，莼脍起高风。海阔悲秦望，陵荒欢禹功。楼澄鉴湖北，地险雪涛东。稽壑飞泉石，台基下桂丛。风流好吟醉，王谢有馀宫。",
            "comment": ""
        },
        {
            "title": "句",
            "content": "弋下失溟鸿，网细遗巨鲲。",
            "comment": ""
        },
        {
            "title": "句",
            "content": "尽日携樽芳树下，何须佳酝得途林。",
            "comment": ""
        },
        {
            "title": "丛菊",
            "content": "风劲香逾远，天寒色更鲜。秋天买不断，无意学金钱。",
            "comment": ""
        },
        {
            "title": "送人游杭",
            "content": "激激霜风吹墨貂，男儿醉别气飘飘。五湖载酒期吴客，六代成诗倍楚桥。水荇渐青含晚意，江云初白向春娇。前秋亦拟钱塘去，共看龙山八月潮。",
            "comment": ""
        },
        {
            "title": "松二首",
            "content": "菌生枝上雨，龙起穴中雷。怪影漫溪侧，寒根缠石回。",
            "comment": ""
        },
        {
            "title": "句",
            "content": "更被阴晴长睡魔。",
            "comment": ""
        },
        {
            "title": "咏小桃",
            "content": "本分桃花寒食前，小桃长是上春天。二乔二赵俱倾国，女弟娇强意自先。",
            "comment": ""
        },
        {
            "title": "句",
            "content": "春菜红牙口，春盘黄雀花。",
            "comment": ""
        },
        {
            "title": "句",
            "content": "天寒河影淡，山冻瀑声微。",
            "comment": ""
        },
        {
            "title": "文种墓",
            "content": "至忠惜甘死，越塞一坟孤。句践非王者，陶朱亦丈夫。碑经山烧断，树带海潮枯。泉下伍员辈，相逢相吊无。",
            "comment": ""
        },
        {
            "title": "首阳",
            "content": "逊国同来访圣谟，适观争国誓师徒。耻生汤武干戈日，宁死唐虞揖让区。大义充身安是饿，清魂有所未应无。始终天地亡前后，名骨虽双此行孤。",
            "comment": ""
        },
        {
            "title": "曹太尉西征",
            "content": "仁者虽无敌，王师尚有征。独乘金厩马，都领铁林兵。肃气关河暮，屯烟部落晴。旗光秋烧合，甲色夜江横。士喜击中鼓，虏疑闻后钲。无私乃时雨，不杀是天声。濯濯前谁拒，堂堂彼自倾。寒逾博望塞，春宴隗嚣城。外使戎心伏，旁资帝道平。公还如画像，为赞学班生。",
            "comment": ""
        },
        {
            "title": "句",
            "content": "海云含雨重，江树带蝉疏。",
            "comment": ""
        },
        {
            "title": "金乡张氏园亭",
            "content": "亭馆连城敌谢家，四时园色斗明霞。窗迎西渭封侯竹，地接东陵隐士瓜。乐意相关禽对语，生香不断树交花。纵游会约无留事，醉待参横月落斜。",
            "comment": ""
        },
        {
            "title": "题萱花",
            "content": "移萱树之背，丹霞间金色。我有忧民心，对君忘不得。",
            "comment": ""
        },
        {
            "title": "偶成",
            "content": "年去年来来去忙，为他人作嫁衣裳。仰天大知出门去，独对春风舞一场。",
            "comment": ""
        },
        {
            "title": "句",
            "content": "林泉是四邻。",
            "comment": ""
        },
        {
            "title": "韩希祖隐君武威",
            "content": "方瞳神已满，毋死变霜毛。道味山中澹，诗情事外高。醉狂玄鹤舞，闲卧白驴豪。吾素存微尚，他年亦尔曹。",
            "comment": ""
        },
        {
            "title": "思归乐",
            "content": "匹马驱驰事薄游，异乡触目动牵愁。春禽劝我归休去，争奈功名未放休。",
            "comment": ""
        },
        {
            "title": "句",
            "content": "檐重冰箸晴先滴，草屈金钩绿未回。",
            "comment": ""
        },
        {
            "title": "薦",
            "content": "瘦碧两三茎，萧萧雨又晴。江湖未归客，不忍听秋声。",
            "comment": ""
        },
        {
            "title": "句",
            "content": "小萼裁成绛腊匀。",
            "comment": ""
        },
        {
            "title": "秋蝶",
            "content": "飞近素霜时灭没，去衔红叶共悠扬。花心何处无休歇，秋蝶双翎花树荒。",
            "comment": ""
        },
        {
            "title": "润州狠石",
            "content": "水光浮柱础，天影带楼台。触石云孤起，吹潮雨四来。",
            "comment": ""
        },
        {
            "title": "句",
            "content": "月如无恨月长圆。",
            "comment": ""
        },
        {
            "title": "古松",
            "content": "直气森森耻屈盘，铁衣生涩紫鳞干。影摇千尺龙蛇动，声撼半天风雨寒。苍藓静缘离石上，绿萝高附入云端。报言帝座抡才者，便作明堂一柱看。",
            "comment": ""
        },
        {
            "title": "赠人",
            "content": "六符摇斗极，八座冠文章。规宪存中府，动庸入太常。",
            "comment": ""
        },
        {
            "title": "松二首",
            "content": "城郭人家岁寒木，桧柏森森映华屋。青松介僻不入城，野性特嫌尘土辱。",
            "comment": ""
        },
        {
            "title": "燕归梁",
            "content": "芳草年年惹恨幽。想前事悠悠。伤春伤别几时休。算从古、为风流。春山总把，深匀翠黛，千叠在眉头。不知供得几多愁。更斜日、凭危楼。",
            "comment": "【注释】此词题为春愁，写得蕴藉深情，值得玩味。起首两句 ，写看见春草萌生 ，引起对前事的追忆。“年年 ”、“ 悠悠 ”两叠词用得好，有形象、有感情。“年年”，层次颇多：过去一对恋人厮守在一起，别后年年盼归 ，又年年不见归 ，今后还将年年盼望下去，失望下去。如此往复，情何以堪。“悠悠”，形容“前事”遥远，怀“想”深长，表现出女主人公执着纯真的情感。春天的芳草年年萌发，而对往事怀想之情年年不断，与日俱增，不知何时是尽头。“伤春伤别几时休 ”一句 ，把女主人公的感情直接倾诉出来 。“算从古、为风流 。”是说这种离别愁绪的产生，都是为了男女的风流韵事。至此，“春愁”之意始明。过片三句 ：“ 春山总把，深匀翠黛，千叠在眉头。”特写女子双眉。“春山”是眉之色，这里写春山把自己青翠的颜色深匀叠压在女子眉头，造语别饶韵致。“不知供得几多愁”一句 ，承上文 ，既关合山，又关合眉。王安石《午枕》诗：“隔水山供宛转愁 ”；辛稼轩《 水龙吟》词：“遥岑远目，献愁供恨，玉簪螺髻。”可以参照。这里是说山触发了自己的无限愁思 ，而又堆集在眉头上 。“更斜日、凭危楼”，与夕阳西下、江楼倚望的情景，有“多少愁”自在不言之中 。一日之愁就已“不知供得几多愁”，那“芳草年年惹恨”只恐是无时无休了。结句为景语，采用了乐府《西洲曲》“鸿飞满西洲 ，望郎上青楼 。楼高望不见，尽日栏干头”的意境 。把一腔春愁浓缩为一幅斜阳危楼人独倚的剪影，一切尽在不言之中。"
        },
        {
            "title": "榴花",
            "content": "王母庭前亲见栽，张骞偷得下天来。谁家巧妇残针线，一撮生红熨不开。",
            "comment": ""
        },
        {
            "title": "句",
            "content": "旁迷绿虫挂，近识翠禽呼。",
            "comment": ""
        },
        {
            "title": "拟赠郡守",
            "content": "龙节分江国，仙关闭海蓬。酒船李翰苑，诗笔谢康公。去驿二千外，专城四十中。",
            "comment": ""
        },
        {
            "title": "句",
            "content": "蝶遗粉翼轻难拾，鹤坠霜毛散未抟。",
            "comment": ""
        },
        {
            "title": "墨竹",
            "content": "昭阳雨过笼斜日，长信风来扫落花。无限春情与春恨，几条分在后妃家。",
            "comment": ""
        },
        {
            "title": "句",
            "content": "台高地迥出天半，瞭见皇都十里春。",
            "comment": ""
        },
        {
            "title": "春阴",
            "content": "寒食少天色，春风多柳花。倚楼心目乱，不觉见栖鸦。",
            "comment": ""
        },
        {
            "title": "调二举子",
            "content": "司空怜汝汝须知，月下敲门更有谁。叵耐一双穷相眼，得便宜是落便宜。",
            "comment": ""
        },
        {
            "title": "句",
            "content": "水尽天不尽，人在天尽头。",
            "comment": ""
        },
        {
            "title": "竹",
            "content": "擢翠向人孤，潭潭省署虚。雨馀秋更晚，风月共萧疏。",
            "comment": ""
        },
        {
            "title": "秋夕北楼",
            "content": "秋霁露华清带水，月明天色白连河。夜兰澄影星微动，瑟瑟层飔上下波。",
            "comment": ""
        },
        {
            "title": "送则师归越",
            "content": "归里悬心复苦形，生涯蓑笠伴铜瓶。鱼随洗缽冲遗粒，龙倚移舟识唪经。佛庙春游湖树暗，神涛晴渡越峰青。高才不独江山助，王谢风流旧有灵。",
            "comment": ""
        },
        {
            "title": "鹊桥仙",
            "content": "一分素景，千家新月，凉露楼台遍洗。宝奁深夜结蛛丝，紝五孔、金针不寐。",
            "comment": ""
        },
        {
            "title": "樱桃",
            "content": "蔗浆寒上器，羊酷冰中厨。细碎榴非匹，寻常荔可奴。还当生林下，笋食废朝餔。",
            "comment": ""
        },
        {
            "title": "句",
            "content": "水活冰无日，枝柔树有春。",
            "comment": ""
        },
        {
            "title": "句",
            "content": "几为物象添诗僻。",
            "comment": ""
        },
        {
            "title": "寄尹师鲁",
            "content": "十年一梦花空委，依旧河山损桃李。雁声北去燕南飞，高楼日日春风里。眉黛石州山对起，娇波泪落妆如洗。汾河不断天南流，天色无情淡如水。",
            "comment": ""
        },
        {
            "title": "赠刘潜归陶丘",
            "content": "丈夫未大用，身与仁义闲。可腚更聚散，风尘摧厥颜。君今归柯泽，路出梁宋间。芒砀有吾庐，亲老待我还。羡子先谐愿，思亲头鬓斑。韶光苦不再，沟水长潺湲。",
            "comment": ""
        },
        {
            "title": "句",
            "content": "繁萼香琼乱，残英绛雪遗。",
            "comment": ""
        },
        {
            "title": "下第集句",
            "content": "一生不得文章力，欲上青云未有因。圣主不劳千里召，嫦娥何惜一枝春。凤凰语下虽沾命，豺虎丛中也立身。啼得血流无用处，朱衣骑马是何人。",
            "comment": ""
        },
        {
            "title": "过内官孙可久别丛赋赠",
            "content": "南北沾河润，幽深在禁城。叠山知远意，辞俸买间名。闭户断蛛网，折花移鸟声。谁人识高趣，朝野石渠生。",
            "comment": ""
        },
        {
            "title": "咏柳",
            "content": "天下风流无绿杨，一春生意别离乡。柔根恐是离肠结，未折长条先断肠。",
            "comment": ""
        },
        {
            "title": "送穷",
            "content": "世人贪利意非均，交送穷愁与底人。穷鬼无归于我去，我心忧道不忧贫。",
            "comment": ""
        },
        {
            "title": "小桃",
            "content": "生色深红绶带长，宫帘间在井阑香。母家升上瑶池品，先得春风半面妆。",
            "comment": ""
        },
        {
            "title": "春日楼上",
            "content": "水树春烟重，庭花午影圆。人边无限地，鸟外有馀天。",
            "comment": ""
        },
        {
            "title": "南朝",
            "content": "南明人物尽清贤，不是风流即放言。三百年间却堪笑，绝无人可定中原",
            "comment": ""
        },
        {
            "title": "题赵平叔豹隐堂",
            "content": "熊非清渭逢何暮，龙卧南阳去不还。年少官游今郡守，蔚然惟在立谈间。",
            "comment": ""
        },
        {
            "title": "筹笔驿",
            "content": "汉室亏皇象，干坤未即宁。奸臣与逆子，摇岳复翻溟。权表分江域，曹袁斗夏垌。虎奔咸逐逐，龙卧独冥冥。從众非无术，欺孤乃不经。惟思恢正道，直起复炎灵。管乐韬方略，关徐骇观听。一言俄遻至，三顾已忘形。南既清蛮土，东期赤魏廷。出师功自著治国志谁铭。历劫兵如水，临秦策若瓴。举声将溃虏，横势欲逾泾。仲达耻巾帼，辛毗严壁扃。可烦亲细务，遽见堕长星。战地悲陵谷，来贤赏德刑。意中流水远，愁外旧山青。想像音徽在，侵寻毛骨醒。迟留慕英气，沉欢抚青萍。",
            "comment": ""
        },
        {
            "title": "句",
            "content": "叶嫩藏修节，苞遗出绀肤。",
            "comment": ""
        },
        {
            "title": "句",
            "content": "震出坤柔变，干成太极虚。",
            "comment": ""
        },
        {
            "title": "句",
            "content": "孔雀罗衫窄窄裁，珠襦微露凤头鞋。",
            "comment": ""
        },
        {
            "title": "灯花",
            "content": "回鳞抱双蒂，倒凤吐丹荣。冰宇寒生晕，风疏动有声。烬垂金藕细，影透玉荷清。斗帐依东壁，谁人梦不成。",
            "comment": ""
        },
        {
            "title": "真定怀古",
            "content": "光定经营业未兴，王郎兵革暂凭陵。须知后汉功臣力，不及滹沱一片冰。",
            "comment": ""
        },
        {
            "title": "偶成",
            "content": "力振前文觉道孤，耻同流辈论荣枯。动非仁义何如静，得见机关不似无。孔孟也宜轻管晏，臯夔未必失唐虞。侯王重问吾何有，且自低心混世儒。",
            "comment": ""
        },
        {
            "title": "瀑布",
            "content": "飞势挂岳顶，无时向此倾。玉虹垂地色，银汉落天声。万丈寒云湿，千岩暑气清。沧浪何足羡，就此濯尘缨。",
            "comment": ""
        },
        {
            "title": "句",
            "content": "行人晚更急，归鸟夕无行。",
            "comment": ""
        },
        {
            "title": "题蓼花",
            "content": "深浅霜前后，应同旧渚红。群芳坐衰歇，日日舞秋风。",
            "comment": ""
        },
        {
            "title": "七夕",
            "content": "云意不交天更阔，星光不动汉空流。素娥青女曾无匹，霜月亭亭各自愁。",
            "comment": ""
        },
        {
            "title": "句",
            "content": "中散向人疏懒甚，步兵因酒过差多。",
            "comment": ""
        },
        {
            "title": "登第后被黜戏作",
            "content": "无才且作三班借，请俸争如录事参。從此免称乡贡进，且须走马东西南。",
            "comment": ""
        },
        {
            "title": "句",
            "content": "多少楼台好风月，乐声香气更无空。",
            "comment": ""
        },
        {
            "title": "句",
            "content": "后庭兰蕙寒无色，虚阁图书夕有尘。",
            "comment": ""
        },
        {
            "title": "莺",
            "content": "何处传新哢，间关出建章。至清无奈玉，更巧莫如簧。谷口凄寒甚，花阴淑景长。上林栖处稳，慎勿近雕梁。",
            "comment": ""
        },
        {
            "title": "咏梅",
            "content": "柔梢繁白玉钿封，忍尽娇心恨几重。姑射真人冰作体，广寒仙女月为容。江南春信香犹在，楼上晨妆粉不供。可惜东风晴未暖，洛川流雪更无踪。",
            "comment": ""
        },
        {
            "title": "牡丹",
            "content": "缥叶湘丛照碧栏，几春都未见殷鲜。栽培不得华腴地，岂是东君用意偏。",
            "comment": ""
        },
        {
            "title": "句",
            "content": "平芜远更绿，斜日寒无辉。",
            "comment": ""
        },
        {
            "title": "句",
            "content": "苔矶清镜里。",
            "comment": ""
        },
        {
            "title": "咏雪",
            "content": "台上魂消犹似蝶，楼中妆暖不成梅。乱随瑶水冰先释，试伴琼林萼并开。",
            "comment": ""
        },
        {
            "title": "莲花",
            "content": "含情默默向层漪，语语幽怀定未知。洛浦微波长映步，汉宫香水不濡肌。心通几点韬光藕，肠结千古托乱丝。",
            "comment": ""
        },
        {
            "title": "咏春",
            "content": "一气回元运，恩含万物深。阴阳造端数，天地发生心。有信来还逝，无私古到今。和风激遗畅，南转入薰琴。",
            "comment": ""
        },
        {
            "title": "红梅",
            "content": "梅好唯伤白，今红是绝奇。认桃无绿叶，辨杏有青枝。烘笑從人赠，酡颜任笛吹。未应娇意急，发赤怒春迟。",
            "comment": ""
        },
        {
            "title": "寄题上虞苏簿凝虚馆",
            "content": "越基擅岩壑，虚馆择其忧。丹甍煜孤飞，灵景邈四周。山高晴若阴，洞寒夏如秋。锦幄槛花发，玉环渠水流。闲卧真吏隐，乍登乃仙游。居之宜民思，毋为兹宇羞。",
            "comment": ""
        },
        {
            "title": "句",
            "content": "孟郊天地窄，杨朱歧路多。",
            "comment": ""
        },
        {
            "title": "句",
            "content": "蛇露根穿岭，龙眠影在潭。",
            "comment": ""
        },
        {
            "title": "句",
            "content": "天醉笙歌外，风香罗绮馀。",
            "comment": ""
        },
        {
            "title": "牡丹",
            "content": "春风晴昼起浮光，玉作肌肤罗作裳。独步世无吴苑艳，浑身天与汉宫香。一生多怨终羞语，未剪相思已断肠。",
            "comment": ""
        },
        {
            "title": "句",
            "content": "月落松陵晓，风生笠泽秋。",
            "comment": ""
        },
        {
            "title": "和枢密侍郎因看海棠忆禁苑此花最盛",
            "content": "君看海棠格，群花品讵同。娇娆情自富，萧散艳非穷。茜縠班吴苑，新罗碎蜀宫。锦窠杯里影，绣段隟前烘。心乱香无数，茎柔动满丛。意分巫峡雨，腰系汉台风。盛若霞藏日，鲜于血洒空。高低千点赤，深浅半开红。妆指朱才布，膏唇檀更融。色娇无可压，体瘦不可丰。枝重轻浮外，苞疏密间中。难胜蜂不定，易入蝶能通。杜甫句何略，薛能诗未工。",
            "comment": ""
        }
    ]
}