{
    "dynasty": "宋",
    "author": "刘榘",
    "poems": [
        {
            "title": "羊角田",
            "content": "羊角仙人在何许，江南杳霭苍烟暮。空余拳石在人间，至今指作神仙处。当年馆宇幻玲珑，只今阻绝那能逢。市上无非神仙辈，人心自隔蓬莱宫。我来访古思绵邈，月满谯楼夜吹角。神仙咫尺不可知，帝乡汗漫何期。",
            "comment": ""
        },
        {
            "title": "定林寺",
            "content": "联镳小憩定林庵，祗欠携壶太子岩。禅律兵机非二致，山僧笑我饱曾参。",
            "comment": ""
        },
        {
            "title": "凤凰台",
            "content": "凤凰何亭亭，迥与雨华对。凭高一登眺，秋事渺无际。鹭洲赏心前，牛首秦淮外。万叠云稼横，百缆风樯会。睠言簿书隙，载酒邀华旆。翰林诗百篇，生公法三昧。皮肤虽不似，妙趣总相类。怀古睇平芜，可但高李辈。忆昔耿与韩，造膝陈大计。高光课厥成，一语不相戾。江淮今清晏，河路尚腥秽。蛇豕相噬吞，天已厌戎裔。箕敛民弗堪，恶稔将自毙。愤激闻鸡舞，慷慨中流誓。尺棰仗皇灵，喋备笞其背。燕然彼有石，深刻诏来世。兵强在食足，万灶余廪廥。叶奏酂侯功，接武文石陛。",
            "comment": ""
        }
    ]
}