{
    "dynasty": "宋",
    "author": "蔡元厉",
    "poems": [
        {
            "title": "中阁",
            "content": "万仞仙山插太空，山腰依约见蓬宫。人寰隔绝无烟到，洞府深沉有路通。石罅生云埋柱礎，海光浮日照帘栊。野僧斋罢凭栏久，千里秋毫一望中。",
            "comment": ""
        },
        {
            "title": "孤青峰",
            "content": "琳馆松扉白昼扃，参鸾人去已冥冥。天开远画楼台古，地得遗丹草木灵。万壑野云晴酿雨，一池秋水夜涵星。麻姑仙驭今何在，槛外孤峰晚更青。",
            "comment": ""
        },
        {
            "title": "彩云轩",
            "content": "洞府神仙此是家，麻姑曾驻五云车。峰前三尺寒泉水，犹有白莲开旧花。",
            "comment": ""
        },
        {
            "title": "赠逍遥子",
            "content": "身在逍遥境，开庵寓此身。红尘不到处，白日独閒人。月满云月夜，花留玉洞春。坐中无俗客，猿鹤故相亲。",
            "comment": ""
        },
        {
            "title": "遗履轩",
            "content": "仙客相从往玉都，轩前惟见老松枯。春来试问梁间燕，还是当时旧履无。",
            "comment": ""
        }
    ]
}