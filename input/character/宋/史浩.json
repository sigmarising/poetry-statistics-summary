{
    "dynasty": "宋",
    "author": "史浩",
    "poems": [
        {
            "title": "渔夫舞",
            "content": "一引修鳞吾事了。棹船归去歌声杳。门俯清湾山更好。眠到晓。鸣榔艇子方云扰。",
            "comment": ""
        },
        {
            "title": "次韵鲍以道天童育王道中吴体",
            "content": "逆云佛塔金千寻，傍耸滴翠玲珑岑。春供万家富远目，响答两地纷啼禽。风摇野帻去复去，露浥乳窦深尤深。奇声俊逸鲍夫子，蓬社不挂渊明心。",
            "comment": ""
        },
        {
            "title": "粉蝶儿",
            "content": "一箭和风，秾熏许多春意。闹蛾儿、满城都是。向深闺，争翦碎、吴绫蜀绮。点妆成，分明是、粉须香翅。玉容似花，全胜故园桃李。最相宜、鬓云秋水。怎教他，却去与、庄周同睡。愿年年，伴星球、烂游灯市。",
            "comment": ""
        },
        {
            "title": "次韵范干闻画眉鸟声",
            "content": "春风著意舞长杨，中有珍禽口尚黄。曾闻章台看眉妩，故应学得汉家妆。",
            "comment": ""
        },
        {
            "title": "木兰花慢",
            "content": "喜阳和应律，启佳气、满寰瀛。正雪洗疏梅，云浮淡月，昨夜生明。熊罴信占梦好，当年相阀再蟠英。收拾仙风道韵，萃兹一点台星。功名。壮岁逢真。主紫橐、耀西清。向玉笋光中，瑶林宴里，来拥双旌。青毡家旧物，看长参、鼎鼎乐升平。春醑休辞介寿，鹤书已播彤廷。",
            "comment": ""
        },
        {
            "title": "宝鼎现",
            "content": "霞霄丹阙，瑞霭佳气，青葱如绮。才半月、东君雨露，无限韶华生宝砌。渐向晚、放烛龙掀舞，周币红蕖绀蕊。况对峙、鳌峰贔屓，不隔蓬莱弱水。圣主有乐升平意。引芝华、双辇凝翠。纷万俗、歌谣弦管，声混莺吟喧凤吹。更漏永、正冰轮掩映，光接康衢万里。似移下、一天星斗，妆点都城表里。清警跸、忽登楼，簇彩仗、锦襦丝履。看柑传万颗，恩浃王公近侍。散异卉覆千官醉。竞捧瑶觞起。愿岁岁、今宵宴赏，春满山河百二。",
            "comment": ""
        },
        {
            "title": "粉蝶儿",
            "content": "一盏阳和，分明至珍无价。解教人、囉哩哩囉。把胸中，些磊块，一时熔化。悟从前，恁区区，总成虚假。何妨竟夕，交酬玉觞金斝。更休辞、醉眠花下。待明朝，红日上，三竿方罢。引笙歌，拥珠玑，笑扶归马。",
            "comment": ""
        },
        {
            "title": "南歌子",
            "content": "藻涧蟾光动，松风蟹眼鸣。浓熏沈麝入金瓶。泻出温温一盏、涤烦膺。爽继云龙饼，香无芝术名。主人襟韵有馀清。不向今宵忘了、淡交情。",
            "comment": ""
        },
        {
            "title": "如梦令",
            "content": "试把珠帘低卷。宛见梅妆粉面。绿绕更红围，齐捧瑶卮来劝。堪羡。堪羡。此是神仙阆苑。",
            "comment": ""
        },
        {
            "title": "渔夫舞",
            "content": "细雨斜风都不管。柔蓝软绿烟堤畔。鸥鹭忘机为主伴。无羁绊。等闲莫许金章换。",
            "comment": ""
        },
        {
            "title": "点绛唇",
            "content": "我为劳生，自怜浪迹天涯遍。如今春换。又是孤萍断。谁信年时，老子情非浅。思量见。画楼天远。花倚夕阳院。",
            "comment": ""
        },
        {
            "title": "鹧鸪天",
            "content": "晓日曈曨花露稀。明光已报敞金扉。三千彩仗翔鸾舞，数百银袍振鹭飞。开雉扇，正垂衣。奏篇初得上彤墀。胪传绕殿天颜喜，先折东风第一枝。",
            "comment": ""
        },
        {
            "title": "青玉案",
            "content": "涌金斜转青云路。溯衮衮、红尘去。春色勾牵知几度。月帘风幌，有人应在，唾线馀香处。年来不梦巫山暮。但苦忆、江南断肠句。一笑匆匆何尔许。客情无奈，夜阑归去，簌簌红空雨。",
            "comment": ""
        },
        {
            "title": "采莲延遍/采莲令",
            "content": "霞霄上，有寿乡广袤无际。东极沧海，缥缈虚无，蓬莱弱水。风生屋浪，鼓楫扬旍，不许凡人得至。甚幽邃。试右望金枢外。西母楼阁，玉阙瑶池。万顷琉璃。双成倩巧，方朔诙谐。来往徜徉，霓裳飘摇宝砌。更稀奇。",
            "comment": ""
        },
        {
            "title": "醉蓬莱",
            "content": "纪今辰高会，屈指三朝，更逢重九。珠履瑶簪，聚一天星斗。菊蕊含芳，桂花笼艳，有美容争秀。衮绣堂中，蓬壶影里，异香喷兽。况是清朝，太平真主，治享雍熙，眷深耆旧。恩锡兼金，遣星轺东走。咫尺威光，下拜归美，愿我皇眉寿。自此重裁，谢笺千纸，年年回奏。",
            "comment": ""
        },
        {
            "title": "太清舞",
            "content": "武陵自古神仙府。有渔人迷路。洞户迸寒泉，泛桃花容与。寻花逶逦见灵光，舍扁舟、飘然入去。注目渺红霞，有人家无数。",
            "comment": ""
        },
        {
            "title": "永遇乐",
            "content": "鄞有壶天，景传图画，声著海县。四面攒峰，皆七十二，各在窗中见。祥云拥蔽，飞泉缭绕，咫尺似天涯远。如今向、仙家觅得，挈来十洲东畔。虚无缥缈，蓬莱方丈，所喜只居隔岸。羽幰垂珠，琼车织翠，长是陪嘉宴。豺狼远迹，风波不作，日月御轮须缓。且衔杯、称贤乐圣，度兹岁晚。",
            "comment": ""
        },
        {
            "title": "青玉案",
            "content": "银涛渐溢江南路。泛短棹、轻帆去。破块跳珠知几度。竹窗新粉，藕池香碧，应在云深处。萧萧鹤发虽云暮。曾得神仙悟真句。久视长生亲见语。离愁扫尽，更无慵困，怕甚黄梅雨。",
            "comment": ""
        },
        {
            "title": "清平乐",
            "content": "万花如绣。淑景熏晴昼。一曲齐称千岁寿。欢拥两行红袖。当年西府横翔。急流稳上仙乡。笑阅磻溪日月，行看尚父鹰扬。",
            "comment": ""
        },
        {
            "title": "人月圆",
            "content": "夕阳影里东风软，骄马趁香车。看花妆镜，藏春绣幕，百万人家。夜阑归去，星繁绛蜡，珠翠鲜华。笙歌不散，疏锺隐隐，月在梅丫。",
            "comment": ""
        },
        {
            "title": "明月逐人来",
            "content": "莫嫌春浅。寒威俱敛。阳和至此时方见。木君敷令，把雪霜扫断。要集德星胜伴。为有仙翁，正尔名喧蕃汉。眉寿比、聃彭更远。兼资勋业，已中双雕箭。清步槐庭影满。",
            "comment": ""
        },
        {
            "title": "次韵陈春卿眇云轩",
            "content": "修竹丛中屋半楹，坐来天际数峰青。定知俗物不挂眼，只许飞云过短棂。",
            "comment": ""
        },
        {
            "title": "太清舞",
            "content": "渔舟之子来何所。尽相猜相语。夜宿玉堂空，见火轮飞舞。凡心有虑尚依然，复归指、维舟沙浦。回首已茫茫，叹愚迷不悟。",
            "comment": ""
        },
        {
            "title": "柘枝舞",
            "content": "我是柘枝娇女。□□多风措。□□□、□住深□，妙学得柘枝舞。□□头戴凤冠，□□□纤腰束素。□□遍体锦衣装，来献呈歌舞。",
            "comment": ""
        },
        {
            "title": "念奴娇",
            "content": "银潢耿耿，正露零仙掌，尘空天幕。碧玉扶疏□万朵，偏称水村山郭。巧酝檀英，密包金粟，只待清秋著。三春桃李，自应束在高阁。好是月窟奇标，东堂幽韵，不管西风恶。独立盈盈回首笑，白苇丹枫索索。折向冰壶，莫教纱帽，醉里轻簪却。浓芳长在，□疑身在云壑。",
            "comment": ""
        },
        {
            "title": "粉蝶儿",
            "content": "玉屑轻盈，鲛绡霎时铺遍。看仙娥、骋些神变。咄嗟间，如撒下、真珠一串。火方然，汤初滚、尽浮锅面。歌楼酒垆，今宵任伊索唤。那佳人、怎生得见。更添糖，拚折本、供他几碗。浪儿门，得我这些方便。",
            "comment": ""
        },
        {
            "title": "洞仙歌",
            "content": "琼肌太白，浅著鹅黄罩。金缕檀心更天巧。算同时、虽有似火红榴，争比得、淡妆伊家轻妙。兴来清赏处，无限真香，可惜生教生闽峤。这消息、纵使移向蒸沈，终不似凭栏，披襟一笑。若归去长安诧标容，单道胜、酴醿水仙风貌。",
            "comment": ""
        },
        {
            "title": "南浦",
            "content": "一箭舜弦风，向晓来、轻寒初报麦秀。蝶股歇花须，韶光老，莺声倦闻呼友。池塘绿暗，数竿粉节天然瘦。对兹美景，爱清歌妙曲，千锺芳酒。谁知别是壶中，缭画阁朱栏，烟谷云岫。三岛十洲东，青霄上，神工幻成岩窦。瑶台阆苑，翠旌羽葆频相就。世凡洗断，教乌兔从今，迟迟飞走。",
            "comment": ""
        },
        {
            "title": "花舞",
            "content": "算仙家，真巧数，能使众芳长绣组。羽軿芝葆，曾到世间，谁共凡花为伍。桃李漫夸艳阳，百卉又无香可取。岁岁年年长是春，何用芳菲分四序。",
            "comment": ""
        },
        {
            "title": "采莲舞",
            "content": "珠露漙漙清玉宇。霞标绰约消烦暑。时驭清风之帝所。寻旧侣。三千仙仗临烟渚。舴艋飘摇来复去。渔翁问我居何处。笑把红蕖呼鹤驭。回头语。壶中自有朝天路。",
            "comment": ""
        },
        {
            "title": "采莲煞衮/采莲令",
            "content": "吾皇喜。光宠无贰。玉带金鱼荣贵。或者疑之。岂识圣明，曾主斯乡，尝相与尽缱绻，胶漆何可相离。今日风云合契。此实天意。吾皇圣寿无极，享晏粲千载相逢，我翁亦昌炽。永作升平上瑞。",
            "comment": ""
        },
        {
            "title": "满庭芳",
            "content": "油幕初开，騂旄前导，暂归梓里舂容。致身槐揆，功在鼎彝中。自是襟怀绝俗，今犹记、笔砚陈踪。张高会，君恩厚赐，乐与故人同。把麾，鄞水上，相看青眼，谁复如公。况亲陪尊俎，笑接群翁。坐上笙歌屡合，须拚到、晓日酣红。公今去，恩波四海，桃李尽东风。",
            "comment": ""
        },
        {
            "title": "新荷叶",
            "content": "真隐先生，家居近在东湖。茅屋三椽，自有一种清虚。秫来酿酒，便无後、也解赊沽。只愁客至，不能拚此芳壶。且乐天真，醉乡里、无限欢娱。时倚花枝，困来著枕蘧蘧。回观昨梦，徒然使、心剿形癯。始知今日，得闲却是良图。",
            "comment": ""
        },
        {
            "title": "采莲歇拍/采莲令",
            "content": "其间有洞天侣，思游尘世。珠葆摇曳。华表真人，清江使者，相从密议。此老遨嬉。我辈应须随侍。正举步、忽思同类。十八公、方耸壑，宜邀致。夙驾星言，人争图绘。朅来鄞山甬水。因此崇成，四明里第。",
            "comment": ""
        },
        {
            "title": "花舞",
            "content": "是非场，名利海，得丧炎凉徒自苦。至乐陶陶，唯有醉乡，谁向此间知趣。花下一杯一杯，且莫把、光阴虚度。八极神游长寿仙，蜾蠃螟�菪莞�觑。",
            "comment": ""
        },
        {
            "title": "满庭芳",
            "content": "爱日轻融，阴云初敛，一番雪意阑珊。柳摇金缕，梅绽五腮寒。知是东皇翠葆，飞星汉、来止人间。开新宴，笙歌逗晓，和气满城寰。风光，偏舜水，贤侯政美，棠荫多欢。更圜扉草鞠，木索长闲。休向今朝惜醉，红妆映、群玉颓山。相将见，宜春帖子，清夜写金銮。",
            "comment": ""
        },
        {
            "title": "水龙吟",
            "content": "雪中蓓蕾嫣然，美人莫恨春容少。化工消息，只须些子，阳和便了。文杏徒繁，牡丹虽贵，敢夸妍妙。看冰肌玉骨，诗家漫道，银蟾莹、白驹皎。楼上角声催晓。是东皇、丝纶新草。青旗苍辂，欲临东阙，遣伊先到。排斥风霜，扫除氛雾，直教闻早。算功高调鼎，不如竹外，一枝斜好。",
            "comment": ""
        },
        {
            "title": "满庭芳",
            "content": "复拥旌麾，重歌褥裤，满城长自春容。搢绅耆旧，欢溢笑谈中。尽道邦君恺悌，逍遥遂、湖海遐踪。今朝会，公真乐善，屈意与人同。恩勤，东道主，挥金汉傅，怀绶朱公。引群仙环拱，欲寿吾翁。春瓮初澄盎绿，春衫更、轻染香红。持杯愿，归登绛阙，花萼醉春风。",
            "comment": ""
        },
        {
            "title": "秋蕊香",
            "content": "玉露瀼瀼，秋色似画，东堂宴席初开。红萸泛寿斝，紫菊上妆台。倚栏见、新雁已南来。落霞孤鹜徘徊。最奇处，重阳将近，凉满襟怀。萧洒秀眉，华发丹脸，映双瞳、的皪如孩。擘香笺、听丽句新裁。池上三回蟠桃熟，玉纤时捧琼杯。但愿得，年年此会满蓬莱。",
            "comment": ""
        },
        {
            "title": "临江仙",
            "content": "槛竹敲风初破睡，楚台梦雨精神。背屏斜映小腰身。山明双翦水，香满一钗云。炉袅金丝帘窣地，绮窗秋静无尘。半钩春笋带湘筠。兰亭初写就，愁杀卫夫人。",
            "comment": ""
        },
        {
            "title": "清平乐",
            "content": "翠蛾雪柳。鬓影春风透。灯火千门辉绮绣。移下一天星斗。剩拚连夜欢游。金波欲上迟留。且看香梅影底，双鸾舞彻梁州。",
            "comment": ""
        },
        {
            "title": "声声慢",
            "content": "风收淅沥，雾隐森罗。群山万玉嵯峨。禁街车马，银杯缟带相过。胥涛晚来息怒，练光浮、都不扬波。最好处，是渔翁归去，鼓棹披蓑。况是东堂锡宴，龙墀骤，貂珰宣劝金荷。庆此嘉瑞，明岁黍稌应多。天家预知混一，把琼瑶、铺遍山河。这宴饮，罄华戎、同醉泰和。",
            "comment": ""
        },
        {
            "title": "采莲舞",
            "content": "彤霞出水弄幽姿。娉婷玉面相宜。棹歌先得一枝枝。波上画鲸飞。向此画堂高会，幽馥散、堪引瑶卮。幸然逢此太平时。不醉可无归。",
            "comment": ""
        },
        {
            "title": "瑞鹤仙",
            "content": "瑞烟笼绣幕。正玳席欢燕，觥筹交错。高情动寥廓。恣清谈雄辩，珠玑频落。锵锵妙乐。且赢取、升平快乐。又何辞、醉玉颓山，是处有人扶著。追念抟风微利，画饼浮名，久成离索。输忠素约。没材具，漫担阁。怅良辰美景，花前月下，空把欢游蹉却。到如今、对酒当歌，怎休领略。",
            "comment": ""
        },
        {
            "title": "浣溪沙",
            "content": "珠履三千巧斗妍。就中弓窄只迁迁。恼伊剗袜转堪怜。舞罢有香留绣褥，步馀无迹在金莲。好随云雨楚峰前。",
            "comment": ""
        },
        {
            "title": "杏花天",
            "content": "梦魂飞过屏山曲。见依旧、如花似玉。天寒翠袖依修竹。两点春山斗绿。披衣起、闲愁万斛。正月澹、梅花照屋。重温绣被薰清馥。不管明烧画烛。",
            "comment": ""
        },
        {
            "title": "次韵恩平郡王游山登寺中小阁",
            "content": "天边倚萧寺，小阁翠微中。烟霭三峰秀，松杉一径通。潮音从耳悟，尘虑转头空。堪笑林间弋，犹思落塞鸿。",
            "comment": ""
        },
        {
            "title": "庆清朝",
            "content": "翠竹茎疏，碧溪流浅，绮窗为尔时开。依稀远岸，才见一点寒梅。冷定半疑是雪，因风还度暗香来。醉清兴，瘦策过桥，黄帽青鞋。繁枝正微雨後，似怨人知晚，泪浥冰腮。殷勤百绕，留连踏遍莓苔。报道玉人睡觉，菱花初试晓妆台。携归去，粉额殢人，比并轻抬。",
            "comment": ""
        },
        {
            "title": "次韵陈察平望有作",
            "content": "白旄黄钺拟亲麾，胜气俄周天四围。犬豕闻风先兽骇，狼狐见月已星稀。郁葱非雾中原在，岌业神京大驾归。谠议更须频启沃，间无容发是投机。",
            "comment": ""
        },
        {
            "title": "花舞",
            "content": "素客之名从此有。多谢风流，飞驭陪尊酒。持此一卮同劝後。愿花长在人长寿。",
            "comment": ""
        },
        {
            "title": "如梦令",
            "content": "一笑尊前相语。莫遣良辰虚度。饮兴正浓时，兔碗聊分春露。留住。留住。催办後筵歌舞。",
            "comment": ""
        },
        {
            "title": "蝶恋花",
            "content": "桂影团团光正满。更似菱花，齐把匀娇面。非镜非蟾君细看。元来却是吴姬扇。一曲阳春犹未遍。惊落梁尘，不数莺喉啭。好著红绡笼玉腕。轻敲引入笙歌院。",
            "comment": ""
        },
        {
            "title": "采莲实催/采莲令",
            "content": "露华霞液，云桨椒醑，姿玉斝金罍。交酬成雅会。拚沈醉。中山千日，未为长久，今此陶陶一饮，动经万祀。陈果蓏，皆是奇异。似瓜如斗尽备。三千岁。一熟珍味。飣坐中，莹似玉、爽口流涎，三偷不枉，西真指议。",
            "comment": ""
        },
        {
            "title": "采莲舞",
            "content": "太华峰头冰玉沼。开花十丈干云杪。风散天香闻四表。知多少。亭亭碧叶何曾老。试问霏烟登鸟道。丹崖步步祥光绕。折得一枝归月峤。蓬莱岛。霞裾侍女争言好。",
            "comment": ""
        },
        {
            "title": "感皇恩",
            "content": "风雨揽元宵，收灯方了。深院红莲尚围绕。德星同聚，更有祥光临照。始知真洞府，春长好。应是化工，偏怜衰老。剩把青藜作荣耀。正须沈醉，拚却玉山频倒。寄声更漏子，休催晓。",
            "comment": ""
        },
        {
            "title": "七娘子",
            "content": "东篱寿菊金犹浅。对南山、把酒开新宴。绛阙丛霄，玉书丹篆。坐间俱是神仙伴。童颜绿发何曾变。喜婴儿姹女交相恋。寄语诗翁，茱萸重看。明年此会人人健。",
            "comment": ""
        },
        {
            "title": "花舞",
            "content": "野客之名从此有。多谢风流，飞驭陪尊酒。持此一卮同劝後。愿花长在人长寿。",
            "comment": ""
        },
        {
            "title": "教池回",
            "content": "云淡天低，疏雨乍霁，桃溪嫩绿蒙茸。珠帘映画毂，金勒耀花骢。绕湖上、罗衣隘香风。擘波双引蛟龙。寻奇处，高标锦段，各骋英雄。缥缈初登彩舫，箫鼓沸，群仙玉佩丁东。夕阳中、拚一饮千锺。看看见、璧月穿林杪，十洲三岛舂容。醉归去，双旌摇曳，夹路金笼。",
            "comment": ""
        },
        {
            "title": "喜迁莺",
            "content": "才过元夕。送宴赏未阑，欢娱无极。且莫收灯，仍休止酒，留取凤笙龙笛。金马玉堂学士，当此同开华席。最堪爱，是兰膏光在，金釭连壁。难觅。交欢处，杯吸百川，雅量皆勍敌。老子衰迟，居然怀感，厚意怎生酬得。况已倦游客路，一志归安泉石。但屈指，愿诸贤衮绣，联飞鹏翼。",
            "comment": ""
        },
        {
            "title": "瑞鹤仙",
            "content": "是花堪爱惜。谢天教、花信添花颜色。花红衬花碧。灿朝阳花露，鲛珠频滴。花光的皪。映花下、□茵百尺。趁花时，手拈花枝，饱嗅此花消息。常恐，一番花褪，失了花容，怎生寻觅。花神效力。将花貌，尽留得。更移花并植，仙家玉圃，不许花阴过隙。向花前，长把蕉花，为花主席。",
            "comment": ""
        },
        {
            "title": "次韵程泰之尚书",
            "content": "程王二夫子，听履上甘泉。咳唾妙一世，万斛明珠圆。官居季孟间，风义帝相先。每当持论许，闻者殆欲仙。蛟龙纵巨壑，鹰隼横寥天。坐令胆炙余，枵腹犹便便。程方秋欲半，金波照觥船。追想昔年日，高会有由缘。亲故持吉语，置酒家东偏。今年玉堂直，对此宜无眠。夜色凉如水，冰轮吐层颠。顾影还自慰，身冠六卿联。巍巍太平基，圣主乐得贤。作句纪兹夕，所喜期不愆。藏之在巾笥，未肯露其全。王于退食际，仿佛知云然。求之既愈力，璀璨出长编。荆潭伫唱酬，凡目一洗湔。我生亦可幸，披味如击鲜。明朝问纸价，都下已争伟。",
            "comment": ""
        },
        {
            "title": "满庭芳",
            "content": "和靖重湖，知章一曲，浙江左右为邻。绣鞯彩舰，只许日寻春。正好厌厌夜饮，都寂静、没个游人。夫何故，欢阑兴阻，只为隔城闉。堪嘉，唯甬水，回环雉堞，中峙三神。更楼台缭岸，花柳迷津。不惜频添画烛，更深看、舞上华裀。拚沈醉，从他咿喔，金距报凌晨。",
            "comment": ""
        },
        {
            "title": "画堂春",
            "content": "小槽春酿香红。良辰飞盖相从。主人着意在金钟。茗碗作先容。欲到醉乡深处，应须仗、两腋香风。献酬高兴渺无穷。归骑莫匆匆。",
            "comment": ""
        },
        {
            "title": "采莲入破/采莲令",
            "content": "璇穹层云上覆，光景如梭逝。惟此过隙缓征辔。垂象森列昭回。碧落卓然躔度，炳曜更腾辉。永永清光晔炜。绵四野、金璧为地。蕊珠馆，琼玖室，俱高峙。千种奇葩，松椿可比。暗香幽馥，岁岁长春，阳乌何曾西委。",
            "comment": ""
        },
        {
            "title": "鹊桥仙",
            "content": "金乌玉兔，时当几望，只是光明相与。天孙河鼓事应同，又启比、人间男女。精神契合，风云交际，不在一宵欢聚。乘槎曾得问星津，为我说、因缘如此。",
            "comment": ""
        },
        {
            "title": "念奴娇",
            "content": "枝头蓓蕾，褪红绡微露，江南春色。多谢东风吹半朵，来入骚人瑶席。粉脸轻红，芳心羞吐，别有真消息。妆台帘卷，寿阳著意留得。好是雪满群山，玉纤频拈，泛清波文鷁。深院相逢人尽道，标格都从天锡。梦蝶徒劳，霜禽休妒，争奈伊怜惜。高楼谁倚，寄言休为横笛。",
            "comment": ""
        },
        {
            "title": "南浦",
            "content": "天气正清和，庆西乾、释迦如来出世。毓质向金盆，祥云布、层霄九龙喷水。东传震旦，正令此日人人记。露盘百卉拥金容，香汤争来拂洗。谁知这个因缘，化众生令求，尘埃脱离。一点本昭昭，当须向、兹时便知瞥地。何烦费手，自然作个惺惺底。若犹未晤，且管令师僧，八丈十二。",
            "comment": ""
        },
        {
            "title": "醉蓬莱",
            "content": "喜泉通碧甃。秫刈黄云，酿成芳酎。瑞霭凝香，更阳和锺秀。晓瓮寒光，夜槽清响，听颔珠频溜。昼锦堂深，聚星筵启，一觥为寿。况此神仙，蕊宫俦侣，玉殿英游，尽皆亲旧。赢得开怀，对良辰握手。醉席淋漓笑语，都不问、欲残更漏。绣幕春风，轻丝美韵，明朝还又。",
            "comment": ""
        },
        {
            "title": "花舞",
            "content": "雅客之名从此有。多谢风流，飞驭陪尊酒。持此一卮同劝後。愿花长在人长寿。",
            "comment": ""
        },
        {
            "title": "临江仙",
            "content": "忆昔来时双髻小，如今云鬓堆鸦。绿窗冉冉度年华。秋波娇殢酒，春笋惯分茶。居士近来心绪懒，不堪老眼看花。画堂明月隔天涯。春风吹柳絮，知是落谁家。",
            "comment": ""
        },
        {
            "title": "清平乐",
            "content": "池台非雾。缥缈双溪路。家在江南佳丽处。看取谢公风度。蟠桃酒酝千秋。金焦欲上迟留。笑待锦花裀上，双鸾舞彻梁州。",
            "comment": ""
        },
        {
            "title": "次韵陈春卿眇云轩",
            "content": "油然肤寸起岩峦，萦抱山腰玉带宽。会作旱天三日雨，莫将空濶等閒看。",
            "comment": ""
        },
        {
            "title": "渔家傲",
            "content": "春恨不禁听杜宇。买舟忽觅东鄞路。一笑轻帆同野渡。频回顾。吴山夜岫俱眉妩。何事匆匆分袂去。夫君小隐临烟渚。明夜月华来竹坞。相思处。还应梦属清江橹。",
            "comment": ""
        },
        {
            "title": "花舞",
            "content": "仙客之名从此有。多谢风流，飞驭陪尊酒。持此一卮同劝後。愿花长在人长寿。",
            "comment": ""
        },
        {
            "title": "花心动",
            "content": "迟日轻阴，雨初收，花枝湿红犹滴。玉镫绣鞯，才得新晴，柳岸往来如织。画楼几处珠帘卷，风光遍、神仙瑶席。萃佳景，分明管领，一陂澄碧。忽见波涛噀激。苍烟际、双龙起为勍敌。桂楫拨云，鼍鼓轰雷，竞夺锦标千尺。恁时彩舰虹桥畔，舂容引、宝觥霞液。兴浓处，笙歌又还竟夕。",
            "comment": ""
        },
        {
            "title": "渔夫舞",
            "content": "试倩霜刀登玉缕。银鳞不忍供盘俎。掷向清波方圉圉。休更取。小槽且听真珠雨。",
            "comment": ""
        },
        {
            "title": "剑舞",
            "content": "荧荧巨阙。左右凝霜雪。且向玉阶掀舞，终当有、用时节。唱彻。人尽说。宝此制无折。内使奸雄落胆，外须遣、豺狼灭。",
            "comment": ""
        },
        {
            "title": "花心动",
            "content": "槐夏阴浓，笋成竿、红榴正堪攀折。菖歜碎琼，角黍堆金，又赏一年佳节。宝觥交劝殷勤愿，把玉腕、彩丝双结。最好是，龙舟竞夺，锦标方彻。此意凭谁向说。纷两岸，游人强生区别。胜负既分，些个悲欢，过眼尽归休歇。到头都是强阳气，初不悟、本无生灭。见破底，何须更求指诀。",
            "comment": ""
        },
        {
            "title": "花舞",
            "content": "幽客之名从此有。多谢风流，飞驭陪尊酒。持此一卮同劝後。愿花长在人长寿。",
            "comment": ""
        },
        {
            "title": "鹧鸪天",
            "content": "我本飘然出岫云。挂冠归去岸纶巾。但教名利休缰锁，心地何时不是春。竹叶美，菊花新。百杯且听绕梁尘。故乡父老应相贺，林下方今见一人。",
            "comment": ""
        },
        {
            "title": "满庭芳",
            "content": "鲸海波澄，棠阴日永，正宜坐啸雍容。岁丰民乐，无讼到庭中。试数循良自古，龚黄外、谁可追踪。那堪更，恩均髦寿，良会此宵同。璇穹。占瑞处，荧煌五马，璀璨群公。盛笙歌落绮，共引髯翁。祗恐芝泥趣召，双旌展、猎猎飞红。须知道，君王渴见，名久在屏风。",
            "comment": ""
        },
        {
            "title": "满庭芳",
            "content": "烘锦花堤，铺绵柳巷，晓来膏雨初晴。画堂初建，碧沼映朱楹。最好芙蓉绣褥，交辉敞、孔雀金屏。那堪更，华裾满坐，和气动欢声。冰清。真美行，棠阴善政，槐市高名。今朝消受得，茜服光荣。况是齐眉并寿，谁云道、乐事难并。相将见，飞凫过阙，除目下彤庭。",
            "comment": ""
        },
        {
            "title": "浣溪沙",
            "content": "胜概朱楹俯碧湖。萧萧风月一尘无。只堪绿蚁满尊浮。况是小春天正爽，杖藜相与探梅初。半皴枝上未成珠。",
            "comment": ""
        },
        {
            "title": "蝶恋花",
            "content": "玉瓮新醅翻绿蚁。滴滴真珠，便有香浮鼻。欲把盈尊成雅会。更须寻个无愁地。况是赏心多乐事。美景良辰，又复来相值。料得天家深有意。教人长寿花前醉。",
            "comment": ""
        },
        {
            "title": "阿育王山有松万株乞亭名于真隐居士榜日松风",
            "content": "飕飕万峰顶，宇宙尽闻声。会得真消息，知予是强名。",
            "comment": "【注释】【原题】：阿育王山有松万株乞亭名于真隐居士榜日松风陆务观作诗因次韵"
        },
        {
            "title": "花舞",
            "content": "贵客之名从此有。多谢风流，飞驭陪尊酒。持此一卮同劝後。愿花长在人长寿。",
            "comment": ""
        },
        {
            "title": "夜合花",
            "content": "三岛烟霞，十洲风月，四明古号仙乡。萦纡雉堞，中涵一片湖光。绕岸异卉奇芳。跨虹桥、隐映垂杨。玉楼珠阁，冰帘卷起，无限红妆。龙舟两两飞扬。见飘翻绣旗，歌杂笙簧。清尊满泛，休辞饮到斜阳。直须画蜡荧煌。况夜深、不阻城隍。且拚沈醉，归途便教，彻晓何妨。",
            "comment": ""
        },
        {
            "title": "青玉案",
            "content": "闲忙两字无多子。叹举世、皆由此。逐利争名忙者事。廛中得丧，仕中宠辱，无限非和是。谁人解识闲中味。雪月烟云自能致。世态只如风过耳。三杯两盏，眼朦胧地，长向花前醉。",
            "comment": ""
        },
        {
            "title": "采莲衮/采莲令",
            "content": "有珍馔，时时馈。滑甘丰腻。紫芝荧煌，嫩菊秀媚。贮玛瑙琥珀精器。延年益寿莫拟。人间烹饪徒费。休说龙肝凤髓。动妙乐、仙音鼎沸。玉箫清，瑶瑟美。龙笛脆。杂还飞鸾，花裀上、趁拍红牙，馀韵悠扬，竟海变桑田未止。",
            "comment": ""
        },
        {
            "title": "次韵恩平郡王",
            "content": "彤庭秋晚宴，和气与春同。寿酒千钟绿，宫化万叠红。金羁鸾仗底，赤舄玉阶中。归路闻人语，关雎诵国风。",
            "comment": ""
        },
        {
            "title": "点绛唇",
            "content": "千里欢谣，使君美政高三辅。沸天箫鼓。笑拥锋车去。卧辙攀辕，漫拟双旌住。还知否。禁林深处。已辟金闺路。",
            "comment": ""
        },
        {
            "title": "瑞鹤仙",
            "content": "霁光春未晓。拥绛蜡攒星，霜蹄轻袅。皇居耸云杪。霭祥烟瑞气，青葱缭绕。金门羽葆。听胪唱、千官并到。庆三朝、雉扇开时，拜舞仰瞻天表。荣耀。万方图籍，四裔明王，赆賝珍宝。椒盘颂好。称寿斝，祝难老。更传宣锡坐，钧天妙乐，声遏行运缥缈。逗归来、酒晕生霞，此恩怎报。",
            "comment": ""
        },
        {
            "title": "浣溪沙",
            "content": "远岫数堆苍玉髻。平湖千顷碧琉璃。笙歌催我上船时。载月有如浮玉鉴，采莲还复拥燕脂。更於何处觅瑶池。",
            "comment": ""
        },
        {
            "title": "生查子",
            "content": "双蛟画鼓催，一水银蟾满。见夺锦标回，却倚花枝看。已擘冷金笺，更酹玻璃碗。归去诧乡关，不负平生眼。",
            "comment": ""
        },
        {
            "title": "鹧鸪天",
            "content": "孔雀双飞敞画屏。锦花茵上舞娉婷。红绡袖暖琉璃滑，金鸭炉香椒桂馨。丹脸渥，秀眉青。平生阴德在遐龄。如今便好添龟鹤，元是南箕一寿星。",
            "comment": ""
        },
        {
            "title": "渔夫舞",
            "content": "莫惜清尊长在手。圣朝化洽民康阜。说与渔家知得否。齐稽首。太平天子无疆寿。",
            "comment": ""
        },
        {
            "title": "喜迁莺",
            "content": "征鸿回北。正雪洗烧痕，千岩匀绿。鱼纵新漪，梅繁断岸，春到鉴湖一曲。满城绣帘珠幌，暖响聒天丝竹。渐向晚，放芙蕖千顷，交辉华烛。贤牧。棠阴静，康阜政成，褒诏来黄屋。玉笋光寒，紫荷香润，人道此装须趣。且出催花银漏，恣饮宝觥醽醁。向明岁，看传柑归去，腰横金粟。",
            "comment": ""
        },
        {
            "title": "浣溪沙",
            "content": "湿翠湖山收晚烟。月华如练水如天。兴来催上钓鱼船。青箬一尊汀草畔，霜筠数曲渚花边。更於何处觅神仙。",
            "comment": ""
        },
        {
            "title": "柘枝舞",
            "content": "□人奉圣□□朝□□□□主□□□□□留伊。得荷云戏、幸遇文明，尧阶上、太平时。□□□□何不罢岁□征舞柘枝。",
            "comment": ""
        },
        {
            "title": "武陵春",
            "content": "报道东皇初弭节，芳思满凌晨。争看钗头彩胜新。金字写宜春。四坐行盘堆白玉，纤手自和匀。恰似蟾宫妙丽人。将月出浮云。",
            "comment": ""
        },
        {
            "title": "太清舞",
            "content": "我今来访烟霞侣。沸华堂箫鼓。疑是奏钧天，宴瑶池金母。却将桃种散阶除，俾华实、须看三度。方记古人言，信有缘相遇。",
            "comment": ""
        },
        {
            "title": "瑞鹤仙",
            "content": "霁天风露好。乍暑退西郊，凉生秋早。银潢炯云杪。拥香车鹊翅，凌波初到。清歌缥缈。凭危阁、新蟾吐曜。有盈尊美酒，蛛丝钿合，拜舞竞分天巧。堪笑。世间痴绝，不识人中，拙是珍宝。多愁易老。都缘是，不闻道。骋些儿机智，遭他驱使，毕竟辛勤到了。又何如，百事无能，是非较少。",
            "comment": ""
        },
        {
            "title": "临江仙",
            "content": "自古圣贤皆寂寞，祗教饮者留名。万花丛里酒如渑。池台仍旧贯，歌管有新声。欲识醉乡真乐地，全胜方丈蓬瀛。是非荣辱不关情。百杯须痛饮，一枕拚春酲。",
            "comment": ""
        },
        {
            "title": "临江仙",
            "content": "试凭阑干春欲暮，桃花点点胭脂。故山凝望水云迷。数堆苍玉髻，千顷碧琉璃。我本清都闲散客，蓬莱未是幽奇。明朝归去鹤齐飞。三山乘缥缈，海运到天池。",
            "comment": ""
        },
        {
            "title": "扑胡蝶/扑蝴蝶",
            "content": "光阴转指。百岁知能几。儿时童稚，老来将耄矣。就中些子强壮，又被浮名牵系。良辰尽成轻弃。此何理。若有惺惺活底，必解自为计。清尊在手，且须拚烂醉。醉乡不涉风波地。睡到花阴正午，笙歌又还催起。",
            "comment": ""
        },
        {
            "title": "白苎",
            "content": "腊天寒，晓风劲，幽香频吐。精神绰约，谁羡姑射居处。江南探春独步。恨无侣。微语。又谁管、雪势霜威埋妒。且图少陵东阁作诗苦。拟烦玉纤轻拗、宁相许。惜取。栏干遍倚，月淡黄昏，水边清浅，不放红尘染污。似名画手丹青，罢施缃素。不随艳卉，强媚韶光一瞬，飘荡无据。只恐金门，宝鼎方调，时时来觑。便把枝头，豆颗朝天去。",
            "comment": ""
        },
        {
            "title": "喜迁莺",
            "content": "三春正美。是霁景融和，韶华如绮。夹岸香红，登墙粉白，开遍故园桃李。画舸绣帘高卷，锦毂朱轩低倚。对此际，向池台好处，争倾绿蚁。醉里。须醒悟，些子芳菲，造物都谩你。一瞬光阴，霎时蜂蝶，还付落花流水。我有大丹九转，真个长春不死。待得了，把高歌清赏，随缘而已。",
            "comment": ""
        },
        {
            "title": "水龙吟",
            "content": "平湖渺渺烟波，是中只许神仙住。人间空爱，夭桃繁李，雪飞红雨。谁信壶天，靓妆玉貌，春光容与。似佳人才子，青冥步稳，同携手、成欢聚。老子时来宴赏，拥笙歌、留连尊俎。乌纱压倒，香云簪遍，知他几度。多谢东君，肯教满架，长情相处。更须拚痛饮，年年此际，作芳菲主。",
            "comment": ""
        },
        {
            "title": "太清舞",
            "content": "云軿羽幰仙风举。指丹霄烟雾。行作玉京朝，趁两班鵷鹭。玲珑环佩拥霓裳，却自有、箫韶随步。含笑嘱芳筵，後会须来赴。",
            "comment": ""
        },
        {
            "title": "水龙吟",
            "content": "翠空缥缈虚无，算唯海上蓬瀛好。琼瑶宫阙，蕊珠台榭，玲珑缭绕。弱水沈冥，瑞云遮隔，几人曾到。四明中，自有神仙洞府，烟霞里、知多少。堪笑当年狂客，爱休官、何须入道。婆娑绿发垂肩，著甚黄冠乌帽。花底金船，月边玉局，尽能迟老。待丹成九转，飘然驾鹤，却游三岛。",
            "comment": ""
        },
        {
            "title": "渔夫舞",
            "content": "万斛黄金迷俯仰。轻舠不碍飞双桨。光透碧霄千万丈。真堪赏。恰如镜里人来往。",
            "comment": ""
        },
        {
            "title": "临江仙",
            "content": "衮绣蝉联三重客，朝回晓日曈曨。绿杨门巷拥花骢。喜承天上语，来作主人公。况值瑶林风露爽，冰轮碾上晴空。桂香和影堕金锺。莫辞通夕醉，明日是秋中。",
            "comment": ""
        },
        {
            "title": "点绛唇",
            "content": "曾到蟾宫，玉轮乞得长随手。数声轻叩。已有锵琼玖。最好长清，浑不惊秋候。歌阑後。那回辞酒。笑把遮檀口。",
            "comment": ""
        },
        {
            "title": "青玉案",
            "content": "年来减却风情大。百样收心待不作。恰恨仙翁停画舸。雪中把酒，美人频为，浅破樱桃颗。清歌谁许阳春和。悄不放、遥空片云过。惊落梁尘浑可可。一声啭处，故园春近，桃李还知麽。",
            "comment": ""
        },
        {
            "title": "点绛唇",
            "content": "翠幄园林，火云方绽南薰起。玉轮天外。夜色凉如水。况有清歌，劝我尊浮蚁。拚沈醉。万花丛里。一枕朦胧睡。",
            "comment": ""
        },
        {
            "title": "渔夫舞",
            "content": "济涉还渠渔父子。生涯只在烟波里。练静忽然风又起。赢得底。吹来别浦看桃李。",
            "comment": ""
        },
        {
            "title": "次韵贲长老",
            "content": "露地当年说白牛，反令后学莫能由。足行香陌无穷辙，家在清江欲尽头。罣碍顿除犹是病，因缘未了且乘流。此山日夕浮桂气，见则何烦蜡屐游。",
            "comment": ""
        },
        {
            "title": "花舞",
            "content": "叹尘寰，乌兔走，花谢花开能几许。十分春色，一半遣愁，那堪飘零风雨。争似此花自然，悄不待、根生下土。花既无凋春又长，好带花枝倾寿醑。",
            "comment": ""
        },
        {
            "title": "如梦令",
            "content": "红杏白梨肌理。时样新妆淡伫。真个是观音，少个杨枝净水。欢喜。欢喜。尽此一锺醇美。",
            "comment": ""
        },
        {
            "title": "喜迁莺",
            "content": "谯门残月。正画角晓寒，梅花吹彻。瑞日烘云，和风解冻，青帝乍临东阙。暖响土牛箫鼓，夹路珠帘高揭。最好是，看彩幡金胜，钗头双结。奇绝。开宴处，珠履玳簪，俎豆争罗列。舞袖翩翻，歌声缥缈，压倒柳腰莺舌。劝我应时纳祜，还把金炉香爇。愿岁岁，这一卮春酒，长陪佳节。",
            "comment": ""
        },
        {
            "title": "花舞",
            "content": "对芳辰，成良聚，珠服龙妆环宴俎。我御清风，来此纵观，还须折枝归去。归去蕊珠绕头，一一是东君为主。隐隐青冥怯路遥，且向台中寻伴侣。",
            "comment": ""
        },
        {
            "title": "太清舞",
            "content": "游尘世、到仙乡。喜君王。跻治虞唐。文德格遐荒。四裔尽来王。干戈偃息岁丰穰。三万里农桑。归去告穹苍。锡圣寿无疆。",
            "comment": ""
        },
        {
            "title": "喜迁莺",
            "content": "雪消春浅。听爆竹送穷，椒花待旦，系马合簪，鸣鸦列炬，几处玳筵开宴。介我百千眉寿，齐捧玉壶金盏。最奇绝，是小桃新坼，争妍粉面。女伴。频告语，守岁通宵，莫放笙歌散。酒晕朝霞，寒欺重翠，却忆凤屏香暖。笑拂满身花影，遥指珠帘深院。待到了，道一声稳睡，明年相见。",
            "comment": ""
        },
        {
            "title": "芰荷香",
            "content": "过横塘。见红妆翠盖，柄柄擎香。月娥有意，暮霭收尽银潢。一轮高挂，且放同、千里清光。秋中气爽天凉。露凝玉臂，风拂云裳。老子通宵不忍睡，把青尊小酌，仍更思量。自家活计，幸有无限珍藏。大千世界，静极後、普现十方。圆明不损毫芒。精神会处，独坐胡床。",
            "comment": ""
        },
        {
            "title": "渔夫舞",
            "content": "已见白鱼翻翠荇。任公一掷波千顷。不是六鳌休便领。清昼永。悠扬要在神仙境。",
            "comment": ""
        },
        {
            "title": "满庭芳",
            "content": "十载江湖，一朝簪组，宠荣曷称衰容。圣恩不许，归卧旧庐中。慨念东山伴侣，烟霞外、久阔仙踪。今何幸，相逢故里，谈笑一尊同。吾州，真幸会，湖边贺监，海上黄公。胜渭川遗老，绛县仙翁。纵饮何辞烂醉，脸霞转、一笑生红。从今後，婆娑化国，千岁乐皇风。",
            "comment": ""
        },
        {
            "title": "采莲舞",
            "content": "翠盖参差森玉柄。迎风浥露香无定。不著尘沙真体净。芦花径。酒侵酥脸霞相映。棹拨木兰烟水暝。月华如练秋空静。一曲悠扬沙鹭听。牵清兴。香红已满蒹葭艇。",
            "comment": ""
        },
        {
            "title": "浪淘沙令",
            "content": "祝寿祝寿。筵开锦绣。拈起香来玉也似手。拈起盏来金也似酒。祝寿祝寿。命比乾坤久。长寿长寿。松椿自此碧森森底茂。乌兔从他汨轳轳底走。长寿长寿。",
            "comment": ""
        },
        {
            "title": "太清舞",
            "content": "须臾却有人相顾。把肴桨来聚。礼数既雍容，更衣冠淳古。渔人方问此何乡，众颦眉、皆能深诉。元是避嬴秦，共携家来住。",
            "comment": ""
        },
        {
            "title": "次韵范经干昆季昌国杂咏",
            "content": "年年向此眼偏明。春迟故欲牡丹伴，韵剩还驰雅客名。缥缈碧裳留夜月，娉婷玉面起朝酲。却嫌梅蕊无才思，",
            "comment": ""
        },
        {
            "title": "晨兴怀寺中用前韵",
            "content": "薛公言慷慨，端可讽驯犀。器广蜃江小，名高雁岭低。宸居清琐闼，禁路紫骝蹄。揆德宜长处，何因梦白鸡。",
            "comment": ""
        },
        {
            "title": "好事近",
            "content": "对竹擘吟笺，正是赏梅时节。便把这些清致，作东湖三绝。帝家金鼎待调羹，何似且休折。却爱玉楼清弄，褪霏霏香雪。",
            "comment": ""
        },
        {
            "title": "临江仙",
            "content": "绣幕罗裙风冉冉，象床毡幄低垂。兽炉香袅锦屏围。不贪敧钿枕，偏爱倚花枝。软玉红绡轻暖透，温温翠袖扶持。正忺安稳坐移时。雨云忘峡梦，身境是瑶池。",
            "comment": ""
        },
        {
            "title": "清平乐",
            "content": "石头虎踞。骄虏何能渡。曾是六朝雄胜处。瑞绕碧江云路。当时霸国多贤。风流只解遗鞭。便好扬舲北伐，举头即见长安。",
            "comment": ""
        },
        {
            "title": "清平乐",
            "content": "槐庭元老。四海真师表。曲为故人敦久要。隔巷不嫌时到。虚堂已入凉颸。一觥为寿何辞。看即关河恢复，千秋永辅淳熙。",
            "comment": ""
        },
        {
            "title": "好事近",
            "content": "敧枕不成眠，得句十分清绝。一夜酸风阁花，酝江天飞雪。晓来的皪看枝头，老蚌剖明月。帝所待调金鼎，莫教人轻折。",
            "comment": ""
        },
        {
            "title": "清平乐",
            "content": "当年桂籍。同展摩云翼。位冠洪枢情似昔。肯共一尊瑶席。经纶素韫胸中。筹帷小试成功。已殄黄池小丑，行收沙漠肤功。",
            "comment": ""
        },
        {
            "title": "清平乐",
            "content": "吾皇睿哲。廷有真三杰。同向清时扬茂烈。掩迹皋陶夔契。联镳忽访山樊。凉生花底清尊。太史明朝日奏，台星皆聚柴门。",
            "comment": ""
        },
        {
            "title": "望海潮",
            "content": "烟笼香径，霞舒花砌，东君绣出芳辰。蝶羽弄轻，鸾声啭巧，嬉嬉舞态歌唇。纶制出严宸。曳耀春品服，荣锡绯银。向此华涂要路，颜色倍精神。珠帘碧甃方新。有兰堂快目，水榭通津。玉斝蘸清，金虬蔼翠，轮蹄尽集簪绅。偕老指双椿。望武林咫尺，同上青云。异日重为此会，应羡凤池人。",
            "comment": ""
        },
        {
            "title": "菩萨蛮",
            "content": "提壶漫欲寻芳去。桃红柳绿年年事。唯有列仙翁。清明本在躬。何须从外讨。皮里阳秋好。堪羡个中人。无时不是春。",
            "comment": ""
        },
        {
            "title": "太清舞",
            "content": "当时脱得长城苦。但熙熙朝暮。上帝锡长生，任跳丸乌兔。种桃千万已成阴，望家乡、杳然何处。从此与凡人，隔云霄烟雨。",
            "comment": ""
        },
        {
            "title": "次韵慈奥寂照院僧石岩花",
            "content": "谿山朔雪销篱落，始闻花信惊梅萼。韶华一瞬掉头去，满眼园林成翠幄。谁知幽谷犹藏春，万蔕千跗意态新。霞光分彩气欲热，露浥燕脂色未匀。墨工绘句谩称好，不见此花空到老。子美羞看黄四蹊，退之不数红云岛。天下健步吾能用，拟擘云头骑彩凤。叫阍乞与生香归，只许牡丹名并飞。",
            "comment": ""
        },
        {
            "title": "如梦令",
            "content": "小院春风不老。鹊碧霓裳缥缈。雪脸间朱颜，各自一般轻妙。忒掉。忒掉。真个一双两好。",
            "comment": ""
        },
        {
            "title": "千秋岁",
            "content": "吾乡我里。偕老真无比。宴席展，欢声起。蕊宫仙子绕，玉砌莱衣戏。称贺处，眉心竞指朱书字。忆昔西周吕。年纪虽相似。独自个，谁为侣。如今双凤老，堪引同螺醉。彭祖寿，十分方一从头纪。",
            "comment": ""
        },
        {
            "title": "花舞",
            "content": "嘉客之名从此有。多谢风流，飞驭陪尊酒。持此一卮同劝後。愿花长在人长寿。",
            "comment": ""
        },
        {
            "title": "花舞",
            "content": "净客之名从此有。多谢风流，飞驭陪尊酒。持此一卮同劝後。愿花长在人长寿。",
            "comment": ""
        },
        {
            "title": "江城子",
            "content": "片帆初落甬勾东。碧湖空。满汀风。回首一川，银浪颭孤篷。且驾两椽烟雨里，凭曲槛，浥空濛。闲移拄杖上晴峰。莫匆匆。伴冥鸿。笑指家山，苹叶藕花中。脚力倦时呼小艇，归棹稳，月朦胧。",
            "comment": ""
        },
        {
            "title": "次韵冯圆中木犀六言",
            "content": "碧玉闹妆金粟，香随烟雾横斜。更欲移筇问讯，前山几度云遮。",
            "comment": ""
        },
        {
            "title": "花舞",
            "content": "清客之名从此有。多谢风流，飞驭陪尊酒。持此一卮同劝後。愿花长在人长寿。",
            "comment": ""
        },
        {
            "title": "满庭芳",
            "content": "微霰疏飘，骄云轻簇，短檠暗淡笼纱。冷禁兰帐，清晓忽飞花。已是平芜步阔，那堪更、折竹如蓑。凭栏处，关心一叶，归兴渺无涯。为瑞，已多少，适从狼子，来自龙沙。赖吾皇神武，薄海为家。尽扫腥风杀气，依然放、红日光华。回头看，山蹊水坞，缟带不随车。",
            "comment": ""
        },
        {
            "title": "望海潮",
            "content": "烟浓柳径，霞蒸花砌，春深特地芳辰。蝶侣斗狂，莺雏弄巧，嬉嬉舞态歌唇。西铺集簪绅。正桂薰兰玉，天寿松椿。竞捧瑶觥潋滟，来祝纵怀人。当年辍侍严宸。有星轺问俗，熊轼临民。康阜政成，蕃宣治美，归休燕处申申。行庆紫泥新。起钓璜国老，东海之滨。屈指重开此宴，应已拜平津。",
            "comment": ""
        },
        {
            "title": "永遇乐",
            "content": "桃李繁华，芰荷清净，景物相继。霜後橙黄，雪中梅绽，迤逦春还至。寻思天气，寒暄凉燠，各有一时乐地。如何被、浮名牵役，此欢逐成抛弃。如今醒也，扁舟短棹，更有篮舆胡倚。到处为家，山肴社酒，野老为宾侣。三杯之後，吴歌楚舞，忘却曳金穿履。虽逢个、清朝贵客，也须共来一醉。",
            "comment": ""
        },
        {
            "title": "瑶台第一层",
            "content": "寥廓澄清。人正在、瑶台第一层。瑞霭深处，蕊宫掩映，金碧觚棱。异花非世种，蔼剩馥、紫雾飞腾。有仙驾，过吾庐环堵，少驻云軿。俄惊。重壶叠巘，顿然潇洒俗尘清。佩环声里，宝觥潋滟，舞态娉婷。祝言千岁寿，仍更予、五福川增。返蓬瀛。问今朝兹会，昔日谁曾。",
            "comment": ""
        },
        {
            "title": "丞相魏大观文挽辞",
            "content": "姚江得尉是公先，凤沼居惭我在前。退处对栽三径柳，追欢时共五湖船。尚嗟邻好无多日，何遽归程隔九泉。苒苒衰迟易伤感，送违陡觉泪潸然。",
            "comment": ""
        },
        {
            "title": "采莲舞",
            "content": "练光浮，烟敛澄波渺。燕脂湿、靓妆初了。绿云伞上露滚滚，的皪真珠小。笼娇媚、轻盈伫眺。无言不见仙娥，凝望蓬岛。玉阙葱葱，镇锁佳丽春难老。银潢急、星槎飞到。暂离金砌，为爱此、极目香红绕。倚兰棹。清歌缥缈。隔花初见，楚楚风流年少。",
            "comment": ""
        },
        {
            "title": "次韵冯圆中郎中游甘露寺",
            "content": "试凭古刹俯江城，追思孙权共孔明。三国有人成底事，六朝何代不交兵。中原天子今恹复，北塞胡儿始削平。附翼攀鳞真际会，小臣亦解说功名。",
            "comment": ""
        },
        {
            "title": "采莲衮遍/采莲令",
            "content": "遍此境，人乐康，挟难老术，悟长生理。尽阿僧祗劫，赤松王令安期。彭篯盛矣。尚为婴稚。鹤算龟龄，绛老休夸甲子。鲐背耸、黄发垂髻。更童颜，长鼓腹、同游戏。真是华胥。行有歌，坐有乐，献笑都是神仙，时见群翁启齿。",
            "comment": ""
        },
        {
            "title": "惜黄花",
            "content": "秋光将老。黄花开早。露浥清晓，金钱万叠犹小。簪遍碧云鬟，压倒乌纱帽。更把来、玉觞同釂。过□添炉鼎，朱颜愈少。壮道骨，长仙风，养成灵宝。今日去登高，谩说龙山好。悄不如、自家蓬岛。",
            "comment": ""
        },
        {
            "title": "临江仙",
            "content": "曾向泗滨浮玉质，也居十二峰前。飞来藓发尚如拳，郁纷因出岫，巧镂是谁镌。挈榼凭栏成胜赏，老夫亦自颓然。坐疑霭霭上瑶天。已为苏旱雨，却放老龙眠。",
            "comment": ""
        },
        {
            "title": "采莲舞",
            "content": "草软沙平风掠岸。青蓑一钓烟江畔。荷叶为裀花作幔。知谁伴。醇醪只把鲈鱼换。盘缕银丝杯自暖。篷窗醉著无人唤。逗得醒来横脆管。清歌缓。彩鸾飞去红云乱。",
            "comment": ""
        },
        {
            "title": "浣溪沙",
            "content": "梁武憨痴达摩呆。个中消息岂容猜。九年面壁口慵开。双履却寻归路止，一花原不是君栽。这回枉了一遭来。",
            "comment": ""
        },
        {
            "title": "临江仙",
            "content": "腊月正当三十夜，几人到此惺惺。一轮明月本圆明。朗然无挂碍，何用问前程。况有长生真秘□，岁华虽换休惊。但将歌酒乐升平。尘缘如未了，明日贺新正。",
            "comment": ""
        },
        {
            "title": "花舞",
            "content": "寿客之名从此有。多谢风流，飞驭陪尊酒。持此一卮同劝後。愿花长在人长寿。",
            "comment": ""
        },
        {
            "title": "满庭芳",
            "content": "鹤冷风亭，鸿迷烟渚，晓来雪意填空。酿成佳瑞，端为兆年丰。况有神娲妙手，调和得、云彩皆同。楼台上，铺琼缀玉，随步广寒宫。天公。开地轴，八紘混一，莫辨堤封。又须教、归禽狡兽沈踪。坐见花敷万木，谁知道、春已输工。三杯酒，西湖父老，相与话时雍。",
            "comment": ""
        },
        {
            "title": "望海潮",
            "content": "熊罴嘉梦，风云享会，磻溪应卜之年。黄菊萃英，红萸酿馥，安排预赏芳筵。环佩拥神仙。向粉额两字，金缕红鲜。最好花裀展处，双凤舞翩翩。人人竞擘香笺。璨珠玑溢目，祝颂无边。彭祖一分，庄椿十倍，千秋未足多言。日驭且停鞭。把燕闲欢乐，分付壶天。笑享亲朋岁岁，春酒庆团圆。",
            "comment": ""
        },
        {
            "title": "喜迁莺",
            "content": "凭高寓目。爱屹起四窗，云南云北。缥缈烟霞，萧森松竹，多少洞天岩谷。著向十洲三岛，入海何妨登陆。要知处，在皇家新赐，西湖一曲。林麓。真胜概，樊榭鹿亭，百卉生幽馥。绿绮春浓，青蛇星烂，隔断世间尘俗。笑呼羡门俦侣，时引宝觞醽醁。醉和醒，但南山之寿，难忘勤祝。",
            "comment": ""
        },
        {
            "title": "柘枝舞",
            "content": "回头却望尘寰去。喧画堂箫鼓。整云鬟、摇曳青绡，爱一曲柘枝舞。好趁华封盛祝笑，共指南山烟雾。蟠桃仙酒醉升平，望凤楼归路。",
            "comment": ""
        },
        {
            "title": "念奴娇",
            "content": "银塘江上，展鲛绡初见，长天一色。风拭菱花光照眼，谁许红尘轻积。转盼冯夷，奔云起电，两岸惊涛拍。振空破地，水龙争喷吟笛。客有步屧江干，胸吞奇观，寄英词元白。素壁淋浪翻醉墨，飘洒神仙踪迹。好待波匀，横飞小艇，快引香筒碧。烟消月出，不眠拚了通夕。",
            "comment": ""
        },
        {
            "title": "浣溪沙",
            "content": "一握钩儿能几何。弓弓珠蹙杏红罗。即时分惠谢奴哥。香压幽兰兰尚浅，样窥初月月仍多。只堪掌上恹琼波。",
            "comment": ""
        },
        {
            "title": "清平乐",
            "content": "南阳宾友。道旧须尊酒。一曲为公千岁寿。弦索春风纤手。忠谋黼黻明昌。英词锦绣甘肠。帝所盛推颇牧，人间尤重班扬。",
            "comment": ""
        },
        {
            "title": "卜算子",
            "content": "符箓玉搔头，艾虎青丝鬓。一曲清歌倒酒莲，尚有香蒲晕。角簟碧纱厨，挥扇消烦闷。唯有先生心地凉，不怕炎曦近。",
            "comment": ""
        },
        {
            "title": "如梦令",
            "content": "粉脸霞生一缕。掩映绿云秋水。言语更雍容，具足十分娇美。无比。无比。要比除非镜里。",
            "comment": ""
        },
        {
            "title": "采莲舞",
            "content": "蕊沼清冷涓滴水。迢迢烟浪三千里。微孕青房包绣绮。薰风里。幽芳洗尽闲桃李。羽氅飘萧尘外侣。相呼短棹轻偎倚。一片清歌天际起。声尤美。双双惊起鸳鸯睡。",
            "comment": ""
        },
        {
            "title": "西江月",
            "content": "红蓼千堤挺蕊，苍梧一叶辞柯。夜阑清露泻银河。洗出芙蓉半朵。解带初开粉面，绕梁还听珠歌。心期端的在秋波。想得今宵只我。",
            "comment": ""
        },
        {
            "title": "酬释法平",
            "content": "白鹭栖烟一点明，皎然压倒语全清。莫言后代无人继，仗锡行将擅此名。",
            "comment": ""
        },
        {
            "title": "踏莎行",
            "content": "歌舌莺娇，舞腰蜂细。华堂是处皆颐指。四弦独擅席中春，移船出塞声能继。慢拈幽情，轻拢柔思。其中有口传心事。主人灯火下楼时，偏渠领略深深意。",
            "comment": ""
        },
        {
            "title": "迎仙客",
            "content": "瑞云绕。四窗好。何须隔水寻蓬岛。日常晓。春不老。玉蕊楼台，果是无尘到。没智巧。没华妙。个中只喜风波少。清尊倒。朱颜笑。回首行人，犹在长安道。",
            "comment": ""
        },
        {
            "title": "人月圆",
            "content": "骄云不向天边聚，密雪自飞空。佳人纤手，霎时造化，珠走盘中。六街灯市，争圆斗小，玉碗频供。香浮兰麝，寒消齿颊，粉脸生红。",
            "comment": ""
        },
        {
            "title": "如梦令",
            "content": "罗袜半钩新月。更把凤鞋珠结。步步著金莲，行得轻轻瞥瞥。难说。难说。真是世间奇绝。",
            "comment": ""
        },
        {
            "title": "次韵恩平郡王丹桂",
            "content": "银潢滚滚碧流长，洗出清秋百种芳。著蕊半殷生桂子，离群独立有天香。仙人肃啄遥相过，野老婆娑日在傍。正喜奇姿媚霜露，不随时世学新妆。",
            "comment": ""
        },
        {
            "title": "酬释法平",
            "content": "团团璧月印寒潭，时有清风扫碧岚。照见山人方隐几，洒然无物自沈酣。",
            "comment": ""
        },
        {
            "title": "满庭芳",
            "content": "梅萼冰融，柳丝金浅，绪风还报初春。木君青旆，猎猎下苍旻。亲捧虚皇妙旨，将枯朽、咸与维新。须臾见，芳郊乐圃，生气遍无垠。青丝，行白玉，一杯介寿，红浪粼粼。便安排歌舞，蝶翅莺唇。别有神仙窟宅，乾坤内、充满氤氲。功成处，花开不老，酒熟镇甘醇。",
            "comment": ""
        },
        {
            "title": "朝中措",
            "content": "冻云著地静无风。簌蔌坠遥空。无限人间险秽，一时为尔包容。凭高试望，楼台改观，山径迷踪。唯有碧江千里，依然不住流东。",
            "comment": ""
        },
        {
            "title": "摇捱遍/采莲令",
            "content": "南邻幄丹宫，赤伏显符记。朱陵曜绮绣，箕翼炯、瑞光腾起。每岁秋分老人见，表皇家、袭庆迎祺。天子当膺，无疆万岁。北窥玄冥，魁杓拥佳气。长拱极、终古无移。论南北东西。相直何啻千万里。信难计。",
            "comment": ""
        },
        {
            "title": "满庭芳",
            "content": "柴作疏篱，茅编小屋，绕堤苦竹黄芦。老翁蜗处，却自乐清虚。理钓何妨钩直，据琴又、不管弦无。逍遥处，都捐世虑，忘我亦忘渠。雨馀。添美景，眉横山妩，脸媚花腴。笑凡间粉黛，浓抹轻涂。客至三杯薄酒，欲眠後、一枕蘧蘧。起来见，龟翻鹤舞，却是寿星图。",
            "comment": ""
        },
        {
            "title": "感皇恩",
            "content": "健卒走红尘，芝封飞到。金缕斜斜印三道。舞鸾翔凤，犹带御炉烟袅。茜衣新象笏，银章好。对此况当，莺花缭绕。画栋翬翬映蓬岛。绣帘初卷，共指松椿偕老。浩歌拚烂醉，金尊倒。",
            "comment": ""
        },
        {
            "title": "如梦令",
            "content": "摘索衣裳宫样。生得脸儿福相。容止忒精神，一似观音形像。归向。归向。见者擎拳合掌。",
            "comment": ""
        },
        {
            "title": "念奴娇",
            "content": "碧天似水，看常娥摩出，一轮寒璧。桂魄扶疏光照耀，尘界都成银色。万象森罗，羞明卷彩，黯淡唯今夕。风高露重，井梧湿翠时滴。谁信鹤发婆娑，鄮峰真隐，对影为三益。虎绕龙盘丹就後，一颗清辉的国。不养银蟾，不关玉兔，到处无亏蚀。三千行满，也能飞上璇极。",
            "comment": ""
        },
        {
            "title": "最高楼",
            "content": "当年尚父，一个便兴周。今十倍，更何忧。冲融道貌丹为脸，扶疏漆发黑盈头。世方知，非熊老，聚吾州。有智略、可从兹日用，有志愿、可从兹日酬。天付我，怎教休。琼浆且共飞千斛，蟠桃应得见三偷。谅吾皇，恢复後，尽封侯。",
            "comment": ""
        },
        {
            "title": "浣溪沙",
            "content": "索得玄珠也是呆。人人有分莫胡猜。顶门一眼镇长开。路断玉关无辙迹，雪埋葱岭没根栽。始称达摩不曾来。",
            "comment": ""
        },
        {
            "title": "蓦山溪",
            "content": "清淡无限，林下逢人少。骑马踏红尘，恁区区、何时是了。名场利海，毕竟白头翁，山簇翠，水拖蓝，只个生涯好。君侯洒落，卜筑开冰沼。三径直危楼，遍岩隈、幽花香草。风勾月引，馀事作诗人，词歌雪，气凌云，寒瘦伦郊岛。",
            "comment": ""
        },
        {
            "title": "鹧鸪天",
            "content": "画角梅花曲未终。霜严飞落五更风。谁知林外鸡三唱，推出红轮海上峰。官一品，禄千锺。此时分付荷重瞳。更教赐子云南境，绝胜湖边九里松。",
            "comment": ""
        },
        {
            "title": "感皇恩",
            "content": "结柳送穷文，驱傩吓鬼。爆火熏天漫儿戏。自家炉鼎，有却冷清清地。腊月三十日，如何避。且与做些，神仙活计。铅汞收添结灵水。跳丸日月，一任东生西委。玉颜长向此，迎新岁。",
            "comment": ""
        },
        {
            "title": "渔夫舞",
            "content": "好景侬家披得去。前村雪屋云深处。一棹清歌归晚浦。真佳趣。知谁画得归缣素。",
            "comment": ""
        },
        {
            "title": "喜迁莺",
            "content": "凤阙朱旗展，弄罢五弦，南薰敲竹。雨糁桃蹊，钱浮荷沼，一瞬染成新绿。玉皇香案吏，曾是时、鹤飞江国。对此际，每丹霄效瑞，非烟郁郁。卜筑。陶山曲，风榭月台，图画应难足。绿绮春浓，青蛇星烂，肯便稳栖烟麓。玳筵称寿，清皓齿、霏霏珠玉。竞屈指，看芝封紫检，鸣驺入谷。",
            "comment": ""
        },
        {
            "title": "满庭芳",
            "content": "玉阙朝回，沙堤烟晓，碧幢光动军容。虎符熊轼，行指七闽中。假道吾乡我里，挥金事、思蹑前踪。倾怀处，萤窗雪案，犹说昔年同。相看，俱老大，襟期道义，不为王公。念儿时聚戏，今已成翁。敢借玉壶美酒，还为寿、金盏翻红。仍频祝，中书二纪，寰海振淳风。",
            "comment": ""
        },
        {
            "title": "花舞",
            "content": "近客之名从此有。多谢风流，飞驭陪尊酒。持此一卮同劝後。愿花长在人长寿。",
            "comment": ""
        },
        {
            "title": "采莲舞",
            "content": "蕊宫阆苑。听钧天帝乐，知他几遍。争似人间，一曲采莲新传。柳腰轻，莺舌啭。逍遥烟浪谁羁绊。无奈天阶，早已催班转。却驾彩鸾，芙蓉斜盼。愿年年，陪此宴。",
            "comment": ""
        },
        {
            "title": "浣溪沙",
            "content": "翠馆银罂下紫清。内家闻说庆嘉平。柳条萱草眼偏明。小阁数杯成酩酊，醒来不爱佩环声。为通幽梦到蓬瀛。",
            "comment": ""
        },
        {
            "title": "永遇乐",
            "content": "日永绣工，减却一线，节临短至。幸有杯盘，随分快乐，□得醺醺醉。寻思尘世，寒来暑往，冻极又还热炽。恰如个、脾家疟疾，比著略长些子。人生百岁，一年一发，且是不通医治。两鬓青丝，皆伊染就，今已星星地。除非炉内，龙盘虎绕，养得大丹神水。却从他、阴阳自变，卦分泰否。",
            "comment": ""
        },
        {
            "title": "青玉案",
            "content": "玉姬曾向瑶池舞。轻掷霓裳忤王母。从此烟消飞鹤驭。一来人世，有缘相遇，得得为鸳侣。年年此际霞觞举。彩笔香笺染新句。休饵灵砂奔月去。齐眉不老，直须携手，同上青冥路。",
            "comment": ""
        }
    ]
}