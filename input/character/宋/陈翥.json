{
    "dynasty": "宋",
    "author": "陈翥",
    "poems": [
        {
            "title": "西山桐十咏·桐孤",
            "content": "高梧已繁盛，萧萧西山陇。毳叶竟开展，孙枝自森耸。擅美推东南，滋荣藉萋菶。不能容燕雀，只许栖鸾凤。宁入吴人爨，堪随伯禹贡。雨露时加润，霜雪胡为冻。况有奇特材，足任雅琴用。中今太古音，可美清风颂。",
            "comment": ""
        },
        {
            "title": "金钱花",
            "content": "袅露牵风夹瘦莎，一星星火遍窠窠。闲门永巷新秋里，幸不伤廉莫怕多。古藓寒芜让品流，小斋多谢伴清幽。若教夷甫门前种，也是无多过一秋。",
            "comment": ""
        },
        {
            "title": "曲江亭望慈恩寺杏园花发",
            "content": "曲江晴望好，近接梵王家。十亩开金地，千林发杏花。映雪犹误雪，煦日欲成霞。紫陌传香远，红泉落影斜。园中春尚早，亭上路非赊。芳景堪游处，其如惜物华。",
            "comment": ""
        },
        {
            "title": "西山桐十咏·桐花",
            "content": "吾有西山桐，桐盛茂其花。香心自蝶恋，缥缈带无涯。白者含秀色，粲如凝瑶华。紫者吐芳英，烂若舒朝霞。素奈亦足拟，红杏宁相加。世但贵丹药，夭艳资骄著。歌管绕庭槛，翫赏成矜夸。倘或求美材，为尔长所嗟。",
            "comment": ""
        },
        {
            "title": "西山桐十咏·桐叶",
            "content": "吾有西山桐，下临百丈溪。布叶虽迟迟，庇根亦萋萋。密类张翠幄，青堪翦封圭。滑泽经日久，濡毳随干跻。近风带影动，坠雨向身低。宁隐凡鸟巢，自蔽仪凤栖。松柏徒尔顽，蒲柳空思齐。但有知心时，应使常弗迷。",
            "comment": ""
        },
        {
            "title": "西山桐十咏·桐径",
            "content": "时人羡桃李，下自成蹊径。而我爱梧桐，亦以成乎性。中平端队道，还往非辽夐。直入无欹斜，横延亦径挺。月夕叶景碎，春暮花光映。清朝蒙露湿，落日随烟暝。不使草蔓滋，任从根裂迸。堪诣蒋诩徒，惟任蓬蒿盛。",
            "comment": ""
        },
        {
            "title": "西山桐十咏·桐栽",
            "content": "吾有西山桐，栽之未盈握。所得从野人，移来自乔岳。节凝叶尚秘，根疏土自剥。匪为待篱鷃，庸将栖鸑鷟。异日成茂林，论材谁见擢。巨则为栋梁，微亦任楹桷。仍堪雅琴器，奏之反淳朴。大匠如顾怜，委躯愿雕斲。",
            "comment": ""
        },
        {
            "title": "西山桐十咏·桐根",
            "content": "吾有西山桐，密邻桃与李。得地自行根，受芘逾高藟。上濯春云膏，下滋醴泉髓。盘结侔循环，岐分类枝体。乘虚肌体大，坟涨土脉起。扶疏向山壤，蔓衍出林地。愿偕久深固，无为半生死。倘仪大厦材，合抑由兹始。",
            "comment": ""
        },
        {
            "title": "西山桐十咏·桐乳",
            "content": "吾有西山桐，厥实状如乳。含房隐绿叶，致巢来翠羽。外滑自为穗，中虚不可数。轻渐曝秋阳，重即濡绵雨。霜后威气裂，随风到烟坞。虽非松柏子，受命亦知土。谁能好琴瑟，种之向春圃。始知非凡材，诸木岂予伍。",
            "comment": ""
        },
        {
            "title": "西山桐十咏·桐风",
            "content": "分材植梧桐，桐茂成翠林。日日来轻风，时时自登临。拂干动微毳，吹叶破圆阴。虚凉可解愠，轻鼓如调琴。莫传独鹄操，愿述栖凤吟。岂羞楚襄王，兰台堪披襟。亦陋陶隐居，高阁听松音。无为摇落意，慰我休閒心。",
            "comment": ""
        },
        {
            "title": "桐竹君咏",
            "content": "高桐凌紫霞，修篁拂碧云。吾常居其间，自号桐竹君。不解倣俗利，所希脱世纷。会交但文学，启谈皆典坟。",
            "comment": ""
        },
        {
            "title": "西山桐十咏·桐阴",
            "content": "枝软自相交，叶荣更分茂。所得成清阴，仍宜当白昼。荫疑翠帟展，翳若繁云覆。日午密影叠，风摇碎花漏。冷不蔽空井，高堪在庭甃。吾木闲野人，受乐忘茕疚。亭亭类张盖，翼翼如层构。月夕独裴回，犹思一重复。",
            "comment": ""
        }
    ]
}