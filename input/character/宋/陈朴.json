{
    "dynasty": "宋",
    "author": "陈朴",
    "poems": [
        {
            "title": "望江南/忆江南",
            "content": "形透日，七转任飞腾。幽入深岩图宴坐，息无来去使神凝。却粒著奇能。生神火，返本气清澄。九候浴时开地户，月中取火日求冰。五内换重新。",
            "comment": ""
        },
        {
            "title": "望江南/忆江南",
            "content": "丹往右，四转运行阴。逢六闭藏阳户气，玉关泉透合丁壬。龟戏任浮沉。时出入，无碍贯他心。游戏神通常出面，圆光周匝绕千寻。寒暑不相侵。",
            "comment": ""
        },
        {
            "title": "望江南/忆江南",
            "content": "中黄宝，须向胆中求。春帝令行生万物，乾坤膝下与吾俦。百脉自流通。施造化，左右火双抽。浩浩腾腾充宇宙，苦烟袅袅上环楼。夫妇渐相谋。",
            "comment": ""
        },
        {
            "title": "望江南/忆江南",
            "content": "珠自右，飞电入丹城。内养婴儿盈尺象，时逢九数采阳精。火向水中生。烧鬼岳，紫殿势峥嵘。随意出游寰海内，寐如砂碛卧长鲸。时序与偕行。",
            "comment": ""
        },
        {
            "title": "望江南/忆江南",
            "content": "玄珠降，丹窟在中宫。九候息调重九数，赤波忽迸太阳东。心肾始交通。逢六变，重六息阴功。火自海门朝帝坐，水从莲沼佐丁公。紫电透玲珑。",
            "comment": ""
        },
        {
            "title": "望江南/忆江南",
            "content": "日精满，阴魄化无形。每遇月圆开北户，神龟时饮碧瑶玲。形魄岂能停。阳砂赤，阴粉色微青。粉换肉肌砂换骨，凡胎换尽圣胎灵。飞举似流星。",
            "comment": ""
        },
        {
            "title": "望江南/忆江南",
            "content": "毛发落，丹左运行阳。胎色渐红阴渐小，推移岁运助乾刚。育火养中央。成物象，五岳辨微茫。出入尚迟形尚小，晨昏天籁奏笙簧。常饮玉壶浆。",
            "comment": ""
        },
        {
            "title": "望江南/忆江南",
            "content": "丹九转，纯一太初颜。内外无为常抱朴，纵横海外与人间。功行积丘山。青阙诏，玉简赐金环。饮罢刀圭乘羽驾，旌幢箫鼓过天关。朝帝列仙班。",
            "comment": ""
        },
        {
            "title": "望江南/忆江南",
            "content": "内外遍，八转始还元。地带长垂生坎户，周行胎息贯天门。太始道方存。纯一体，黑赤气常喷。丹火发来烧内境，冷泉深处浴猴孙。神水赤龟吞。",
            "comment": ""
        }
    ]
}