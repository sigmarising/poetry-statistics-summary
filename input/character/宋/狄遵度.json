{
    "dynasty": "宋",
    "author": "狄遵度",
    "poems": [
        {
            "title": "谒孔先生",
            "content": "月出高树枝，影动酒樽处。树深月色薄，稍以灯火助。主人喜我过，斟酌亦云屡。於时幸无累，所谈非近务。凉风自远至，清景淡吾虑。方期西山秋，历览陪杖屦。",
            "comment": ""
        },
        {
            "title": "和涣之深秋月夜书事",
            "content": "洞庭叶下凉飕飕，冻天顽白凝不流。圆月拟缺不忍缺，轻露欲浮终未浮。忆吹朱籁凤軿上，更采紫芝云峤陬。玉楼天半几千尺，珠树玲珑悬上头。",
            "comment": ""
        },
        {
            "title": "佳城篇",
            "content": "佳城郁郁颓寒烟，孤雏乳兔号荒阡。夜卧北斗寒挂枕，木落霜拱雁连天。浮云西去伴落日，行客东尽随长川。乾坤未死吾尚在，肯与蟪蛄论大年。",
            "comment": ""
        },
        {
            "title": "登楼三首",
            "content": "莎青石细浅见底，天空云淡无一毫。波间圆月照不动，海上清见来最高。",
            "comment": ""
        },
        {
            "title": "咏芭蕉",
            "content": "植蕉低檐前，双丛对含雨。叶间求丹心，一日视百腑。胸中数寸赤，不惜为君吐。心尽腹亦空，况复霜雪苦。非无后凋意，柔脆不足御。",
            "comment": ""
        },
        {
            "title": "登楼三首",
            "content": "道之不行乘桴浮，赴河蹈海成今游。春归应到岭北树，日出先照天南楼。",
            "comment": ""
        },
        {
            "title": "登楼三首",
            "content": "群山南走失所往，百川东逝兹其穷。天低水国疑将压，人过月塘愁欲空。",
            "comment": ""
        },
        {
            "title": "雨",
            "content": "高林风怒雨声黑，小阁灯背人语阑。谁知云外月高照，定是叶间莺最寒。时觉急飘愁未已，似闻徐滴喜初翻。骊驹北首榆关路，天晴烟树沙碛宽。",
            "comment": ""
        },
        {
            "title": "看白云爱而成诗",
            "content": "秋风吹白云，触处自何谷。初犹半洞门，欻出遍岩腹。零落依水湄，片段挂枯木。馀影透微白，灭跡混空绿。烟萝自蘙密，岛溆徒萦曲。安知苍梧野，下覆猿鸟哭。谁能久徘徊，返顾视黄鹄。",
            "comment": ""
        }
    ]
}