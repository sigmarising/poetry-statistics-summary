{
    "dynasty": "宋",
    "author": "吕殊",
    "poems": [
        {
            "title": "句",
            "content": "游子惊车破，农人念稼伤。",
            "comment": ""
        },
        {
            "title": "题清溪神女祠",
            "content": "生居万山中，二年依泽国。偶於坐曹暇，聊欲访禅默。再拜神女祠，劈山定何术。上有琳宫岩，作论期破惑。只今澄潭中，异影眩莫执。泉源入幽窈，蛾眉如可及。吾闻大地下，出没水中日。胡为二魶鱼，欲归犹未得。变化乘云雷，那能系不食。山深风竅号，天寒日车急。寄语龙宫君，安稳藏故穴。近来托怪多，勿遣容易测。",
            "comment": ""
        },
        {
            "title": "别荆州诸友",
            "content": "荆州三度别，此别犹酸冷。蒹葭逐岸靡，烟雨隔林迥。去棹行且留，离觞醉还醒。缅怀荆州士，秸立霜毛整。爽信何由人，班班纷脱颖。况是清俊流，魁然挈裘领。相逢名教乐，殊忘旧机境。草木臭味同，何庸绝畦町。虎豹识避就，宁忍覆陷阱。人情不尽远，颇谅心耿耿。眼底绝荆榛，夙生独何幸。时恨多旷违，赧容多而颈。分袂复自兹，深渊惜断绠。断绠无续期，分袂有时并。但原各自珍，时当动深省。一篑会成山，九仞犹弃井。要令百炼金，清莹无留矿。大哉乾坤内，吾道相与命。",
            "comment": ""
        },
        {
            "title": "蛾眉亭",
            "content": "采石江头月正弦，捉月台边酒满船。扰扰利名蚁慕羶，如公岂但酒独贤。平生醉里诗三千，卷起长江作长笺。悲哉人世隔天渊，一日乘风反自然。死生在我我则天，欲死得死岂其冤。欲罢长风大放颠，苍茫何处可拍骑鲸肩。",
            "comment": ""
        }
    ]
}