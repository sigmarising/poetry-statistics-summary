{
    "dynasty": "宋",
    "author": "张伯垓",
    "poems": [
        {
            "title": "寄沈菊山",
            "content": "八十乾淳老，生涯半子虚。久无朝士馈，空有故人书。诗道穷方进，尘缘老尽除。茫茫天壤阔，谁复是知予。",
            "comment": ""
        },
        {
            "title": "题椿桂堂",
            "content": "进士从来荣一第，至比梯云仰攀桂。弟兄罕见五枝芳，昔说窦郎，今莫氏。莫氏一门真可荣，二难三秀众美并。见闻叹羡不易及，往往笞儿亲短檠。堂下荷衣戏成伍，堂上椿龄奉慈母。母夫人是月中娥，种得森森桂如许。飞腾从此上天衢，岂但森森月桂如。更看勋名相炤燿，连珠光彩夺星榆。",
            "comment": ""
        }
    ]
}