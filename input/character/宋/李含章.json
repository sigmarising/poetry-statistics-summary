{
    "dynasty": "宋",
    "author": "李含章",
    "poems": [
        {
            "title": "石盆寺",
            "content": "巨石保年琢，为盆势莫裁。圆疑通泽国，深可并天台。法水长时满，青莲向日开。无人知此喻，寂寞首空回。",
            "comment": ""
        },
        {
            "title": "出典宣城三首",
            "content": "芦花未白蓼初红，绿水澄蓝是处通。景色不须今日别，烟光仍与昔时同。马嘶晓月思闲厩，帆挂秋光足便风。寄语路人休借问，锦衣归去一衰翁。",
            "comment": ""
        },
        {
            "title": "寄内翰王同年",
            "content": "回翔青琐已多时，四海归荣更是谁。通籍禁中参凤阁，司言天上焕龙墀。修文礼乐源何大，振笔云雷泽益滋。若把王褒颂勋业，未如际会遇昌期。",
            "comment": ""
        },
        {
            "title": "寄题元长老林亭",
            "content": "闻说幽亭气象宽，何须基构入云端。平瞻一郡连山翠，远瞩千门枕水寒。风拂石床松子坠，雨笼莎径栗花乾。遥知出定牵吟夜，只欠清猿啸碧湍。",
            "comment": ""
        },
        {
            "title": "题庐山上化成寺",
            "content": "楼台高耸入中天，压破寒山数亩烟。永日松栏幽鸟语，半空岩石老僧禅。窗临樛木排深涧，簷拂长萝下翠颠。野客每来何所得，一声秋磬似相便。",
            "comment": ""
        },
        {
            "title": "出典宣城三首",
            "content": "分符惭寡术，荣抃出京畿。况值新伙节，重经旧钓矶。江村初雨歇，水国淡烟微。一路风光好，还同衣锦归。",
            "comment": ""
        },
        {
            "title": "题武陵护戎林亭",
            "content": "修篁簇径出林椒，可与游人避俗嚣。曲槛隔花安笔砚，小窗延月伴箪瓢。红藤引蔓移山豆，绿叶分葩植水蕉。到此每怜清气别，可堪寒夜雨潇潇。",
            "comment": ""
        },
        {
            "title": "河北行",
            "content": "为儒还解著征衣，远戍沙连白草齐。雁阵不冲羌笛怨，狼烟微认塞云底。荞花露湿堆空堑，蓼水泓澄截古堤。渐近界何分内外，野禽嘐戛路东西。",
            "comment": ""
        },
        {
            "title": "出典宣城三首",
            "content": "戛云秋翼健磨天，九万修程孰可肩。五马幸归乡国路，百城初认钓鱼船。余霞绮阁方池上，宿霭人家叠嶂前。多感圣君垂异宠，力思报效向衰年。",
            "comment": ""
        },
        {
            "title": "相国寺晚钟",
            "content": "高韵出重城，林梢鹤梦清。九衢方月晓，四野复霜晴。会有神仙听，能无魍魉惊。寒山深洞口，依约片云横。",
            "comment": ""
        },
        {
            "title": "游桃源观",
            "content": "碧草芊绵十洞春，青苍寒叠五溪云。山萦乳窦层层秀，路隔桃花处处分。苔径竹深迷鹤迹，石坛松古漏星文。通宵回想尘寰事，好结茅茨向水滨。",
            "comment": ""
        },
        {
            "title": "渔家",
            "content": "数家茅屋枕鱼矶，岁岁生涯在渺瀰。鸡犬怪人奔竹径，儿孙逢客倚柴篱。壁悬簑笠残烟雨，门对溪山阅盛衰。一曲新歌一船月，夜深来往碧涟漪。",
            "comment": ""
        },
        {
            "title": "僧家",
            "content": "不愁白日斜，唯只是僧家。远径接芳草，閒庭掩落花。木栏栖翡翠，盆水种蒹葭。到此常留意，深窗自煮茶。",
            "comment": ""
        }
    ]
}