{
    "dynasty": "宋",
    "author": "释仲殊",
    "poems": [
        {
            "title": "题洞虚观",
            "content": "古观多松桧，幽奇近暮秋。坐看新月上，閒看断云愁。野思同花鸟，乡情隔岛洲。轻寒披鹤氅，隐几彼搔头。",
            "comment": ""
        },
        {
            "title": "破山光明庵",
            "content": "身是光明幢，语是光明经。光明聚不散，妙是成真形。示现三界前，何劳问丹青。坐断龙斗山，宝月孤亭亭。",
            "comment": ""
        },
        {
            "title": "题翠麓亭",
            "content": "素虬盘屈走灵泉，槲叶涂红作画船。幡转玉绳光影旋，杯衔金镜酒痕圆。篆形彩字方传世，星落光缠忽下天。远想螭蟠殊未若，小图河曲宛依然。缓浮松酿环云际，不动兰桡到席边。上巳浮恩非此日，山阴盛事掩多年。从欢未省向尊俎，屡酒何尝议圣贤。翰墨主人今独步，双鹅应复降飞仙。",
            "comment": ""
        },
        {
            "title": "润州",
            "content": "北固楼前一笛风，断云飞出建昌宫。江南二月多芳草，春在濛濛细雨中。",
            "comment": ""
        },
        {
            "title": "黄左丞席上作",
            "content": "瑞麟香暖玉芙蓉，画蜡凝辉到晓红。数点漏移衙仗北，一番雨滴甲楼东。梦游黄阙鸾巢外，身卧彤帏虎帐中。报道谯门初日上，起来帘幕杏花风。",
            "comment": ""
        },
        {
            "title": "题君山洗心堂",
            "content": "朝随初日上烟沙，极望淮南不见涯。今日江东寒食节，李閒桃李自开花。",
            "comment": ""
        },
        {
            "title": "访子通",
            "content": "多年不见玉川翁，今日相逢小榭东。依旧清凉无长物，只余松桧养秋风。",
            "comment": ""
        },
        {
            "title": "题李伯时支遁相马图",
            "content": "月窟精神不受羁，白云野老太支离。当时若也无人识，骏骨灵心各自知。",
            "comment": ""
        },
        {
            "title": "荷花",
            "content": "水中仙子并红腮，一点芳心两处开。想是鸳鸯头白死，双魂化作好花来。",
            "comment": ""
        },
        {
            "title": "句",
            "content": "凉生宫殿不因秋。霁色澄千里，潮声带两州。天长地久大悠悠，尔既无心我亦休。海门碍日山双耸，江北迎人树几行。",
            "comment": ""
        },
        {
            "title": "题玉泉",
            "content": "分出瑶池万怪惊，昆墟引落最高层。十分清是泉中玉，一漱寒生齿下冰。净照更无云影杂，素光疑有露华凝。莫教明月从中现，澈底无心伴老僧。",
            "comment": ""
        },
        {
            "title": "京口怀古二首",
            "content": "北顾横江尽，东南第一州。六朝都在望，回首倦登楼。",
            "comment": ""
        },
        {
            "title": "中峰",
            "content": "聚远最高亭，登临喜倍增。贪陪青眼客，不见白头僧。闭户三十载，压云千万层。龙珠弹落处，一点白莲灯。",
            "comment": ""
        },
        {
            "title": "望湖亭",
            "content": "凝华浮藻五云间，下压凌虚万象闲。湖水际天天欲尽，落霞照出洞庭山。",
            "comment": ""
        },
        {
            "title": "京口怀古二首",
            "content": "一昨丹阳王气销，尽将豪侈谢尘嚣。衣冠不复宗唐代，父老犹能道晋朝。万岁楼边谁唱月，千秋桥上自吹箫。青山不与兴亡事，只共垂杨伴海潮。",
            "comment": ""
        }
    ]
}