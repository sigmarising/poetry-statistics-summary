{
    "dynasty": "宋",
    "author": "刘翰",
    "poems": [
        {
            "title": "天上月",
            "content": "春冰一片净无瑕，万里清光遍海涯。欲与常娥移桂树，月中先合种梅花。",
            "comment": ""
        },
        {
            "title": "上元上亭",
            "content": "靖康诏令文章种，桐邑公侯国老家。种得人间桃李满，春风无地不开花。",
            "comment": ""
        },
        {
            "title": "渔父",
            "content": "轻舟一叶一轻篷，上有萧萧鹤发翁。昨夜不知何得宿，月明都在笛声中。",
            "comment": ""
        },
        {
            "title": "余久客都城秋风思归作楚语和吴郎采菱叩舷之",
            "content": "秋风兮凄凄，山中兮桂枝。弹余冠兮尘堕，芳草绿兮未归。家遥遥兮辞楚刑，伤去国兮重登临。扶长剑兮增慨，复鸣铗兮成音。采中洲兮兰芷，望美行兮千里。我所思兮天一方，共明月兮隔秋水。",
            "comment": "【注释】【原题】：余久客都城秋风思归作楚语和吴郎采菱叩舷之音"
        },
        {
            "title": "江南曲",
            "content": "我家东南同野老，自纺落毛采苹藻。清风满袖读离骚，半亩幽畦种香草。门前流水鸣溅溅，日暮归来自刺船。遥山数叠作媚妩，落日断霞明晚川。雨余汀草涨新绿，红衣湿尽鸳鸯浴。采莲女儿何处来，唱我春风湖上曲。瓮头酒熟方新篘，白鱼如银初上钩。呼儿洗杓醉明月，酒酣更作商声讴。",
            "comment": ""
        },
        {
            "title": "桂殿秋",
            "content": "双玉节，到神京。碧杯仙露冷如冰。一声金磬千花发，洞口天风吹洒醒。",
            "comment": ""
        },
        {
            "title": "春晚呈范石湖",
            "content": "风日萧萧两鬓华，倦寻银笔赋余霞。五更枕上无情雨，三月风前薄命花。春困有时因病酒，客怀何日不思家。年来事事心情懒，惟有归耕策最嘉。",
            "comment": ""
        },
        {
            "title": "鸿门宴",
            "content": "江东遥遥八千骑，大战小战七十二。刘郎晓鞭天马来，踧踏长安开帝里。子婴已降隆准公，君王置酒鸿门东。张良已去玉斗碎，三月火照感阳红。绣衣归来日将夜，可惜雄心天不借。当时已失范增谋，尚引长戈到垓下。刁斗乍急营垒惊，夜深旗尾秋风横。玉帐佳人不成梦，月明四面闻歌声。拔剑相看泪如雨，我作楚歌君楚舞。明朝宝马一声嘶，江北江东皆汉土。",
            "comment": ""
        },
        {
            "title": "菩萨蛮",
            "content": "去时满地花阴月。归来落尽梧桐叶。帘外小梅残。绿窗幽梦寒。明朝提玉勒。又作江南客。芳草遍长亭。东风吹恨生。",
            "comment": ""
        },
        {
            "title": "清平乐",
            "content": "萋萋芳草。怨得王孙老。瘦损腰围罗带小。长是锦书来少。玉箫吹落梅花。晓寒犹透轻纱。惊起半屏幽梦，小窗淡月啼鸦。",
            "comment": ""
        },
        {
            "title": "蝶恋花",
            "content": "团扇题诗春又晚。小梦惊残，碧草池塘满。一曲银钩帘半卷。绿窗睡足莺声软。瘦损衣围罗带减。前度风流，陡觉心情懒。谁品新腔拈翠管。画楼吹彻江南怨。",
            "comment": ""
        },
        {
            "title": "客去",
            "content": "送客归来月满檐，梅花微笑隔疏帘。酒醒今夜银屏冷，沉水薰炉旋旋添。",
            "comment": ""
        },
        {
            "title": "立秋",
            "content": "乳鸦啼散玉屏空，一枕新凉一扇风。睡起秋色无觅处，满阶梧桐月明中。",
            "comment": "【注释】[注释]（1）乳鸦：幼小的乌鸦。（2）秋声：秋天西风吹得树木萧瑟作响的声音。（3）满阶梧叶：据说在立秋的时节，梧桐的叶子最先凋落。[译文]小乌鸦的鸣叫鸹耳，待乳鸦声散去时，只有玉色屏风空虚寂寞地立着。突然间起风了，秋风习习，吨觉枕边清新凉爽，就像有人在床边用绢扇在扇一样。睡眠中朦朦胧胧地听见外面秋风萧萧，可是醒来去找，却什么也找不到，只见落满台阶的梧桐叶，沐浴在朗朗的月光中。"
        },
        {
            "title": "清平乐",
            "content": "鸳鸯翡翠。小小池塘水。落絮游丝花满地。度日阑干独倚。金刀裁就春衫。起来初试轻寒。满把相思清恨，题诗欲寄江南。",
            "comment": ""
        },
        {
            "title": "题飞云阁",
            "content": "一笑归来春尚寒，小梅飘尽雪初残。迟迟更待梨花月，醉倚飞云十二栏。",
            "comment": ""
        },
        {
            "title": "好事近",
            "content": "花底一声莺，花上半钩斜月。月落乌啼何处，点飞英如雪。东风吹尽去年愁，解放丁香结。惊动小亭红雨，舞双双金蝶。",
            "comment": ""
        },
        {
            "title": "闻笛",
            "content": "谁将玉笛按凉州，吹彻春风不下楼。若道声声都是恨，不知消得几多愁。",
            "comment": ""
        },
        {
            "title": "小宴",
            "content": "一曲歌云劝玉觞，归来斜月恰侵床。小窗细嚼梅花蕊，吐出新诗字字香。",
            "comment": ""
        },
        {
            "title": "春日",
            "content": "沉沉芳酌动金波，笑引疏梅泛玉荷。几度天寒归雁少，一番风雨落花多。功名好在知心懒，富贵重来奈老何。乌鹊数声传喜语，梁间燕子亦能歌。",
            "comment": ""
        },
        {
            "title": "立秋日",
            "content": "乱鸦啼散玉屏空，一枕新凉一扇风。睡起秋声无觅处，满阶梧叶月明中。",
            "comment": ""
        },
        {
            "title": "种梅",
            "content": "凄凉池馆欲栖鸦，采笔无心赋落霞。惆怅后庭风味薄，自锄明月种梅花。",
            "comment": ""
        },
        {
            "title": "翠屏曲",
            "content": "小亭帘幕垂阴阴，梅香入枕春生屏。西窗月落被冷，鸟声残梦东风醒。三年不唤清溪渡，梦里瀼西春小路。江头女儿双翠眉，能唱刘郎芳草句。",
            "comment": ""
        },
        {
            "title": "句",
            "content": "青山经雨菊花尽，白鸟下滩芦叶尽。",
            "comment": ""
        },
        {
            "title": "哀友人",
            "content": "案成歌舞小春娇，何事君随草木雕。从此巴江江上月，有人和泪独吹箫。",
            "comment": ""
        },
        {
            "title": "小亭",
            "content": "芳草萋萋怨未归，西池残梦要题诗。绿窗昨夜东风小，开遍梅花第几枝。",
            "comment": ""
        },
        {
            "title": "玉斗歌",
            "content": "汉兵咸阳未休舍，楚王长歌到戏下。项伯夜入张良营，沛公仓皇出城谢。自言戮力共攻秦，不意入关成此勋。闭关籍民备他盗，尽封府库待行军。项庄拔剑项伯起，汉楚兴亡在今尔。鸿门壮士斩关来，慷慨一卮谁惧死。君不见秦亡鹿走骊出倾，四方尽起诸侯兵。龙颜隆准泗上长，天之所授谁能争。英雄肯落他人手，独遣谋臣谈辩口。君王间道却归来，满地秋声鸣玉斗。",
            "comment": ""
        },
        {
            "title": "红窗怨",
            "content": "啼莺唤起纱窗梦，红日满帘花影弄。翠屏香字冷薰炉，罗衣叠损金泥凤。去年君去燕归时，今日燕来君未归。欲把相思挑锦这，夜寒懒上鸳鸯机。起来翠袖香罗薄，东风满地桃花落。",
            "comment": ""
        },
        {
            "title": "吴门行",
            "content": "吴歌婉婉清如水，西风晓自阊门起。双桡艇子采菱来，翠荇绿滨香十里。芙蓉影落已知秋，溅湿罗衣眉黛愁。回声荡桨入门去，明月家家秋水流。",
            "comment": ""
        },
        {
            "title": "石头城",
            "content": "离离芳草满吴宫，绿到台城旧苑东。一夜空江烟水冷，石头明月雁声中。",
            "comment": ""
        },
        {
            "title": "句",
            "content": "吹入征鸿数字秋。",
            "comment": ""
        },
        {
            "title": "桂殿秋",
            "content": "青帝子，碧莲宫。不驾云车骑白龙。瑶池路远羽衣湿，玉珮泠泠明月中。",
            "comment": ""
        }
    ]
}