{
    "dynasty": "宋",
    "author": "敖陶孙",
    "poems": [
        {
            "title": "灯前曲",
            "content": "琉璃灯暖烧春红，水日帘垂望欲空。美人缥缈隔花雾，春心咫尺无由通。宝钗沽酒市楼中，当筵一曲悲丝桐。少年游荡足行乐，江南日日长春风。",
            "comment": ""
        },
        {
            "title": "凄其岁晚不胜乡国坟墓之情再得四篇赠宗之",
            "content": "昔我宦南海，宾友日击鲜。今来重市归，掌肉分乌鸢。旅食何足校，苦望双旌烟。愿为墓户家，毋为地行仟。",
            "comment": ""
        },
        {
            "title": "代送别赵使君",
            "content": "白衫紫领休沾襟，听我一曲截镫吟。使君五马新鉴蹄，大江横前气骎骎。问知淮民何所恋，年来家有生氂犬。同州杂鞭且未下，山阴大钱聊可选。门阑书生守遗经。二年作吏劳丁宁。即日遂良须尽白，平生阮籍眼偏青。君行奏书踏龙尾，好为人间种桃李。鱼竿冷宦不足言，有一负公如此水。",
            "comment": ""
        },
        {
            "title": "赠得一禅师",
            "content": "旧时典正父，今日一浮屠。四海谁知己，三更忽撚须。空山吼狮子，暗壁缚於菟。何日当吾眼，藜休淡尔臞。",
            "comment": ""
        },
        {
            "title": "凄其岁晚不胜乡国坟墓之情再得四篇赠宗之",
            "content": "重趼踏九州，一源贯九流。岁晚天报子，兹楼敛其秋。正西苍龙尾，下掉白鹭洲。旁人为我叹，污渎横吞舟。",
            "comment": ""
        },
        {
            "title": "别袁席之二首",
            "content": "漏尽有行客，袁侯挽不来。掉头缁尘中，胡为此徘徊。何处非诗具，螺江如泼醅。公子亦岂痴，索笑西湖梅。平生诗书腹，不计簿领材。噫呜梁父吟，慷慨新丰杯。梦作方士凫，唤杖听风雷。何知江东路，瘦马冲尘埃。君名在吏部，作君始此回。兽弱而弩强，蹙缩生自猜。自猜固如此，一语须君裁。王事有靡监，柴车谁当推。行矣勿告劳，试身文书堆。",
            "comment": ""
        },
        {
            "title": "月华道中",
            "content": "善财平明白下床，供君一钵曹溪香。山中老卢至无恙，为我一洗醒而狂。问君江行何所见，邂逅今朝识山面。群峰变自不相知。洼者欲逃危欲献。洼逃危献知奈何，小草还志元同科。时来随喜出云雨，不来抱蔼休岩阿。老人於山消底物，毕愿吒身仍吒骨。接颐孤撑看未已，万马崩腾过倏忽。贵人祗听宫门镮，何曾一叶吼冰滩。转头便下贞阳峡，岭猿举臂招入还。归来海上亦不恶，把酒持螯夸至乐。明朝远碧望林峦，依旧朱栏照城郭。",
            "comment": ""
        },
        {
            "title": "冲虚观",
            "content": "青筇相伴到仙坛，身寄虚无缥缈间。景物迥殊人世界，烟霞深锁道家山。纷纷尽向红尘老，寂寂谁知白日间。遣履山中棋一局，几人於此未应还。",
            "comment": ""
        },
        {
            "title": "送月上人住宝积寺",
            "content": "天竺应须老辨才，罗浮那得染尘埃。试看出日朱明观，便是中天积翠台。起废合归良匠手，安禅好住白云堆。寄声旧日黄居士，九锁丹函请一开。",
            "comment": ""
        },
        {
            "title": "上闽帅范石湖五首",
            "content": "此行闽峤吾能数，行尽天南未了青。莫倚看山韬墨本，要须入界挟图经。西湖杨柳云生镜，东阜离支锦作屏。欲吒翁冰乌石篆，请公作屋与新铭。",
            "comment": ""
        },
        {
            "title": "再用晨吐字寄潘德久",
            "content": "舍人宾日姿，起居庭燎晨，岂惟瑞朝廷，荐绅目多闻。就如田甲謿，死灰果不然。那知硕果剥，中有一念仁。稽古得微酬，櫑具峨进贤。琴为悲风弹，茶必活水煎。平生转庵诗，小当寿千年。忽闻朔方骚，更欲腰黄间。向来扑朔豪，日者今华颠。",
            "comment": ""
        },
        {
            "title": "题郁氏子床屏",
            "content": "歌舞教成王谢宅，百年华屋几人居。岂无藤葛垂阴地，女转缫车儿读书。",
            "comment": ""
        },
        {
            "title": "四月二十三日始设酒禁试东坡羹一本港春味",
            "content": "去夏苦多雨，势若无炎官，今晨迫重午，香黍仍胶槃。天机杳难测，人言亦多端。祗今原田上，立苗未妨寒。但愿含颖时，借日开迷漫。蟪蛄尔何知，煦煦啼夜阑。",
            "comment": ""
        },
        {
            "title": "晚霁湖边独步",
            "content": "短短桃身尽著花，微风细雨响芦芽。一晴眼底皆新的，蛱蝶成群聚浅沙。",
            "comment": ""
        },
        {
            "title": "至日记见简辅汉卿二首",
            "content": "满窗晴旭散轻埃，报答生成只酒杯。篇什正须今日用，岁时偏傍俗人来。轻舠上藕泥初拭，小巷争鱼臭不开。试作横竿权土炭，隐从夜半候阳回。",
            "comment": ""
        },
        {
            "title": "秋日杂兴",
            "content": "昨日尚絺綌，今日便衾帟。在公不关白，故故出不测。乡来三丈热，变灭在倏忽。蓬根爽然醒，凉意满巾帻。团扇岂辨此，羞涩谢陋质。不必待秋来，理宜长弃掷。",
            "comment": ""
        },
        {
            "title": "高邮因师薄萄芦雁秋瓜三种",
            "content": "汉家干马知多少，晚得蒲萄绕院栽。何物支郎能伎俩，龙须马乳应时来。",
            "comment": ""
        },
        {
            "title": "竹间新辟一地可坐十客用前韵刻竹上",
            "content": "竹君得姓起何代，渭川鼻祖兹云来。主人好事富千埒。日报平安知几回。平生好山仍好画，意匠经营学盘马。别裁斗地规摩围，自汲清池行播洒。一杯寿君三径成，请君静听风来声。醉眠煮得石根烂，以次平章身与名。",
            "comment": ""
        },
        {
            "title": "次潮阳宁公诗韵三首",
            "content": "竹枝拗折殊多事，参取茶瓯未到前。为报天台痴五百，撞斋逻粥莫争先。",
            "comment": ""
        },
        {
            "title": "一日复一日",
            "content": "一日复一日，来如赴海波。今晨我无粮，未卜晡夕过。辛苦幸一饱，知复有明何。平生实愚闇，虑浅忧则多。雀鼠偷太仓，田野蜚螟蛾。至尊尚旰食，边防望投戈。我欲沥血诉，官府多谴呵。进退羝触藩，屈郁鹏在罗。壮心一不遂，六龙奄蹉跎。所以忧世人，散发归岩阿。长生傥可学，吾其驻义娥。",
            "comment": ""
        },
        {
            "title": "送别史友六首",
            "content": "过淮读二山赋，举世识三槐家。熊鱼等所欲者，兕虎敢叹非耶。",
            "comment": ""
        },
        {
            "title": "送别史友六首",
            "content": "冶渚饯何颜德，虎溪送陶渊明。诸人卿自卿法，今日吾用吾情。",
            "comment": ""
        },
        {
            "title": "和留题寓舍",
            "content": "无可奈何生午凉，暮年王粲更情伤。一川水净鸥能白，九月秋归蝶自黄。洛下篇章还独咏，辽东城郭正想忘。纷纷后土涂泥甚，小试庄周曳尾方。",
            "comment": ""
        },
        {
            "title": "谢叶司理徐知县见贻之什",
            "content": "书生自是鑽简蠹，净业还从竹背来。新诗细字行茂密，惊蛇起草盘蛟回。是身政欠虎头画，望山气如还枥马。悠然君子六千人，不受湘灵清泪洒。竹林定交业已成，北窗读书吾伊声。金鱼玉带不汝却，社中未厌山王名。",
            "comment": ""
        },
        {
            "title": "再次徐先辈二首",
            "content": "浅闻惩阙漏，小学到凡将。始制初龙遁，流风渐乌颺。汔今缃帙富，益我手抄忙。半世真书癖，衰年忽酒狂。壮怀邀汗漫，奇服间庞凉。身许义黄上，名卑崔蔡行。知心屐几量，阙计木千章。湖海堪流滞，陈刘略丧亡。每思辞北阙，真欲老东墙。度岭官憔悴，藏山计杳茫。尚方何日舄，侍女几时香。敛板予行役，怀铅子举场。翅垂虽一眚，腹果自三长。孰使多为累，还成少不扬。忽惊投暗璧，曾是献明珰。阅世肱三折，论文首一昂。结欢惭季札，抗对敢元常。它日联诗社，前羞李杜光。",
            "comment": ""
        },
        {
            "title": "至日记见简辅汉卿二首",
            "content": "枕上吟哦安意好，新诗自觉鬼神扶。遥传旧岁无多子，皆试新衣是早图。天下自须胡伯始，江东只在管夷吾。乡山此际当治麦，误矣为文傚两都。",
            "comment": ""
        },
        {
            "title": "小楼",
            "content": "只有书楼日日登，栏干东角每深凭。一层已是悉无奈，想见仙人十二层。",
            "comment": ""
        },
        {
            "title": "清明日湖上晚步",
            "content": "一百五日苦多雨，二十四花能几风。壮心欲与儿女竞，春事翻成寇盗空。公私蛙合笙歌里，客主山张图画中。作意后游仍独醉，西湖莫忘还来翁。",
            "comment": ""
        },
        {
            "title": "长歌行",
            "content": "徐州文壤基崇坛。老蔡径尺刳心肝。铜槃照夜血光碧，上有惨澹双镆干。请君载书许君死，彻器未竟盟已寒。了知今人不如古，古人亦有难知处。张生刎颈殓陈馀。郦儿给印屠诸吕。劝君结交勿结心，报君多是逡巡人。救饥重脱嗾獒厄，出淖曾叨食妈恩。轻言诧心腹，心腹为祸媒。畏途搀空薄侧掌，要离孤冢空崔嵬。我愿中堂置瓮常盛酒，后列丝竹前宾友。细腰灯前拓秋窗，有来白事酹其口。交亦不必结，名亦不必闻。燕南氍毹藉地醉，千载一笑平原君。",
            "comment": ""
        },
        {
            "title": "次韵盖晞之见忆",
            "content": "臞翁方解夏，盖令正防秋。净社吾追远，侯封子择留。硬黄随意草，大白几时浮。莫话河南北，伤心感沛州。",
            "comment": ""
        },
        {
            "title": "别袁席之二首",
            "content": "昨送郑广文，持毡就客坐。今辞习主簿，相与枕书卧。名字擅一世，此法当寒饿。臞庵书满屋，十夏作僧过。就使君交我，指目等奇赀。百年寸箠折，万事一甑破。独念君行路，历历眼中堕。入衢酒无声，道信山辞涴。每忆上程时，店火明个个。征人语暝霭，嘶马带枯莝。是间万金药，贵子身剂和，馀酒端不恶，为米知何奈。手板付丞相，此语尚须佐。",
            "comment": ""
        },
        {
            "title": "寄福清翅山舅陈梦寔",
            "content": "路岐引人不作长，野梅官柳野风光。看山看水入诗眼，岁月不觉须眉苍。请从丈人开肺肠，身非石人忘故乡。五年江湖枕书睡，梦随南云落翁堂。亦知行坐歌白头，池南隐几浴凫双。鳏孤肯复有羁旅，石塘破寺魂悲凉。行锥不补万事裂，存者积压天一方。善和里第知几易，辽东城郭空相望。平生何用酷似舅，政似嫫母颦施嫱。儿时拊头祝文章，祗今未入崔蔡行。三年一书愿见贳，骨肉满县愁难当。屋头荼醾定过墙，满窗日色文书香。眼前欠甥颇念否，我亦口挂蠔山旁。烦将归意作泉下，小待锦衣漫俗妆。",
            "comment": ""
        },
        {
            "title": "代刘漕使寿相君",
            "content": "神仙窟宅会四明，气候中和开二月。是间表表韦平家，奎阁明良拱天阙。前周后鲁岌相望，孕昂降嵩天所设。大慈平等现官身，思日赞襄尽臣节。平生履狶真益下，馀刃砾牛何虑缺。道逢不平忽伟事，坐觉日月妖气豁。未尝示袒勃安刘，亦复和羹商得说。由来转物得三昧，政尔成风聊一吷。涵濡少海益重润，运动紫枢高柄揭。迩来边琐向平宁，西土民艰随珍灭。撞搪噭呼间未免，雨地尺天吾忍免。公身固已佩安危，公寿应当等溟渤。花明柳暗沙堤外，著眼昌昌见春物。想当凤沼引夔龙，内药宫壶俨成列。天皇酌醴赐加劳，词人第颂歌明哲。会令宇宙还帖泰，要与鸿濛论融结。此时桃李竞新枝，草木恩光相焕发。小儒囿身坱圠内，独驾封轺来百粤。惟当岁献南山诗，长与天朝夸突兀。",
            "comment": ""
        },
        {
            "title": "自笑",
            "content": "抱瓮终焉与世迷，斩轮久矣叹吾衰。江南未必无佳士，海内何由得二儿。不共施梁争折角，却思陶谢与同时。歌成未免傍人笑，农马虽专技已卑。",
            "comment": ""
        },
        {
            "title": "皋亭山",
            "content": "樵路萦连入翠微，清泉白石可忘机。云中犬吠刘安过，树杪春深望帝归。白鹤肯留华表语，苍官合受锦衣围。珠襦玉柙今何许，一笑人间万事非。",
            "comment": ""
        },
        {
            "title": "登苏台用袁宪韵赠两赵干",
            "content": "胜赏多从暇日违，眼中朋友欲星稀。退休不复思三顾，能赋犹堪广七依。游鹿台前空逝水，棲乌曲时只斜晖。书生怀古真痴绝，看尽闲云入栋飞。",
            "comment": ""
        },
        {
            "title": "雪中陈孔章招饮",
            "content": "始秋我如京，褚中无所赍。萧条方逆旅，败履手自提。入门一曲几，尘暗乌皮低。平生实有恃，壮气千虹蜺。丈夫死则已，未互牛衣啼。以兹悟生理，得殿庶可齐。城中雪没靴，冻马不敢嘶。病夫亦怕出，登楼去其梯。故人知我贫，坐有一石韲。招要过庐下，春风破馀凄。老怀不胜酒，秩筵已如泥。感君一寒语，醉乡强攀跻。还归叱涂路，撑斤只杭梨。我策三十六，第一捐町畦。佩服今十年，墨化浙东西。惟有三宿恋，弱念牵方闺。常时过饭家，屋上瞻乌棲。勿轻一壶酒，踏冻谁为携。穷途见弟兄，感涕沾觽。世情尚酬答，人事多乖睽。终焉愧闵嘿，夜卧三画脐。何时接绸缪，门徨炊家鸡。入舍更主客，愧无鹿门妻。",
            "comment": ""
        },
        {
            "title": "上闽帅范石湖五首",
            "content": "今代论文更是非，赏音谁复得牙夔。直从长庆成编日，便到先生晚岁时。万马萧萧闲律令，孤峰隐隐出旌旗。了知长短三千首，收拾馀师即我师。",
            "comment": ""
        },
        {
            "title": "谢盖唏之饷笔用酬以古寿春石刻刚经",
            "content": "诗人贵笔精，如射得矢同。有笔仍工书，如矢入毂中。先从鼠乞须，次论腰到蜂。平生竹林交，未数阮仲空。住逢蔡邕书，三日清我胸。还临晋贤帖，明眼搏赤熊。规摹到晚唐，战手惊扬风。兴来欲捉笔，趯若螽在蛩。梦想诸葛诚，腰钱走江东，霜气侵短褐，十日守兔踪。故人知我乡，孤峰秃玉融。遗到管城子，令补麟趾终。骄豪始入手，廪如探奸雄。窃拟专赏罚，爵之中书公。何以报嘉惠，古寿碑色空。字方兰亭逸，墨比头陀浓。君家阅古脚，今日聊会逢。更待黑蚍蜉，满纸昏花濛。",
            "comment": ""
        },
        {
            "title": "凄其岁晚不胜乡国坟墓之情再得四篇赠宗之",
            "content": "红尘暗九衢，生白有我室。山平拄笏颐，月满横琴膝。三年蛮府掾，不愧纸尾笔。梦从南海君，供我波罗蜜。",
            "comment": ""
        },
        {
            "title": "再简林子夫",
            "content": "糟丘酒无时，释麺云涛翻。前身阮步兵，搜句急追奔。诗清酒更冽，自扣玻璃盆。缅怀君家翁，满怀蟠虞轩。职当调九鼎，小却护北门。胸中补衮线，岂但民瘼痊。胡为坐海山，揖客通寒温。边庭失细大，益我愁思繁。今君富文采，色正语不喧。念我死尘壒，妙语为返魂。班班古罍洗，一笑三家村。",
            "comment": ""
        },
        {
            "title": "用前韵谢竹主人陈元仰",
            "content": "热中襶褦令我汗，日暮佳人期不来。陈郎揖人不下榻，青山白云唤得回。手开二亩萧朗画，个里何妨击吾马。食单得凉清可啜，毳褐分阴翠如洒。摇金戛玉真天成，梦捣风前茶臼声。一川窈窕荷万柄，野翁得此甘辞名。",
            "comment": ""
        },
        {
            "title": "醉歌赠邹孝忠",
            "content": "老邹草檄如吹律，能令阴谷回阳春。手提赤心献天了，布衫麻鞋惊市人。戈船上嘘五里雾，诏发内府捐金银。进贤冠者不好武，归来结屋看涛云。却回孤愤与江浪，气压千人万人将。或时饮就夷门屠，亦有挝掺渔阳唱。埋名袖手君得辞，行宫今在江这湄。高帝游魂正思沛，太王有道聊居岐。一杯属君当起无，能令公喜令公怒。捽摩青山斩两虎，搜搅中流鹅鹳语。平生未受哙等伍，图中襃鄂尔如许。六十小劫胡运去，老上单于公手取。",
            "comment": ""
        },
        {
            "title": "永嘉魏秘校访仆萧寺且言出处甚详属与余同",
            "content": "了侯一榻悬千古，贱子何能望入府。门前谁者高櫑具，甚口美髯方快睹。裙衣新失大雪寺，告诉天吴烦拆补。阴风立我铁户限，起到不供人笑侮。迩来稍挫牙角勇，一见何知肺肝吐。绘衣君欲试华虫，莺领吾方愧桑扈。新篇直欲命蚤仆，寸舌宁当下齐虏。已从雁荡歌贯休，更向乌江怜项羽。遥知笔下卷波澜，乞与胸中洗尘土。魏侯魏侯听我语，醉里江山迭兵主。吴歌一声落青蒲，遮莫催归啼杜宇。江南江北知何许，万水千山话僧庑。因君永嘉说谢客，南海维摩堪泪雨。榇前卜试鸜鹆舞，一共从渠较邹鲁。",
            "comment": "【注释】原题：永嘉魏秘校访仆萧寺且言出处甚详属与余同客昆山使人不能无怀魏支欲还故乡而吴中儿女森森如立竹矣因用所惠诗韵聊缀数语以塞来意韵长不复檃括资客中一噱可也"
        },
        {
            "title": "张连鲁仲本蜀人从其先宦岭表仅五六十年矣",
            "content": "毫州仙桧聃翁玩，西湖老桧陈朝馀。区区草木定何意，多生要傍斋房居。吾行东广足已劬，两年才到安期蒲。菩提叶老还书蠹，波罗子重空悬壶。地荒了不快人意，照耀南海何能无。迩来划见张公子，火云肉山炼心水。搜奇访古偶及这，破笑劳君相指似。门前罄折得堵宫，诸天龙神俱俨容。左呵右禁防所夺，上帝遗我驷玉龙。问从张公得明证，指画桧身分四印。嗟哉此老亦不逢，生世适当唐晚闰。天回地转逢今兹，霸战王争了不知。试看左纽足奇怪，虎胫骨贯龙鳞皮。霜枝雪干如相偶，老大商山馀四叟。年深几惯雷霆争，夜定一从牛兕走。道形天貌吾何心，晚岁聊依清磬音。忽然空中闻款綮，指李丈人勤远临。更传坡仙曾设供，甘露缀枝如泼汞。桃源事吒五柳翁，后世请将吾语用。",
            "comment": "【注释】原题：张连鲁仲本蜀人从其先宦岭表仅五六十年矣为言广州城内有桧奇古甚士人相传自唐未至今往时东坡先生道惠宿留此州尝供佛其下得甘露缀枝之异予徵二事皆无所据面耆旧相传云尔要必有从来者张乞诗为赋长谣一篇"
        },
        {
            "title": "送行者妙淙往青龙谒陈七官人",
            "content": "三生同听寺楼钟，紧峭芒鞋任所从。莫向华亭觅船子，赵州桥下有青龙。",
            "comment": ""
        },
        {
            "title": "乞炭於冯孔武再用前韵",
            "content": "君不见元光河决愁从臣，天子有诏皆负薪。当时实炭知畿畚，下与鱼鳖争生人。孰知木黔善制水，火出木尽全其真。一朝入火纵粉骨，曲身得暖龙蛇伸。成亏等作万世计，肯与胡僧推劫尘。我欲诙谐与作传，上继毛颖追获麟。日烧昆仑十挺指，惜哉黔也非吾亲。穷朝破灶郁烟烬，青唇墨腕羞比邻。谁能与致送暖势。坐使有脚歌阳春。将军羔酒空作梦，十年未有今年贫。",
            "comment": ""
        },
        {
            "title": "捣衣吟",
            "content": "北邻捣衣声，明当葭管动。随宜过街巷，一岁三日用。请君歇砧杵，指直霜气重。君不见南邻已试明年灯，应制春衫泥小凤。",
            "comment": ""
        },
        {
            "title": "上丁郎中",
            "content": "仲章薛公十一鹤，季章李白诗百篇。自我过都得地老，颇觉闽蜀堪同川，今来划逢丁将军，秀杰万里来嶓岷。箧中当自有行记，幸借天壁开嶙峋。",
            "comment": ""
        },
        {
            "title": "龚立道家藏虢月石屏",
            "content": "桑田鉴一夺，周官寒如灰。赐珏先沦奔，乃自垂棘胎。劫火到咸阳，六国无珍材。空馀虢山在，蚌水相萦回。古潭月荒凉，孤光翳复开。六丁所邀留，珪魄幻紫瑰。必藏三千年，掘狱无张雷。君先世闽南，家枕凤咮堆。夜光有感触，渠伊人剸裁。向来匪石心，不转误国魁，皦发照万世，是君以闻来。远孙极风流，乞语谫馀哀。摩挲紫云姿，百感集我怀。石汝亦不遇，无两欧苏梅。",
            "comment": ""
        },
        {
            "title": "送别张长官东归",
            "content": "劝君少留持一觞，三年一日才初长。春风愔愔著桃李，露雨沃沃开麻桑。道傍箫鼓莫凄咽，使君平生面如铁。裁量渠是台阁具，坐使霜蹄困羁绁。前生疮痏生潢池，手披腹摩随所医。州家徵财使家督，灌输辇送无愆期。诸郎自是丰年玉，谁能待荒学储谷。虚名作崇谨勿近，介者得嫌同者俗。臞庵先生室无邻，晚年得君情更亲。常时问政有宽猛，独觉处世无缁磷。何人幕府容疏懒，忆君高楼衣带缓。朅来问讯池上鱼，一笑相看喜无算。了知喜极还生愁，独自含情上小舟。府中参佐足追送，坐念长江天际流。还家且种监官枣，垂柳当门乐华皓。诏书定起尹翁涂，珍重身名莫草草。",
            "comment": ""
        },
        {
            "title": "旅舍七首",
            "content": "啮雪苏州年，嘿数天再闰，当时贾长头，霜桐送孤韵。今年贫更恶，交友云散尽。收自缃楮林，博阅先后进。纵横略千家，诣处合一印。文章何当工，一死差可忍。",
            "comment": ""
        },
        {
            "title": "送安丰尉丁梦符归霅川因简之晦兄弟时寓崇",
            "content": "世纷何豫人，直作走千里。寒压破虎鞯，霜风杀淮苇。能来得吾愿，连夜灯花喜。矫矫将军力，一日破万纸。填胸龙豹韬，政坐毛锥子。区区寄人幕，谁访习鉴齿。相见各挽须，士穷乃如此。吾谋适不用，步到狼山趾。荒村围海气，尖城如卧已。幸当小盘旋，长袖为君起。回首叫周郎，湟水面欲死。往者城南杜，钿车凑流水。胡然落此地，伴客歌快耳。吾徒离阔好，见即裂其眦。中年迫婚宦，官事漫不理。关心且诗酒，瓮面拨寒蚁。如闻董召南，犬鸡封石髓。感君好兄弟，行当访虚址。雍丘且忽念，将星落寒紫。送归无好语，凉月挂鲸尾。君行定过潘，茶鼎面曲几。因这启三请，问酒所以止。",
            "comment": "【注释】原题：送安丰尉丁梦符归霅川因简之晦兄弟时寓崇川报因寺"
        },
        {
            "title": "次潮阳宁公诗韵三首",
            "content": "天外谁飘桂子风，老夫鼻观已先通。直须斩断年时话，匹似西来叹不逢。",
            "comment": ""
        },
        {
            "title": "次韵谢李秘校",
            "content": "大雅熄自郐，续弦久无人。中间翰墨场，名字俱已堙。江山亦何助，东海真扬尘。我笑李夫子，瓶无半合阵。人书两俱亡，何用语带真。作诗来起予，欲卜二仲邻。依然送目鸿，衮衮天机新。莫欺鬓眉苍，持护应有神。狗须侯舞阳，羝角相平津。皇天信平分，万物各得春。但愿阅世心，孤特凛箭筠。日者鹤飞书，江汉起隐沦。三物论乡国，六艺程成均。秋风入帝闲，错落骓駓驎。君曾读诏否，却枕方欠伸。勿惊作诗面，酒缬吹微鳞。唾手洗衰陋，一返姚姒纯。稽古不无力，政复昌其身。它时玉堂梦，与问三生因。盟我良不难，欲吒孙子亲。势君以黄耳，附书莫辞频。再拜赋断间，水石俱磷磷。",
            "comment": ""
        },
        {
            "title": "子客昆山得荐严荐严长老时道人散朗开远不",
            "content": "平生庾公尘，可涴通州泥。朅来海门上，日瘦气惨凄。春风有相导，佚我以闼闺。前身定闻法，梦作三生猊。悟公痴钝禅，迎客忽虎溪。招要得半席，纸帐春缯绨。东轩养苍云，大似开昔迷。计程南山北，托宿东院西。绝怜维摩休，而置法喜妻。是身於虚空，了不碍角圭。四大师本无，客亦何所携。颇闻弁山隅，髯松人儿啼。山神喝连声，已受三十篦。岂知沩山牛，未脱靶与犁。去来同一云，未觉道理睽。幸忽使竹归，留与老凤棲。鉴齿恐无对，后期当噬脐。",
            "comment": "【注释】原题：子客昆山得荐严荐严长老时道人散朗开远不交人事心甚敬之今来海上复得悟公老成疏练能言吴中山水人物甚详东轩种竹如云不问其人可知也一日忽起故山之想予语悟野荒草在处愁人心目安能复作沩山之牛乎因作一诗言君子出处之大致以告不知者"
        },
        {
            "title": "再次徐先辈二首",
            "content": "身是韩康伯，名惭许子将。居然屯泽闭，何得巽风颺。忆昔求诗甚，端成刻烛忙。出喉真自苦，舞手或成狂。杨柳偏歌雨，蒲萄肯博凉。群儿哀齿旧，诸武让颜行。禹穴鱼对陈，天门虎豹章。阴符空独佩，秘论未应亡。是筑扬雄宅，谁窥扬雄宅，谁窥宋玉墙。乡英殊磊磊，俗物自茫茫。祓厉三精剑，宁神百蕴香。诺交那复社，取醉莫论场。高节看徐穉，妍词伏仲长。泥蟠虽汩汰，韝掣会飞扬。列屋多齐赵，华榱间璧珰。从渠夸富艳，试与校代昂。丘喙徒三尺，公才可百常。素交风雨尽，雪涕鲁灵光。",
            "comment": ""
        },
        {
            "title": "后感兴二首",
            "content": "朝为感兴吟，暮作感兴吟。何者最可怜，泪尽枯人心。身后多所化，所遇或浅深。奈何姝姝人，色里矜冠襟。野芳必在撷，浊酒必在斟。死题善人表，生托君子林。置之物复言，愁阴复愁阴。",
            "comment": ""
        },
        {
            "title": "高邮因师薄萄芦雁秋瓜三种",
            "content": "莫话凄凉塞北秋，衔芦避弋使人愁。与君细展江南画，水宿沙眠得自由。",
            "comment": ""
        },
        {
            "title": "送别史友六首",
            "content": "八堰三江良苦，十洲五峤能明。归路未夸海市，还家且餍南烹。",
            "comment": ""
        },
        {
            "title": "后感兴二首",
            "content": "皇天分四时，气节几错遌。俗儿一惊呼，认者泪横落。悠悠羲皇前，日月何磊荦。不世更凌历，地上光景薄。十年看花草，皴面少膏沃。看看六鳌背，坐爱白日曝。何当寥阳天，朗咏无生乐。",
            "comment": ""
        },
        {
            "title": "句",
            "content": "当年灵寿杖，止合扶孔光。",
            "comment": ""
        },
        {
            "title": "中夜叹",
            "content": "臞庵胸中空濩落，正尔有愁无处著。比来有酒三扪膺，突兀又似堆衡霍。道边俗子略满眼，举扇障尘不容却。正如白日杀快雠，草草九衢面皆恶。不应叔末尽鬼魅，世道如此我何乐。獐头鼠目动侮人，貌敬逡巡背轻薄。其馀边幅辍周孔，汝身无苦何遭缚。中原干戈六十载，八陵玉座尘漠漠。假君无力堪汛扫，渠可忘忧置恢拓。屯田边壘差易事，三十馀年束高阁。呜呼吾君至仁厚，一言罢行水赴壑。雷塘勺陂可复请，专创一司足经略。牛犁居屋旋填补，虎士编氓间参错。聊城指日下鲁奇，祁连刻期开卫幕。行之十年倘未效，臣头请膏斩马锷。奈何诸人忍奈事，天保正用初无作。居然判道君北海，不复追随我西洛。墨池到了须楯鼻。茶瓯小缓支铛脚。儒生寂寞守太玄，共尽同归一丘壑。",
            "comment": ""
        },
        {
            "title": "小楼",
            "content": "泥滥花淹燕不归，轻阴时猎酒家旗。无情最奈墙东格，正向愁时寂寂垂。",
            "comment": ""
        },
        {
            "title": "送杨帅赴诏",
            "content": "谓公目光谢牛背，分视赤子未脱绷。谓公足迹嗫龙尾，公守冻壁如痴蝇。看公进退无一可，公欲自判何方凭。迩来诏书下峻层，趣公入趁花底根。腰龟杖节亦已了，持橐上雍须公能。公言臣是江西狞，坐中十言九带枨。满朝贵人面雪色，可忍一一为臣頳。吉州城南水如渑，有蒌可丝鲂可罾。书生说食涎已满，寄谢龙阙双觚棱。祝融海王神最灵，胡能呵雾遮前程。堂堂大舸截江去，天吴击鼓冯夷迎。孰居其间为此争，东西欲夺公无情。众生焦灼大火聚，公但抱宝眠清冷。",
            "comment": ""
        },
        {
            "title": "续薄薄酒",
            "content": "薄薄酒，胜斋蔬，粗粗布，胜无襦。丑妻恶妾胜鳏孤。叱涂呵道驱高车，何如醉归连臂行相扶。巍冠束带商唐虞，何如北窗拥腹千爬梳。金樽瓦盆酒如一，食芹关可无雕胡。名尧字孔要号呼，百年蝼蚁同持墟。朝为卿相暮匹夫，青黄蚤失沟中枯。锥利未必贤椎愚，左圆右方徒区区。不如浊酒三杯对丑妇，荆钗布裙相媚妩。",
            "comment": ""
        },
        {
            "title": "广行路难",
            "content": "有声且勿吞，有泪且勿倾。声吞断人肠，泪倾草不生。万事有反覆，天地终无情。斩方以为轮，平地生九折。锻剑使绕指，青萍化为血。筋骸束未贯，光景电露灭。我俗竟此曲，此曲能颓山。奉君一卮酒，已矣当何言。",
            "comment": ""
        },
        {
            "title": "秋日杂兴",
            "content": "凉颸动空谷，振我庭树枝。鲜劳忽颦蹙，颜色惨不怡。节序一如此，明当戒裘衣。寒虫劝机杼，敦迫不贷时。汝意固可尚，我机坐无丝。",
            "comment": ""
        },
        {
            "title": "旅舍七首",
            "content": "我家碧鹳弟，尽用当搪殳。摧颜伴第翁，意欲化白凫。娟娟熨帛手，见之感无襦。坐念粟布谣，於乎予何诛。取求不汝瑕，霸心生断祛。请观泽中雁，一一稻粱图。",
            "comment": ""
        },
        {
            "title": "古兴",
            "content": "我有古时镜，云炼三精魄。双龙护其纽，玄雾纷四塞。持照盘古帝，面目湛可识。包藏久不事，天地稍苍黑。昨中试拂拭，依旧存八极。惟有世人心，寸膜不可得。",
            "comment": ""
        },
        {
            "title": "凄其岁晚不胜乡国坟墓之情再得四篇赠宗之",
            "content": "邻曲竟还往，岁除当餽分。作我淡生活，小龙破密云。天机亦良勤，错综合瘁芬。松柏青始独，苕华黄已芸。",
            "comment": "【注释】原题：凄其岁晚不胜乡国坟墓之情再得四篇赠宗之毋以示他人也"
        },
        {
            "title": "次韵翁伯绍教授",
            "content": "南窗解衣学画史，梦绕西湖貌西子。了无一语对青山，侧釐隃糜相与间。平明视镜稀可数，生爱诗名压千古。春风虽我不作难，壶浆瘦驴行出租。政思坐上觅佳客，广文先生秀眉宇。船头把诗报忙事，欲些黄陈作黄土。摩挲老眼说旧观，张衣大冠逢建武。二公派当百似续，行舒缀远如观舞。百年许长作灰冷。手披口吟心独苦。许君一死力负荷，麾斥众楚昌齐语。典衣沽酒人敢易，鼠壤犹堪窖馀窭。长生木瓢要赏真，元刘放浪犹诗人。眼前生后姑置论，红紫事休天地贫。",
            "comment": ""
        },
        {
            "title": "袁同史丈令赋所欲醉皓堂诗以为后日数椽张",
            "content": "黄云护灵芝，丈人非独醉。萧然四鹤发，海鸟眩觞味。古来闭关人，学道用其意。滈池未返璧，政欠颓然睡。仙苗足风露，中有熏心历。支颐得一笑，刘郎已为帝。乾坤重汤涤，奈何前星坠。昂藏君家老，招唤作许事。当筵就羽翼，颜色变韶穉。出山云怡怡，还山云洩洩。追思千载上，把酒足自慰。君堂定果耳，或者楼阁气。是间堪底用，万瓮盛醴齐。阿戎气如虎，神手了一世。政宜日无何，雪伫展鹄翅。高吟紫芝曲，四老恐欻至。",
            "comment": "【注释】原题：袁同史丈令赋所欲醉皓堂诗以为后日数椽张本四老有袁谓乃其远祖云"
        },
        {
            "title": "送别史友六首",
            "content": "诸君置膜外论，之子真个中人。冀北何限千驷，东市初逢一麟。",
            "comment": ""
        },
        {
            "title": "上郑参政四十韵",
            "content": "吾闽天下选，人杰圣时蕃。佐戴高前谍，承家裕后昆。海六当剑立，洋屿焱鹏骞。气色来回互，耆明有讨论。蟠胸三万卷，落笔五千言。地芥垂头拾，天瓢信手翻。馀阴润桑梓，賸馥到兰荪。白日骐驎坂，青春桃李园。扬鬐方泽国，插羽已天阍。伊昔昌能谏，于今弘独尊。夙惊山有虎，已验鹿随幡。带草书签丽，金华讲舌温。履声仍独上，驿置愈争奔。有客迷途甚，劳公倒屣烦。请先陈失马，次第说投猿。漳水头堪白，融峰泪几吞，嵌崎辞故里，觚角见修门。到递吴蚕宿，留交楚雁番。忽通狂客刺，俄返独缧魂。望禄蒲生节，随人柳折圈。天高难发口，天高难发口，地缩会移跟，一昨哄堂暇，深知纳牖恩。印刓聊小靳，緼束更能存。日者叨堂贴，时哉会气元。敢言矜騕褭，复自妒婵媛。末学应须授，群经剩欲繙。恐因鱣发发，复作兔爰爰。光范宽无燔。天步曾留跼，皇心重改幡。房奁非久秘，药笼会深掀。豆栈能忘秣，樗材傥入抡。略容偷廪稍，重议洗乾坤。举邑多狺犬，深心寓祝。老身难矍铄，疾眼久眵昏。合浦珠无胫，丰城剑有痕。事多惭蹇叔，议敢及臧孙。馀日知安在，南村定北村。",
            "comment": ""
        },
        {
            "title": "再用韵酬陈秘校来击楫清中原之志故中间多",
            "content": "海中老蜃嘘楼阁，局促鶢鶋鲁东泊。忍能杯视九云梦，戢戢鱼头沸相灂。涛江亭东识君面，再见白也天鹏作。雄辞已褫壮士气，穷发天骄堪面缚。我家荆楚起孤剑，奋身多自青油幕。南迁闽峤已三世，土风正坐儒冠错。尚当拂磨十丈崖，刻颂欲将文字吒。今君精悍喜谈兵，指画鱼丽分鹳鹤。会当平敌走行在，金印皇皇看手攫。不应从我学诗句，格律牵缠纷纆索。世间冷暖逐处年，火井自温冰井涸。论诗说剑亦奇事，愧乏三杯浇索寞。誓将并敌起三关，不作群狐狂镇恶。齐纨理缟我山东，指日戎车会于泺。",
            "comment": "【注释】原题：再用韵酬陈秘校来击楫清中原之志故中间多及之"
        },
        {
            "title": "次韵张宰牡丹",
            "content": "羯鼓勿罢弄，吾琴无成亏。潘桃既无赖，陶柳自不持。造物有炉锤。揽之杜拾遗。卷帘出倾城，一笑不用帷。轮心巧当面，珍重来如期。人为曲江秀，花自潜溪移。美人欲晞红，镜中靦东施。如闻姚魏风，红紫合折枝。常恐砑光帽，半倒金屈卮。作诗苦留春，出吻竟不奇。但当阒幽间。属赋歌载驰。殷勤禅灵锦，丈尺馀丘迟。公杯当再行，雉边多小儿。",
            "comment": ""
        },
        {
            "title": "次韵张长公宠赐初度致祷之语",
            "content": "何人著书补获麟，竹汗未乾头已星。天上风流张公子，散发沧浪歌独醒。威名偏满淮草木，肯借妙语春冥灵。臞翁之腹无三壬，平生贮书才一丁。泥涂断道学龟曳，云天泼眼惭鸾停。亦知封侯下曹掾，宁与阿堵高宁馨。梦从诸儿坐家塾，十年灯火寒青荧。分无黄色明天庭，独倚一片藏无形。虞翻骨相当自程，曲江风度乃不名。",
            "comment": ""
        },
        {
            "title": "旅舍七首",
            "content": "学道欠定力，一寒便生嗔。古为雪埋腰，定知英雄人。去为百钱游，得酒不濡唇。惨澹行歌归，仰面东南云。纷纷过车马，寂若有不闻。退坐茆檐底，徒有豪气存。",
            "comment": ""
        },
        {
            "title": "为竹奴解嘲用山谷先生韵",
            "content": "通身有眼更无肠，好上臞庵师子床。莫作绿衣颠倒想，班姬陈后两凄凉。",
            "comment": ""
        },
        {
            "title": "与太常丞丁晦甫",
            "content": "负昔尝为李公客，坐觉金气肃东南。鉤间棘句护帖妥，独立却视何巘巘。此公行世有步里，十不五试惊愚凡。尺书飞出岷峨西，每沐问讯相雕鑱。向来思贤实微尚，梦濯杜老百花潭。环英玉蕊媚初服，风日清美生妍酣。直言李公似杜公，前者何愧后何惭。今来划逢丁太常，目所未接心已甘。孤标出林唳霜鹘，健论转海驱风帆。张旜万里足骑壮，富公所说惟饥馋。国中何自得吾兀，尊足乃为公所贪。承郎曹司略清贵，龙鸾犠象劳所监。工歌韶頀未敢请，前有琴瑟纷相参。据梧枝策了自解，箭锋一语渠谁谙。世间声利大苇箔，置身各自萦蚕蚕。一闻解缚脱躯命，往往唶舌徒婀媕。千人万人声一概，请听野老真常谈。捐身大是守身橛，阅世当求出世衔。君今气色日日上，岁晚能同弥勒龛。",
            "comment": ""
        },
        {
            "title": "旅舍七首",
            "content": "今晨日色佳，岁暄就前檐。晴鸢盘空阔，始觉天宇严。怡然一欠伸，双峦引遐瞻。亭亭倒枯荷，似是浮图尖。出家本不难，贝叶明牙签。但恐远公社，无酒与陶潜。",
            "comment": ""
        },
        {
            "title": "上闽帅范石湖五首",
            "content": "丁年口伐真奇事，一代诗鸣不救贫。大手欲推浯水颂，群酋曾折石湖巾。乃今谢传还初志，其奈王阳是故人。独有吾闽欠公句，诏书果起钓磻滨。",
            "comment": ""
        },
        {
            "title": "寄德久舍人时将过吴门",
            "content": "昏花乱眼叹吾衰，宝带忘腰羡子宜。碓下谁明能行者，瓮中聊觅永禅师。醉乡欲结无为社，劫火难烧见在诗。忽忆扁舟洞庭路，霜螯斫雪点橙丝。",
            "comment": ""
        },
        {
            "title": "送王楚材往湖州听读",
            "content": "短羽真成入彀游，小儒踪迹欲谁求。非关古字诛扬子，自是诸生欠沈犹。百计千方元薄命，双溪二水各宜秋。此行试卜唐夫子，会向芹边问楚囚。",
            "comment": ""
        },
        {
            "title": "体斋诗为梁溪冯季求作",
            "content": "口复不自主，来吟体斋诗。三肃斋中人，问体安措辞。体卑语近拘，体高语近欺。耳目口鼻形，人各师其师。要之天地间，当以一理推。冯侯好史弟，一一清庙姿。是家好谈道，脱略志与皮。一堂春愔愔，诗礼相娱嬉。但愧远客尘，涴子连理枝。虽然参自诀，要知不磷缁。我车得国工，分路有险夷。君知鲁叟圣，妙在物不遗。当其作春秋，一字如权锤。越境惜赵盾，断谓此语非。俗儒无已心，望道如隔纰。闭门画圆方，用世多参差。千载堪一咍，汝足未及巇。冯郎顾我笑，坐久炉烟迟。黄花粲墙东，青山转墙西。吾言亦已费，须君浮一卮。",
            "comment": ""
        },
        {
            "title": "旅舍七首",
            "content": "少时重意气，裹剑师白猨。神伤化碧血，泪尽如生元。晚修漆园方，孔跖付一尊。小山受岁晚，片云时归屯。客来两团蒲，坐看茶烟翻。渊明真可人，觞至辄忘言。",
            "comment": ""
        },
        {
            "title": "前感兴一首",
            "content": "乌几学痴坐，吾炊何以晨。了知诗自好，不兴甑相闻。苍苍本空空，呜呼谁使然。瓯窭知满篝，稍喜斗斛仁。而我亦齐民，不贪后世贤。腹无一雨温，百忧镇烧煎。岿然一破灶，寒虫欲无年。更欲辨名字，蟋蟀螽斯间。书生谨守书，放步防疾颠。虾蟆缘青冥，孤光恣吞吐。於菟无角翼，为天守门户。持此感物化，尧舜万万古。冰蚕不知寒，蓼虫不知苦。未知了身口，甘暖复几许。高高化入台，下视多劫灰。我欲轰雷车，老天怒不开。死语无出路，六经圣所裁。惟应蒯缑剑，日夕同归来。",
            "comment": ""
        },
        {
            "title": "有感一首",
            "content": "典衣沽美酒，铸金买艳歌。青灯炯长夜，如此粲者何。平生有廉蔺，方驾欲更过。低颜儿女中，郁若鹰在罗。酣望八极表，老泪如悬河。诸儿颇嗤黠，见谓同一波。相如混涤器，谢鲲困掷梭。古来贤达人，细过非所科。窃愿天子圣，朝廷半丘轲。青春深农桑，东尽青齐阿。坐今倡楼女，季弃黛黑螺。下里羞阳春，中宫张云和。我为太平人，短褐生橐驼。醉魂招漫郎，或有石可磨。",
            "comment": ""
        },
        {
            "title": "上闽帅范石湖五首",
            "content": "蚤知吴下多奇士，身许先生嫡子行。他日略容追李杜，斯文何敢望班扬。向来流水孤三奏，此去飞霞乞一翔。牛铎调宫吾岂敢，嘘濡万一借声光。",
            "comment": ""
        },
        {
            "title": "再用晨吐字寄潘德久",
            "content": "下客时觇君，东茵阳醉吐。万事君不理，传声拒开户。虽然臭味合，更觉心貌古。书雠峄山枣，羹臛首阳苦。坐令府西门，平兴说二许。君当我兴台，银艾心已灰。尚有西山缘，共待石髓开。神仙觉易与，诗句端难裁。却后五百年，化鹤吾独来。",
            "comment": ""
        },
        {
            "title": "仆以绍熙壬子中夏二十有五日始跻篁讨龙井",
            "content": "奇石斓横道，兹山信多姿。江湖酾两股，一泓乃孤危。相传龙所家，或恐神护持。腥风转湛对，阴岩立淋漓。惜无纬萧勇，探此抱宝痴。山僧作屋意，惨澹生幽思。胡为金缪影，颠倒眩俗儿。坐来百念失，苍官导前驰。招提果深登，屐痕恍前期。咄哉少肉山，著此高颧师。端能致遨头，绝唱相娱嬉。过溪亦何事，相送了不疑。渠能缚禅律，因来数须眉。我爱秦郎记，字压头陀碑。月林只夜夜，人物自一时。贤愚尽蚁封，来者吾得知。",
            "comment": "【注释】原题：仆以绍熙壬子中夏二十有五日始跻篁讨龙井遂至广福谒三贤像阅旧碑追观一代风充为赋比诗适月林依公留设茗并因书以遗之他日能为我揭诗板於壁间使示来者亦山中之一助也"
        },
        {
            "title": "改周晋仙赠丁相士之什",
            "content": "张颠许我以神仙，薛颠谓予可英杰，丁生谓二俱无成，世间那得此奇崛。麒麟阁上森貂蝉，龙虎鼎内飞大丹。腰钱跨鹤谁不愿，只有圯下先吾鞭。何如吴松江上住，门横钓车屋农具。卧看苍虬扰白云，正午堂堂拔江去。",
            "comment": ""
        },
        {
            "title": "和姜尧章桂花裙字韵",
            "content": "红紫有偏尚，桂花总宜人。蜡雪明孤斟，绛雪娇小颦。可怜爱花人。两屐穿秋云。怀人小山作，寄愁中书君。向来鹫岭时，政坐书檄嗔。月中落桂子，习气知几尘。潘郎桃李姿，颇亦尊所闻。提携风露前，缕衣深绀裙。",
            "comment": ""
        },
        {
            "title": "谤议",
            "content": "四方集谤议，著面矢如雨。前身雷将军。柴产吾甚武。却还观我生，与世实锄鋙。西通襧衡邻，东接嵇康堵。以兹料身后，藐未得死所。一州纳一嘲，一邑献一侮。并浙十五州，我作大谤府。馀外九州者，设伏特未举。徐思浮言端，中实无所主。怪雪群犬吠，眩日百鸟语。何由泽其喙，环海变春醑。坐使声名高，一日跨尧禹。",
            "comment": ""
        },
        {
            "title": "送霅川丁世卿宰舒之怀宁",
            "content": "八公草木迎人处，三老风沙上水时。直使边头行国宝，少年白面且经维。",
            "comment": ""
        },
        {
            "title": "广行路难",
            "content": "有歌且勿发，有舞且勿盘。歌发愁云阴，舞盘仲岁年。古来妾事主，百悲偿一叹。劝君莫渡河，河伯欲取妇。采桑急蚕饥，送死藁碪手。世故常多门，反覆无不有。我欲竟此曲，此曲能推城。奉君一卮酒，假日聊偷生。",
            "comment": ""
        },
        {
            "title": "和开元寺省公韵",
            "content": "振锡浮杯定偶然，茧窠谁见老蚕眠。祗知大胆嘲无本，渠识前身是普贤。师欲赢粮趋建德，我惭观画访开先。莫将幻境夸阳焰，吐尽多生渴死涎。",
            "comment": ""
        },
        {
            "title": "送霅川丁世卿宰舒之怀宁",
            "content": "长安乱叶舞征衣，独把新诗送吏师。自古才名谙宦拙，迩来官事要儿痴。",
            "comment": ""
        },
        {
            "title": "用韵谢竹主人陈元仰",
            "content": "热中褦襶令我汗，日暮佳人期不来。陈郎揖人不下榻，青山白云唤得回。手开二亩萧朗画，个里何妨击吾马。食单得凉清可啜，毳褐分阴翠如洒。摇金戛玉真天成，梦捣风前茶臼声。一川窈窕荷万柄，野翁得此甘辞名。",
            "comment": ""
        },
        {
            "title": "四月二十三日始设酒禁试东坡羹一本港春味",
            "content": "今日忽感悟，闭门谢麴生。未危却二孺，不战仇三彭。掊击北海樽，哜量东坡羹。尚恨薄滋味，未能免亏成。我俗咽元和，默坐朝上京。坐等梨枣熟，小试升天行。",
            "comment": "【注释】原题：四月二十三日始设酒禁试东坡羹一本港春味真觉麴蘖中殊无寸功也食已得三诗"
        },
        {
            "title": "病中用杜工部江村韵",
            "content": "早岁纵横论九流，中年往往爱清幽。细观梦境皆争鹿，静遣机心欲狎鸥。池上贪间临晋帖，灯前抱病看吴钩。山林钟鼎从天赋，言志俱惭点与求。",
            "comment": ""
        },
        {
            "title": "旅舍七首",
            "content": "人言我身长，尽度难为裁。居然一瓠壶，略可当酒杯。只交市井谈，面涴俗子埃。谓予倘不化，未觉逆旅猜。但恐醉语误，积毁能焚骸。殷勤王先生，脱袜何贤哉。",
            "comment": ""
        },
        {
            "title": "赠龟山慧海长老",
            "content": "向来缚虎正死急，今日看牛无可鞭。我提审定之两印，十年勘尽诸方禅。浙东西山好僧相，头目静如秋水莲。试令回眼参壁观，掣顿已作猕猴颠。平生棒喝不作用，何者可毒臞翁拳。龟山爬沙吸淮海，上有蜀客蹲共颠。石颅铁脊踞牙齿，老龟无力供回旋。自言小来会鬼窟，木客对诵明月篇。山中白石足朝饭，无语可对蹲鸱前。一行乃得命大谬，万事瓦裂今萧然。祗念竿木事游戏，铁胎五百成拘牵。至人无心变到我，顾念尘脚相摩湔。是身如云即虚幻，安要包里争鲜妍。尔来臞翁颇狡狯，随风转柂忘洄沿。都梁要药竟何有，杖头挑得枯藤仟。高堂暗坐触蝙蝠，放光时有阶头砖。了无一法可酬难，蒲团禅板久已捐。山空月明礎石员，百围老干行参天。何当断手释椎鉴，与师共泛荆溪船。",
            "comment": ""
        },
        {
            "title": "次韩耕道赠别韵",
            "content": "一昨羊城别五仟，驾言韶石叩钧天。偏师政拟劘诗壘，汪濑那知滞酒船。但使击书勤雁足，敢思腾上辣鸢肩。区区一取韩康笑，卖药逃名却自然。",
            "comment": ""
        },
        {
            "title": "大风怀林柏农",
            "content": "江湖易高风，六月寒。中宵会急雨，凉意到衾枕。颠披蒲苇乱，抑压乌鸢噤。禾头欲生耳，树背各流渖。不谓晡来霞，横拖半天锦。初疑鸦翻晴，旋觉虹投饮。晦明信难料，阳霁吾谁谂。所思隔江水，笔力望徐沈。十年一葛衣，肘见尚整衽。想当风雨夕，忧国愿岁稔。凄凉新丰邸，避湿几违寝。何由语连休，共破秋气凛。",
            "comment": ""
        },
        {
            "title": "熊得自古英之近江舟子哗然此异徵也为之留",
            "content": "来黝者谁，佥曰熊与。涉江乱流，实始逆予。天畀敢违，俯取以荐。维古英神。谓予汝眩。有男不梦，有妃莫当。居然两目，祝书若盲。甚者痔下，取怒河伯。医者色难，请谋诸药。熊兮主方，我有玄囊。清汝决眦，扞汝浊肠。有如不信，剖肝自明。宁我一死，以与众生。拜神之休，率曹披啖。尔爱其蹯，我爱其胆。",
            "comment": "【注释】原题：熊得自古英之近江舟子哗然此异徵也为之留皮皮与胆馀均所获以侈神贶云作获熊一首时庚辰孟冬七日"
        },
        {
            "title": "赠英德风和尚",
            "content": "风师风狂无是处，文采成龙或成虎。向来打橛钉虚空，今日入山还削锯。晴窗洗出烟岩秋，休嗟李广不封侯。见说行年今在坎，老慵且作囚山囚。",
            "comment": ""
        },
        {
            "title": "奉寄旌德尉刘申之",
            "content": "诸刘兄弟贤，一一无可选。竹林锐头郎，风味吾小阮。平生天机深，善闭得内楗。迩来卿何曹，不辨折腰本。稍传诗语东，朝日照兰畹。伊余战纷华，心旆凡几偃。划逢君家语，隽永初一脔。识遗饱新得，友胜悟夙捐。缅怀歌商凋，萧瑟松磵远。阴阴芜菁花，碧蝶相与晚。是中着高士，物意自偃蹇。向来白衣宰，云壑论补衮。优游济艰难，如以禹代鲧。刘郎秀眉宇，秋隼立高巘。端能谢师匠，万卷自鉏垦。时须阅世谛，一及城门键。功名头上簪，日月风中幰。何时会吴下，春动长洲苑。",
            "comment": ""
        },
        {
            "title": "秋日杂兴",
            "content": "阵云起西北，中原暗黄尘。岂无匡时算，无路不得陈。书生亦过计，夜夜占天文。匣剑似识时，中宵哑然鸣。我亦发悲歌，沾衣涕从横。",
            "comment": ""
        },
        {
            "title": "赠墨工陈伯升",
            "content": "古墨法变今百年，雪斋乃能幻神药。杜刈肤清卫玠神，眼明再见老陈作。墨如人意随短长，用这不尽渠解笑。须君笔端驭龙蛇，他日始信入木妙。",
            "comment": ""
        },
        {
            "title": "上闽帅范石湖五首",
            "content": "人物于今正眇然，欲从江表访先贤。迩来耆旧无新语，谁使文章漫两川。利器蚤能夸颖脱，偏师聊复制中权。骚人有几登青竹，耐可同时欠执鞭。",
            "comment": ""
        },
        {
            "title": "以入定大士太乙真人像送莞晦叔",
            "content": "真人与大士，兰菊而异芳。坐卧得定力，铜眼铁脊梁。是中有佳趣，山海个茫茫。或时现神妙，尘迹生怪光。云何得此本，有僧吴下狂。饮酒不计斗，褚无一丝藏。兴来高闭门，落笔如追亡。走送臞庵室，洗心一炉香。盘陀旃林阔，枕藉玉井凉。蒙头帔衲古，遮眼经论长。不知几陵谷，睡稳坐不僵。君家定吉梦，二士相迎将。辟除寒具油，静展垂中堂。会当同一龛，寒泉荐空觞。夜窗摇茶烟，驼褐依绳休。杨枝洒寥闃，蔾杖辉森芒。与君六根静，读书到虞唐。",
            "comment": ""
        },
        {
            "title": "旅舍七首",
            "content": "雪后天正碧，须臾白龙鳞。暮寒急归乌，新月生微颦。帝居时节正，物肃天地仁。黄旗在何方，指画分星辰。拊拦发浩叹，肝胆空轮囷。儿女顾我笑，微霜湿衣巾。",
            "comment": ""
        },
        {
            "title": "放船",
            "content": "柳边放船试南风，扬溪荷花能艳红。一川云锦步不尽，我舟正在繁香中。午天无云青脉脉，枕舷哀歌醉脱帻。更将绿叶穿碧筒，欲臣屈卮奴太白。风前一笑玉尘横，蜻蜓侧翅潜鱼惊。骑马遗人多内热，此叹勿语长安城。须臾客醉船亦醉，信流一抹西村外。翁媪负墙樵牧奔，拾薪供茶初不记。还家鼻息撼四邻，阆风接梦疑非真。清游何时记三人，臞庵与弟拙乡陈。",
            "comment": ""
        },
        {
            "title": "再赋薄薄酒",
            "content": "薄薄酒，全吾天。丑丑妇，引吾年。败缯粗布形骸便。辛勤著书塞屋椽，何如郭外二顷桑麻田，折腰敛板高鸢肩，何如方床八尺供横眠。左为剑鋩右鼎耳，劝君却步行相先。斗量明珠埒编钱，郿坞未就脐已燃。十眉间坐争连蜎，绝缨灭烛薰腥膻。农家丑妇眉半栉，白头惟有夫婿怜。劝君酒薄君勿嗔，尚方赐尊能杀人。力微覆餗有明诫，食鲑三九元非贫。酒不薄，人自薄。妻不恶，人自恶。不如浊酒三杯呼丑妇，共作原头赛神舞。",
            "comment": ""
        },
        {
            "title": "绝句",
            "content": "霜风欺断柳，星月爱平芜。船暖知村近，钟寒想寺孤。",
            "comment": ""
        },
        {
            "title": "雪中对酒效昌黎体",
            "content": "雪乃雨之死，雨乃雪之生。譬彼潮与水，同出而异情。洑流或乱潮，冻雨或间雪。达人於此时，着眼试分别，等是天一生，而有生杀存。所以古圣贤，谆谆畏乡原。",
            "comment": ""
        },
        {
            "title": "古兴",
            "content": "昔我走东海，遥望殊庭曲。独木盘九龙，欲以铁纲漉。纷纷下百怪，牙甲争踏蹴。珊瑚泣沈沈，怅望不昔录。终然出用大，坐阅年代速。寄谢寥阳天，龙宫书未读。",
            "comment": ""
        },
        {
            "title": "贺郡守得江阴",
            "content": "检点诗篇方细读，忽传新渥照澄江。荣公铜虎非渠事，旧忆河豚是此邦。萧散盖公宜置舍，风流谢守想临窗。他时我得扁舟去，直过凝香索酒缸。",
            "comment": ""
        },
        {
            "title": "酬答李学长",
            "content": "夫子焉不学，高朕罗三贤。横前一片石，教外皆别传。三虎谁最怒，未觉相后先。渠伊囊中方，贵在后者鞭。我家一佛堂，盎背知庙堧。忆昨祠上丁，蕡烛初欲然。诸生气清明，人如出雩泉。洗爵俯象鼻，掩豆高豚肩。朱弦张文王，繁声斥师延。此时识方屦，綦满青苔钱。李公独凤仪，众中得何坚。惜无补天手，转之上细毡。朝来食盘中，穉蕨初数拳。苍苍本难测，何由赜真筌。自我得此士，可以一当千。如闻缝掖姿，欲重世所捐。舂容吐握诗，法用春秋全。酬赠无玉案，三复缁衣篇。",
            "comment": ""
        },
        {
            "title": "送别史友六首",
            "content": "烟霏巧湿行李，钟鼓初分去舟。中有锦衣尚褧，旁看泥轼垂油。",
            "comment": ""
        },
        {
            "title": "短歌赠临安友人",
            "content": "素丝冲尘化为墨，老人双鬓无由黑。俗见翻手候炎凉，惟有君心比霜雪。破窗草亢风雨寒，梦游帝乡虎当关。枯鱼对酒泪溅俎，雄剑夜吼铜花乾。二十辞家颜色故，春心不语弦解语。借君古镜施铅华，含羞独立罗房雨。青天中开多不平，少年裘马如流星。千金无处买侠骨，坐念岁月空峥嵘。",
            "comment": ""
        },
        {
            "title": "夜坐",
            "content": "来雁无消息，寒蝉久寂寥。鬓毛随日化，吾意得诗消。楼影三更淡，天星几放摇。眼中无长物，拄颊又明朝。",
            "comment": ""
        },
        {
            "title": "悼赵忠定",
            "content": "左手旋乾右转坤，群公相扇动流言。狼胡无地归姬旦，鱼腹终天痛屈原。一死固知公所欠，孤忠赖有史长存。九原若遇韩忠献，休说渠家末代孙。",
            "comment": ""
        },
        {
            "title": "杼山阁诗",
            "content": "摄身上诸峰，我无千手目。神交庶子泉，梦老王官谷。平生林壑趣，鱼鸟即往复。杼山落何许，面势工投伏。故人郊居赋，雌霓从众读。大声嗑黄华，令德猗绿竹。永言乘樏叟，会计踵纳麓。方尊读书倚，肯效舞经祝。幸当草木近，安事筵篿卜。颜公况华扁，江令有馀馥。骞掀鹏抟海，夭矫龙起际。於焉峙横阁，渠是伯夷筑。何年黄金弹，鸡狗随蹋踘。还持挥蝇扇，静对振鹭瀑。前山入手版，后水激帽屋。风声逐孙登，星采向荀叔。谁能治西曹，束带望赐沐。清客班杂坐，动处草皆蓼。乾坤磨旋蚁，身世蕉覆鹿。异时留岘首，羊公难讳独。",
            "comment": ""
        },
        {
            "title": "次潮阳宁公诗韵三首",
            "content": "十方无壁惯曾游，一片孤云任去留。莫话潮阳旧公案，天台行色满檐头。",
            "comment": ""
        },
        {
            "title": "次韵盖宰",
            "content": "大化我虫臂，常时炙牛心。居然身桔槔，老圃愁汉阴。简书帝畏人，吏事颇见侵。千里得蛮语，十生生越吟。宁为尽一稽，何者可枉寻。盖公学齐鲁，颇似东海任。双骭留石涔，兴堞方盘针。稍传闭关术，抑按娱五禽。朅来道院中，狼山即知音。披衣起视夜，欲借北斗斟。寤言种术孤，渠肯挟策钦。琅然庭柯句，欲和南风琴。勾牵老维摩，善哉去来今。飞潜不同穴，著鞭英隽林。",
            "comment": ""
        },
        {
            "title": "次韵乡文叔章访别",
            "content": "力田望逢年，倚市胜刺绣。十年丘里语，失火要自救。君行半天下，何处得耆旧。诸坐老庞说，龙风相赴凑。全家隐鹿门，遗安不求富。常时拜休下，大钟尽徐扣。男儿惟一身，用在百岁后。譬营屋子室，宗庙先库厩。不闻买山隐，而有居巷陋。君看钟鼎家，粱肉或墨瘦。宁为卖文活，一经老学究。出身即九折，时命乃大缪。向来尸里革，口语困逗留。居然齿编贝，月粟供赁僦。何知山涧底，鹿逐对饭糗。文章忌随人，谨勿夸客右。书林无浅植，笔耒有深耨。纷纷青紫楦，后进渠领袖。结交两任昉，设客一阴就。卑官惭处赠，俚语致公寿。",
            "comment": ""
        },
        {
            "title": "次韵冯孔武雪中简闻人簿乞炭",
            "content": "君不见朱门煌煌多近臣，豹胎煮蘼蜡为薪。庭中盛设泼寒戏，炙手欲近还嗔人。谁知曝背茆檐下，欲献要是山林真。儿童抑搔皮肉软，日轮过中方欠伸。悬鹑结驷两相笑，百年俱成一窖尘。先生自是冷官样，要看入火红麒麟。撚须自作咏雪唏，秘思蚤与相如亲。蒲团拥裘结倍坐，别有絺綌君南邻。愿回六龙照后土，施与万国无边春。屑琼镂玉入肺腑，拍手一笑未吾贫。",
            "comment": ""
        },
        {
            "title": "醉歌",
            "content": "得让酿法乃尔佳，连引数杯极口夸。须臾忘物亦忘我，是非荣辱不可加。儿童相随拍掌笑，阿翁醉也扶归家。平生故人赵半刺，遗骑折送园中花。饮酒不待劝，夜如何其月欲斜。倒著接自起舞，笛声趁拍鼓三挝。陶陶兀兀意有得，小姬在傍双髻丫。驱令磨墨具氏笔，满幅大草飞龙蛇。妇云汝醉当止矣，明日酒醒不愧耶。",
            "comment": ""
        },
        {
            "title": "谒卫参政",
            "content": "顷年投诗卫左史，今年谒诗卫相公。何方客子辟道路，诗卷长邀石浦风。先生官职泥土如，万事尽付阿堵中。天教权嬖表忠节，剑首一吷毫毛空。祗今事业已如许，愿闻当时北归语。面对手画真自知，十年绝口吾甚武。谢安风流过王导，芙蓉王公窃其表。从来雅志在东山，角巾不为筝歌老。古人进雨退一尺，江草江花足自适。功名时来不作难，雷动风行本无迹。百姓相惊当历耳，三江五湖作疮痏。百年天地变悠悠，长鑱老人泪如水。侧傍湖脚澱山蓝，出见轻鸥已不凡。颇闻琳琅塞门内，三笔六诗公所监。何能撰杖阅诸子，看化著帽淹几晷。朱衣目前空复愁，客有焦桐劳下指。去家初无可葺墙，独抱遗经天一方。石浦倘为苍生起，天衢日毂遥相望。",
            "comment": ""
        },
        {
            "title": "飘风荆溪",
            "content": "船头月浑云不度，转眼光阴遽如许。江湖无地寄风威，短蓑遗作胡旋舞。还将老病入孤舟，碧波为人生白头。阑中五更鹅鸭乱，老鱼画肚起长算。",
            "comment": ""
        },
        {
            "title": "醉归",
            "content": "夜深霜月冷侵肤，醉饮归来得自娱。雾气水光同浩渺，误看田野作江湖。",
            "comment": ""
        },
        {
            "title": "倦夜",
            "content": "河津传五漏，雾雨入千家。白日鸣饥鼠，深更歇怒蛙。境空悉稍进，诗短意能加。客路多风雨，兴忧斗柄斜。",
            "comment": ""
        },
        {
            "title": "雁中箭词",
            "content": "南来羁鸿北方客，背负严霜飞不得。日中命尽谢生手，一箭正中凌空翮。一鸿中机百鸿惊。点空细字纷斜横。力穷遭烹忍一死，可怜片影长孤征。古人毕弋岂无意，登俎亦可无肉味。至今暴殄及胎夭，杀气为妖满天地。物生何至相吞屠，苍天变化还须臾。坐殿忽作杜鹃去，行河岂意黄能趋。人虫得丧无了日，客行感此泪横臆。有弟落南今在亡，十年一字无消息。冥鸿一来听祝辞，世间踏地皆危机。菰蒲饱霜湖水满，见草为人汝当远。",
            "comment": "【注释】原序：平望泽中观弋雁者，怆然有感。已酉十月初四日"
        },
        {
            "title": "次韵陈景斋纠掾题品山斋数石之作",
            "content": "吾山何足夸，君语烦专送。姿为丘壑媚，意重璆琳贡。芥胸划玲珑，眯眼豁尘瞀。白云足怡悦，明月得簸弄。居然卫霍近，顿压邹鲁共。故人真阳守，遗补臞庵空。数株立拿螭，一笑慰歌凤。缅思昔牛李，竞势急鞿鞚。能令山崒硉，所欠腹空洞。那知负之走，更使农者众。谁言山上山，竟作梦中梦。老衰本无欲，标榜聊取衷。独怜伏虎雄，必得钨羽中。荆室虽敬完，汉仪亦多偬。君能载酒来，我愿共饭瓮。",
            "comment": ""
        },
        {
            "title": "六月内喜雨诗",
            "content": "炎天亦靳雨，特地费雷将。隐隐来何久，飞飞势稍颺。初从沾块润，忽作建瓴忙。穉子抛书出，臞禅解缚狂。苗滋应秀颖，风过忽温凉。蛛纲掀三面，虫书漫数行。衾箱开岁事，恩泽到诗章。怨暑移今昨，烦痾觉在亡。青莲开绀宇，白苎舞雕墙。只影还晡暮，惊心重渺茫。思惟大火聚，回向六时香。脱略时流辈，周旋古佛场。身才丈六足，舌乃大千长。此理凭谁诘，何方便举扬。鼠愁灯崛峍，鸦睨铁琅珰。生理何聊赖，斯文重激昂。盛时追少壮，故步失寻常。政尔蓬心萲，依然贝叶光。",
            "comment": ""
        },
        {
            "title": "借山谷后山诗编於刘宜之司户因书所见呈宜",
            "content": "拾遗诗视孔子道，豫章配孟颜后山。自馀众作等别派，彪虥貍豹虎一斑。我修直笔公万世，议论不到甘謿讪。中间杜老饶寒饿，阵也绝荤典尚可。天公雠施略相当，一字而贫更怜我。去年臞庵太荒凉，斧中得鱼雷隐休。了知诗崇力排摈，谁言锢疾蟠膏肓。刘郎食饱嗜昌歜，又一过目思手揽。编诗更著顾痴笔，字字可丹藏石。知君疗病我益病。心手相忘还展咏。百年长病可得辞，两翁落唾皆可敬。忽云身后无知音，此诗百变无邪心。候虫时乌足感耳，我思正在南风琴。谁能首涂追四始，以经夹毂骚驾轨。意所不快鞭曹刘，此时拍汝一寸棰。长安市上逢联璧，人持一箭与我直。请君了却三万轴，再见坐多休下客。",
            "comment": "【注释】原题：借山谷后山诗编於刘宜之司户因书所见呈宜之兄弟"
        },
        {
            "title": "四月二十三日始设酒禁试东坡羹一本港春味",
            "content": "评诗要平淡，此语吾不然。大千自有舌，何用长短篇，谓是天送句，端正落我前。旋闻口吻鸣，颇益心肠煎。少陵耽句佳，欲以一死捐，是中有真意，靖节差独贤。",
            "comment": ""
        },
        {
            "title": "北窗雅言寄朱仁叔",
            "content": "风日暖，天大裘。蝇飞打窗油，北窗坟策高於丘。我欲发视劳牵抽，把酒起望天门陬。斜鸿书破半张纸，枯荷纲空散铅水。机中挑出锦文诗，泪满鸳鸯半身紫。新愁波不穷，后愁更随风。美人如娇春，何物可御冬。古人已恨愁不足，却遣今人送愁续。轻将玉斧赠吴刚，漏得寒光照孤宿。素女为天拣退丝，伶伦猛截孤生枝。沙虫含冤射千载，谁劝黄竹栽瑶池。歌夜长，歌夜短，淮南桂枝香满满。为君持酒寿金人，少待露盘辞玉碗。",
            "comment": ""
        },
        {
            "title": "灯下叹",
            "content": "老马知涂益可羞，寒灯冷砚照穷愁。著书不望从儿读，归舍何当与妇谋。赤脚踏鲲真浪计，短衣射虎恐长休。何人得似襄阳守，乞我苕湖十顷秋。",
            "comment": ""
        },
        {
            "title": "送舅氏行",
            "content": "迎面宾鸿去未多，揽祛官柳不胜拖。还家定笑扊扅曲，上水初听欸乃歌。浊酒过邻通问讯，青灯语夜惬平和。机云也有谋东日，可解沧浪理钓蓑。",
            "comment": ""
        },
        {
            "title": "送别史友六首",
            "content": "中兴元老堂堂，诸孙玉质金相。对殖毋忘嘉树，爱思犹及甘棠。",
            "comment": ""
        },
        {
            "title": "秋日杂兴",
            "content": "客从湘中来，问我手中松。当时一雨根，翥霄作鸾龙。子可爇我鼎，肪可泽我容。松今已如此，而况种树翁。寄声十八丈，法当理归筇。",
            "comment": ""
        },
        {
            "title": "代人寿度支郎中李嘉言",
            "content": "李下老人龙作俦，谈经阅世无春秋。一朝函谷占紫气，万里西极行青牛。青莲居士亦其裔，太白沦精来渴帝。江东狂客漏神机，一号谪仙人得制。天人惊世时一班，文采风流有远孙。百篇斗酒真细事，郡有德政朝功言。晋陵坐啸列城祖，一札细书风九土。为郎不用汉山钱，度支事繁通会府。向来供亿宽艰虞，祗今笏画通材须。裕农足国端有道，判花视草皆夷途。金鱼玉带公所有，太夫人高松柏寿。彩衣板与堪作图，贔屭阆州陈母后。人间盛事省见稀，王母一笑攘桃儿。花明柳暗白日静，莺穿燕颺青春迟。请君酌此西湖水，万岁千秋佐天子。清明寒食数日间，谨勿抛掷为佳耳。",
            "comment": ""
        },
        {
            "title": "上丁郎中",
            "content": "君家去天才三百，君身去天无尽五。忽民泥功栈外山，尽是杜老思君路。而今西了媚回塘，坐令猛士纡柔肠。可能直下窥秦陇，翻作吴儿时世妆。",
            "comment": ""
        },
        {
            "title": "洗竹简诸公同赋",
            "content": "舍东修竹密如栉，一日洗净清风来。脱巾解带坐寒碧，置觞露饮始此回。平林远霭开图画，西望群山如过马。诗翁意落帆影外，孤村结庐对潇洒。百年奇事笑谈成，向来无此苍龙声。闲身一笑直钱万，剜粉劖青留姓名。",
            "comment": ""
        },
        {
            "title": "赠缙云陈志仲主簿楚语一篇",
            "content": "若有人兮江之皋，搴珠树兮纫落毛。既轻举以无睐，众流磨磨兮汩独与吾相遭。余惧夫人之仙幻兮，指逵术以要之。忽改容而善步兮，纷还折之得宜。斥姬满这荒淫兮，服尧禹之所趋，载神鼎以自随兮，出夔魍以惊愚。予虑夫参重以贾踣兮，曰此耿耿之故也。闵一世之滔滔兮，谓彼不吾即而吾亦为此惧也。岁贸贸其婉晚兮，天浩浩其雨霜。反而顾余兮，被发内狂。前九疑之丧道兮，后渭滻之无梁。微夫子之亢衡兮，几人鬼这披攘。望兔迹之咫尺兮，仡驰鹜之坚强。车轧轧其相摩，肩促促其相望。欲抽惊讶而改错兮，虑夫子这我惩。忽风后其降予兮，天老字予以嘉名。独怦怦其不自得兮，泪流轼之纵横。幸哀其中道这离立兮，若示之以正通。纵世人这不吾与兮，吾将卒以自明。",
            "comment": ""
        },
        {
            "title": "高邮因师薄萄芦雁秋瓜三种",
            "content": "子母鉤牵晓露溥，行人暍暑慰艰难。青门程色今馀个，莫作黄台秋尽看。",
            "comment": ""
        },
        {
            "title": "寄题龚立道农隐堂",
            "content": "往闻大龚公，鱼艾照灵寿。当时从肩舆，门生儿子后。诗书开似续，文采补耆旧。数椽上茅茨，基结称广陋。壁间落宝唾，半是经济手。坐令农隐堂，贔屭黄姑薮。我来虽未识，名下已奔凑。功名何足云，短锸支宇宙。所忧饭吾牛，刍恶毛角瘦。木奴擅中州，竹君食千亩。连车载长腰，横纲遮巨口。人生亦何须，不若巴清妇。时来食方丈，时去鲑三九。唱恐少微芒，深夜切奎斗。起家公不难，周汉须佐佑。人生请治田，种秫多酿酒。岁晚沧洲期，许结羊仲友。",
            "comment": ""
        },
        {
            "title": "思古人",
            "content": "思古人，思古人，古人皦皦若日月。我欲剖棺斩出古人心，惟见苍苔漫白风。请陈古人心，君勿骇客言。古人惟一真，可使风俗皆还淳。杀鸡不及林宗，炊黍不候庞公。雪中安道兴适尽，坐上公荣樽已空。呼酒径劝君，欲眠即遗客。嵇康巨源不为绝，戴崇彭宣本相得。徐庶失老母，密如玄德不能夺之臣。严陵薄宦情，狎如文叔不能止客。包胥伍员不失其为友，羊祜陆抗不害其为敌。我有蒸壶，安事隐语。我但食韭，安用多种。割肉元知方逆真，拿金岂即刘叉勇。古人心事有如此，何至颜色相媚奉。道衰舛仁义，世乱生奸雄。君知臧否不挂口，正虑匕首揕其换。我生恐无用，我死知无闻。作书预与儿辈诀，葬时定觅要离坟。",
            "comment": ""
        },
        {
            "title": "次醉中歌",
            "content": "犊车油壁尘纷纷，恨君不识如花人。金鞭争道谁家郎，出门三日香入休。春风酒面吹微鳞，主人拔钗留上宾。洞房烛花尽意明，为君拂弦驻欢情。阵鸿尘涩声难安，城乌夜啼诉春寒。吴歈未终安日上，璇题藻井知无恙。请君衔杯莫问天，茂陵刘郎初学仟。人生百岁俱可怜，愿君流叹及盛年。世间万事不如酒，九环宝带时人有。感君一曲宽百忧，当时见人面色羞。君不见墙东儒生食井李，一生饮牛廉让水。",
            "comment": ""
        },
        {
            "title": "毕叔兹可扫园赏牡丹",
            "content": "衣冠塞繁都，茂苑非夙昔，双铺府行渠，文简相公宅。是家固多贤，满箧载春秋。中有九亩园，颇复修风流。新亭著高稳，佳木行清幽。客来必置醴，井蛙挟其辀。张灯看洛花，意作长门愁。小却得一欣，冻壁缠蛟虬。先朝补天手，翰墨皆其游。再拜阅帝书，局促虞褚欧。平生帝好奇，两武布九州。恍然驾阆风，坐我曲池头。竹间是茶烟，松风助飕飕。梅食亦登盘，按行感良俦。枥马喧午枕，土毛撷晨羞。似闻屋东偏，万指食锄耰。行当卖书籍，买邻吒羊求。与公行灌园，第一营瓜畴。",
            "comment": ""
        },
        {
            "title": "赠玻璃僧慧观长老",
            "content": "千年观一如，三日客同居。祗道清淮近，乌知浊世疏。地穷初限橘，水富巧藏鱼。排闼风烟入，观心视听虚。饭香鸦闯户，茶孰水鸣除。潮载支祁愤，天关禹贡书。磬材徵古在，石蕝表凶馀。董杏通邻堵，秦瓜过满车。游方孤雁去，问法翠屏舒。何日荆溪道，诛蓬对结庐。",
            "comment": ""
        },
        {
            "title": "佳人俩佩明月赠俞德章",
            "content": "佳人佩明月，笑语含春姿。手握幽兰丛，照影沮汉湄。少年治游子，行乐方及时。折苕戏相赠，玉色頩自持。归来种白璧，日沤文锦丝。加幣俗聘君，常恐岁月迟。终然不可谐，翕欻听所之。愿言遗芗泽，远慰千里思。",
            "comment": ""
        },
        {
            "title": "寿通守赵寺丞",
            "content": "忠简公骑箕尾星，千古万古明天庭。在天高庙足欢喜，敕使孙枝扶炳灵。辍身仙班寄闲逸，阊阖正绕烟花出。朝元冠剑妥未动，一笑明朝作人日。汉家最重水衡丞，廪饩钱多上所能。掌藏颁用渠式法，置之忽分淮股肱。春风作意回焦土，黄池崎险尔如许。区区鼠辈何足砾，此心本应僧伽祖。甘泉酒作真珠红，和气已堕胡休中。奋髯抵掌直细事，参佐同此祥冲融。大江洸洸去无极，江南老人候舟色。诸公归补父兄处，二十五城那得直。海门短簿初来时，青衫恰辍惟烟姿。兴来得句自推激，为公压倒崧高诗。",
            "comment": ""
        },
        {
            "title": "送王郎",
            "content": "车何由由方，草色欲无路。晴川媚双燕，及此送将去。若人天机深，奇服雅自与。色漫无可锄，语妙时一吐。相逢大江上，为我浣尘土。后期岂前料，已作千岁语。告归何草草，双水深雾雨。稍闻父老旧，门户要渠补。祗愁模楷地，与世作夸诩。宁当去楼梯，闭置吾叔度。翼翼吴齐门，大江流日夜。别君虽咫尺，即是风牛马。君才何如我，我拙犹肯借。淮人买绣丝，布洲市如赭。张皇十日饮，著公乔松下。画工亦岂学，爱玩此粲者。人情勿苦拒，舆马幸整暇。向来三宿恋，取别万里驾。想当双玉瓶，酣歌泪盈把。缥缈鸿鹄去，吾甘老原野。",
            "comment": ""
        },
        {
            "title": "贯酒",
            "content": "酒泉我南邻，唤客青旗翻。渴心若绊马，未骋意已奔。平生无长物，取具一瓦盆。万事漫不理，得酒双眉轩。相传新丰坊，北奏司命门。衣冠敬再拜，一病烦公痊。富贵不敢愿，施我腰脾温。今晨客舟出，落日鸣蝉繁。属车得鸱夷，秉羽可解暄。却爱毕吏部，神全不惊魂。渠能给万瓮，甘老愚公村。",
            "comment": ""
        },
        {
            "title": "送林伯农还鹿角山",
            "content": "今我不乐游四方，夙昔已具浮海航。十年点化鸥心性，一生正坐虎文章。海山未必尽佳处，往与蜑子收渔粱。梦中了了说吴楚，山川如掌今羊肠。读书南邻索槟榔，原头污邪豚酒香。何时摄衣上公堂，蛤蜊含浆鱼尾黄，客从南来勤寄将。",
            "comment": ""
        },
        {
            "title": "送袁度这挈家之任",
            "content": "神龙不池拘，威凤非笼驯。自我交袁君，愁见地上人。一官固儿嬉，君视真埃尘。去如下鞲鹰，来即释峤云。相从复几时，孰老西湖春。门前乌桕花，颇怪乌来频。问知八九雏，翅短青尚新。感君携孥行，道路嗟良勤。念子春秋学，当重博士茵，胡为簿馀干，折腰五斗陈。祭河先恶沲，小大则有伦。细意事失墨，风列实要津。赠言吾岂敢，辄献所食芹。惟时风雨交，举涂潦理轮。十年上饶路，梦中说悲辛。黄泥漫塘坡，鸣黾舞渊沦。赠子方竹筇，副以白伫巾。筇方哧鬼蜮，巾白来祗神。意气得人命，杯酒聊殷勤。上马莫回头，慎忽愁我贫。亦莫作怪事，祭灶通比邻。",
            "comment": ""
        },
        {
            "title": "秋日杂兴",
            "content": "书气差小祥，夜气益以清。林端动华彩，初月当我楹。涧光若翻鹤，草露如栖萤。揽衣一徙倚，肝鬲涵空明。一室噤众籁，寂寥无人声。落地忽堕瓦，忧心还独惊。",
            "comment": ""
        },
        {
            "title": "用香字遗李恭叔",
            "content": "我无令君三日香，瘦鹤为躯龟作肠。薄寒中人曳两縰，独吟猗那遗我将。意从两脚万里回，政坐群儿相谤伤。朅来一见老柱史，城郭落落岿灵光。安得与君寿六龙，探借千岁背斗浆。却乘斑虬访月窟，尽斫恶树无留藏。天风泠泠吹佩环，洞视碧落豁四旁。下方应奉正三入，闲置可怜青琐窗。",
            "comment": ""
        }
    ]
}