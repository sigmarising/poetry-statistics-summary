{
    "dynasty": "宋",
    "author": "史安叔",
    "poems": [
        {
            "title": "晓亭",
            "content": "知褐冲风立晓亭，无端物物搅诗情。梅边正被寒山恼，又听松梢衮雪声。",
            "comment": ""
        },
        {
            "title": "谩成",
            "content": "闲较新诗意未降，吟髭撚断数茎霜。忽然得句笑声发，惊起花间蝶也狂。",
            "comment": ""
        },
        {
            "title": "曲君",
            "content": "冥搜浑不见诗踪，却在陶然一醉中。到得醒来诗又去，曲君那有许神通。",
            "comment": ""
        },
        {
            "title": "和惜梅",
            "content": "雪飞浑不管梅嗔，都把寒来障却春。直恐雪欺浑冻损，那知雪后越精神。",
            "comment": ""
        },
        {
            "title": "静治堂书怀",
            "content": "长揖薰风咏式微，譸张山鸟怪儒衣。竹君伴我寻诗瘦，梅子从谁学道肥。先自宦情如雾薄，可堪乡梦与云飞。支林堂下波光好，鹭笑鸥嗔胡不归。",
            "comment": ""
        },
        {
            "title": "问梅",
            "content": "瘦藤拄晓觅寒梅，着蕊南枝开未开。只我往来亭下路，芒鞋颠倒印苍苔。",
            "comment": ""
        }
    ]
}