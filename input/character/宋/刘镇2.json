{
    "dynasty": "宋",
    "author": "刘镇2",
    "poems": [
        {
            "title": "木兰花慢",
            "content": "看纤云护月，湛河汉，夜声收。正玉尘生风，银床坠露，凉叶飕飕。襟怀静吞八表，莫登山临水易惊秋。闲想多情宋玉，旧来空替人愁。温柔。乡解老秋不。丝竹间秦讴。向橙橘香边，持螯把酒，聊伴清游。骚人自应念远，与黄花、评泊晋风流。明日莼鲈兴动，待寻江上归舟。",
            "comment": ""
        },
        {
            "title": "临江仙",
            "content": "荡紫飘红芳信断，都无人问秾纤。吟鞭倚醉问凉蟾。香消金缕篆，尘压宝妆奁。梦峡朝云飞不到，一春离绪厌厌。却疑归燕碍重帘。心期花底误，眉恨柳边添。",
            "comment": ""
        },
        {
            "title": "水龙吟",
            "content": "弄晴台馆收烟候，时有燕泥香坠。宿酲未解，单衣初试，腾腾春思。前度桃花，去年人面，重门深闭。记彩鸾别後，青骢归去，长亭路、芳尘起。十二屏山遍倚。任苍苔、点红如缀。黄昏人静，暖香吹月，一帘花碎。芳意婆娑，绿阴风雨，画桥烟水。笑多情司马，留春无计，湿青衫泪。",
            "comment": ""
        },
        {
            "title": "沁园春",
            "content": "爽气西来，玉削群峰，千杉万松。望疏林清旷，晴烟紫翠，雪边回棹，柳外闻钟。夜月琼田，夕阳金界，倒影楼台表里空。桥阴曲，是旧来忠定，手种芙蓉。仙翁。心事谁同。付鱼鸟相望一笑中。向月梅香底，招邀和靖，云山高处，问讯梁公。物象搜奇，风流怀古，消得文章万丈虹。沈吟久，想依依春树，人在江东。",
            "comment": ""
        },
        {
            "title": "阮郎归",
            "content": "寒阴漠漠夜来霜。阶庭风叶黄。归鸦数点带斜阳。谁家砧杵忙。灯弄幌，月侵廊。熏笼添宝香。小屏低枕怯更长。和云入醉乡。",
            "comment": ""
        },
        {
            "title": "水龙吟",
            "content": "老来惯与春相识，长记伤春如故。去年今日，旧愁新恨，送将风絮。粉泪羞红，黛眉颦翠，推愁不去。任琐窗深闭，屏山半掩，还别有、愁来路。回首画桥烟水，念故人、匆匆何处。客情怀远，云迷北树，草连南浦。离合悲欢，去留迟速，问春无语。笑刘郎，不道无桃可种，苦留春住。",
            "comment": ""
        },
        {
            "title": "江神子/江城子",
            "content": "思君梦里说邯郸。未成欢。已炊残。断送春归，风雨霎时间。空有生前医国手，医不到，子孙寒。欲登诗境吊方干。倩谁看。北邙山。落落晨星，不见暮云还。莫在人间寻食客，寻见後，匹如闲。",
            "comment": ""
        },
        {
            "title": "浣溪沙",
            "content": "帘幕收灯断续红。歌台人散彩云空。夜寒归路噤鱼龙。宿醉未消花市月，芳心已逐柳塘风。丁宁莺燕莫匆匆。",
            "comment": ""
        },
        {
            "title": "贺新郎",
            "content": "云淡天垂野。望晴郊、疏烟半卷，断虹低跨。老树连阴藏远景，十里湖光照夜。看不尽、真山图画。春满轩窗无著处，更银蟾、冷浸鸳鸯瓦。人共境，转幽雅。文章太守归来也。似当年、和靖风流，小孤山下。问讯佩兰餐菊友，曾约梅兄入社。待付与、竹臞陶写。尘外闲寻行乐地，任傍人、歌舞喧台榭。诗世界，有王谢。",
            "comment": ""
        },
        {
            "title": "柳梢青",
            "content": "乾鹊收声，湿萤度影，庭院秋香。步月移阴，梳云约翠，人在回廊。醺醺宿酒残妆。待付与、温柔醉乡。却扇藏娇，牵衣索笑，今夜差凉。",
            "comment": ""
        },
        {
            "title": "行香子",
            "content": "露叶烟条。天与多娇。算风流、张绪难消。恼人春思，政自无聊。赖敛愁眉，酣醉眼，减围腰。风絮相邀。蝶弄莺嘲。最关情、是短长桥。解骖分袂，催上兰桡。更绿波平，红日坠，碧云遥。",
            "comment": ""
        },
        {
            "title": "江神子/江城子",
            "content": "送春曾到百花洲。夕阳收。暮云留。想伴花神，骑鹤上扬州。回首湖山情味淡，重把酒，更登楼。相思南浦古津头。未拿舟。已惊鸥。柳外归鸦，点点是离愁。空倚阳关三叠曲，歌不尽，水东流。",
            "comment": ""
        },
        {
            "title": "玉楼春",
            "content": "泠泠水向桥东去。漠漠云归溪上住。疏风淡月有来时，流水行云无觅处。佳人独立相思苦。薄袖欺寒修竹暮。白头空负雪边春，著意问春春不语。",
            "comment": ""
        },
        {
            "title": "庆春泽",
            "content": "灯火烘春，楼台浸月，良宵一刻千金。锦步承莲，彩云簇仗难寻，蓬壶影动星球转，映两行、宝珥瑶簪。恣嬉游，玉漏声催，未歇芳心。笙歌十里夸张地，记年时行乐，憔悴而今。客里情怀，伴人闲笑闲吟。小桃未静刘郎老，把相思、细写瑶琴。怕归来，红紫欺风，三径成阴。",
            "comment": ""
        },
        {
            "title": "花心动",
            "content": "鸠雨催晴，遍园林、一番绿娇红媚。柳外金衣，花底香须，消得艳阳天气。障泥步锦寻芳路，称来往、纵横珠翠。笑携手，旗亭问酒，更酬春思。还记东山乐事。向歌雪香中，伴春沈醉。粉袖殢人，彩笔题诗，陶写老来风味。夜深银烛明如昼，待归去、看承花睡。梦云散，屏山半熏沈水。",
            "comment": ""
        },
        {
            "title": "绛都春",
            "content": "和风乍扇，又还是去年，清明重到。喜见燕子，巧说千般如人道。墙头陌上青梅小。是处有、闲花芳草。偶然思想，前欢醉赏，牡丹时候。当此三春媚景，好连宵恣乐，情怀歌酒。纵有珠珍，难买红颜长年少。从他乌兔茫茫走。更莫待、花残莺老。恁时欢笑，休把万金换了。",
            "comment": ""
        },
        {
            "title": "柳梢青",
            "content": "瞥眼光阴。章台旧路，杨柳春深。尚忆风流，殢人倚玉，替客挥金。高阳醉後分襟。想妒雨、嗔云到今。消息真时，笑啼难处，方表人心。",
            "comment": ""
        },
        {
            "title": "阮郎归",
            "content": "金茎浥露未成霜。西风只旧凉。蕊仙何事换霞妆。恼人秋思长。香世界，锦文章。花神不覆藏。小山骚客政清狂。同花入醉乡。",
            "comment": ""
        },
        {
            "title": "清平乐",
            "content": "柳阴庭院。帘约风前燕。著雨荷花红半敛。消得盈盈绿扇。竹光野色生寒。玉纤雪藕冰盘。长记酒醒人静，暗香吹月栏干。",
            "comment": ""
        },
        {
            "title": "沁园春",
            "content": "谁似花翁，长年湖海，蹇驴弊裘。想江尘醉帽，青楼歌扇，挥金谈笑，惜玉风流。吴下阿蒙，江南老贺，肯为良田二顷谋。人间世，算到头一梦，蝼蚁王侯。悠悠。吾道何求。况白首相逢说旧游。记疏风淡月，寒灯古寺，平章诗境，分付糟丘。聚散抟沙，炎凉转烛，归去来兮万事休。无何有，问从前那个，骑鹤扬州。",
            "comment": ""
        },
        {
            "title": "踏莎行",
            "content": "兰斛藏香，梅瓶浸玉。炉烟半袅屏山曲。谁烧银烛照黄昏，有人正倚萧萧竹。白雪歌翻，红牙板促。周郎自是难回目。禁寒不饮告推人，春风吹聚眉尖绿。",
            "comment": ""
        },
        {
            "title": "水龙吟",
            "content": "三山腊雪才消，夜来谁转回寅斗。试灯帘幕，送寒幡胜，暗香携手。少日欢娱，旧游零落，异乡歌酒。到而今，生怕春来大早，空赢得、两眉皱。春到兰湖少住，肯殷勤、访梅寻柳。相思人远，带围宽减，粉痕消瘦。双燕无凭，尺书难表，甚时回首。想画栏、倚遍东风，闲负却、桃花咒。",
            "comment": ""
        },
        {
            "title": "感皇恩",
            "content": "八十最风流，那谁不喜。况是精神可人意。太公当日，未必荣华如此。儿孙列两行，莱衣戏。好景良辰，满堂和气。唱个新词管教美。愿同彭祖，尚有八百来岁。十分才一分，那里暨。",
            "comment": ""
        },
        {
            "title": "汉宫春",
            "content": "日软风柔，望暖红连岛，晴绿平川。寻芳拾蕊，胜伴陌上鲜妍。玉骢归路，记青门、曾堕吟鞭。人去後，庭花弄影，一帘香月娟娟。追念旧游何在，叹佳期虚度，锦瑟华年。博山夜来烬冷，谁换沈烟。屏帏半掩，奈梦云、不到愁边。春易老，相思无据，闲情分付鱼笺。",
            "comment": ""
        },
        {
            "title": "蝶恋花",
            "content": "谁送凉蟾消夜暑。河汉迢迢，牛女何曾渡。乞得巧来无用处。世间枉费闲针缕。人在江南烟水路。头白鸳鸯，不道分飞苦。信远翻嗔乌鹊误。眉山暗锁巫阳雨。",
            "comment": ""
        },
        {
            "title": "念奴娇",
            "content": "调冰弄雪，想花神清梦，徘徊南土。一夏天香收不起，付与蕊仙无语。秀入精神，凉生肌骨，销尽人间暑。稼轩愁绝，惜花还胜儿女。长记歌酒阑珊，开时向晚，笑浥金茎露。月浸栏干天似水，谁伴秋娘窗户。困殢云鬟，醉敧风帽，总是牵情处。返魂何在，玉川风味如许。",
            "comment": ""
        }
    ]
}