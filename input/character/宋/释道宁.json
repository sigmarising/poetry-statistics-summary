{
    "dynasty": "宋",
    "author": "释道宁",
    "poems": [
        {
            "title": "偈六十三首",
            "content": "滂沱天际雨，嘹亮寺亭钟。耳目不到处，翻怜面壁翁。",
            "comment": ""
        },
        {
            "title": "偈六十九首",
            "content": "难中之难，妙中之妙。千圣攒眉，是何关要。",
            "comment": ""
        },
        {
            "title": "十六夜对月和十五夜无月",
            "content": "四面阴云旋旋舒，冰轮一片耀昏衢。影分万派曾无异，光照千门岂有殊。境寂风清思至友，香残玉篆倦加趺。寥寥廓彻瑠璃界，心月圆明德不孤。",
            "comment": ""
        },
        {
            "title": "偈六十九首",
            "content": "解语非干舌，能言不是声。非声非舌用，方乃号圆成。妙造如如旨，还家罢问程。",
            "comment": ""
        },
        {
            "title": "偈六十三首",
            "content": "云收天际，雾卷长空。坐立俨然，谁家风月。这里荐得，早涉崎岖。更待商量，般雪填井。不许夜行刚把火，直须当道与人看。",
            "comment": ""
        },
        {
            "title": "偈六十九首",
            "content": "此生西天，斯晨禁足。依旧夜短昼长，是处山青水渌。都来一个虚空，不用强生节目。争如櫒手便归来，六六元来三十六。殷勤为报道中人，恋著玄关即拘束。",
            "comment": ""
        },
        {
            "title": "偈六十九首",
            "content": "秋风秋雨颇相宜，万水千山木叶飞。堪笑灵云回首处，何须花发始忘机。秋风萧索，秋山叶落。秋雨霖漓，秋天寥廓。祖师心印全彰，灵云鼻孔穿却。分明一道恩光，旷劫无形寂寞。五湖衲子急归来，休向途中乱空凿，体用从来非自他，作者不求无病药。",
            "comment": ""
        },
        {
            "title": "颂古十六首",
            "content": "思量有个悟因由，万叠云山障路头。更话煎茶并扫地，泥中洗土转添愁。",
            "comment": ""
        },
        {
            "title": "偈六十九首",
            "content": "报慈一要，凡圣同妙。犬吠驴鸣，龙吟虎啸。道吾乐神，师巫祭庙。雨过山青，云收日照。拾得与寒山，不觉呵呵笑。休休，他年自有知音，岂待今朝说破。",
            "comment": ""
        },
        {
            "title": "偈六十九首",
            "content": "尘中辨生，闹里求人。两手扶犁，钁头边事。陋巷不骑金钉马，回来却著破襕衫。",
            "comment": ""
        },
        {
            "title": "偈六十九首",
            "content": "旷劫洞然，孤光皎洁。不涉功勋，是何时节。布袋痴憨，丰干饶舌。大悲千眼觅无踪，体妙虚玄百非绝。",
            "comment": ""
        },
        {
            "title": "偈六十九首",
            "content": "枯木岩前，道人不顾。尘劳界内，衲子兴悲。恋著玄关，全亏大用。灰身灭智，岂是良图。裂破面门，救诸苦趣。为祥为瑞，今正是时。捞龙趁凤男儿事，浅种深耕效仰山。",
            "comment": ""
        },
        {
            "title": "偈六十三首",
            "content": "高提祖印，独耀寰区。坐却舌头，圣凡罔测。声前要旨，妙叶难该。句后玄关，金鍼双锁。通人分上，肯受提撕。懞懂禅流，徒夸作略。设使五湖衲子，四海高人，问似龙飞凤舞，答如玉转珠回。向本分事中，白云万里。诸缘不涉，岂落今时。混沌未分全体现，乾坤才剖失便宜。",
            "comment": ""
        },
        {
            "title": "偈六十九首",
            "content": "永嘉一宿，道播寰区。招扇隔江，法流四海。乾坤未剖，谁是知音。空劫已前，何人印可。向上一路，千圣不传。透脱斯关，方能妙用。慈云叆叇，舒卷湘江。不假风雷，滂沛甘泽。三草二木，并获敷荣。青山不锁长飞势，沧海合知来处高。",
            "comment": ""
        },
        {
            "title": "偈六十三首",
            "content": "应机不妙，展事难谐。检点将来，弄巧成拙。",
            "comment": ""
        },
        {
            "title": "偈六十九首",
            "content": "父母所生口，何妨为子说。莫将閒事挂心头，便是人间好时节。",
            "comment": ""
        },
        {
            "title": "偈六十三首",
            "content": "先贤垂范，巧妙临时。解烹露地白牛，惯炊黍米香饭。煮野菜羹，唱邨田乐。更深夜静，与众分冬。",
            "comment": ""
        },
        {
            "title": "偈六十三首",
            "content": "暗里抽横骨，明中坐舌头。偏圆不到处，万古及千秋。",
            "comment": ""
        },
        {
            "title": "偈六十九首",
            "content": "出家佛子，物外高流。挈锡携缸，访寻知识。须是踏著自己稳实田地，方解茆庵石室折脚铛儿。煮粥煎茶，接待往来，随家丰俭。未到如斯境界，不可虚延岁月。二六时中，收视返听。子细揣摩，是何面目。",
            "comment": ""
        },
        {
            "title": "偈六十三首",
            "content": "古今不异，达者同归。踏著斯关，自他兼济。山僧不惜眉毛，重为诸人指註。休，休，丈夫儿合自由。急急修，莫悠悠，看看便是结交头。莫学陵田栽晚稻，一阵霜风无可收。",
            "comment": ""
        },
        {
            "title": "偈六十三首",
            "content": "赵州老汉，大似因风吹火，顺水颺帆，击碎斯关。尘中物外，凡则全凡，圣则全圣。若能如是解，通达事理竟。其或涯际未分，路逢死蛇莫打杀，没底篮子盛将归。",
            "comment": ""
        },
        {
            "title": "偈六十九首",
            "content": "丈夫儿，自家断，日用无私休计算。被他指点谩商量，到底死生打不辨。长生路上少人行，轮转修途空懊叹。万境中，须这汉。出没卷舒无系缚，浅种深耕谁委知，沩山水牯骑来惯。头角分明在目前，王湖衲子抬眸看。玉笛一声风雨寒，万两黄金终不换。",
            "comment": ""
        },
        {
            "title": "偈六十九首",
            "content": "有利无利，不离行市。师子嚬呻，象王游戏。洎乎检点将来，未是衲僧巴鼻。",
            "comment": ""
        },
        {
            "title": "偈六十九首",
            "content": "宗门妙旨，海口难宣。简要提撕，知音罕遇。事无一向，理出多门。岂不见道，有句无句，如藤倚树。树倒藤枯，句归何处。深秋帘外千家雨，落日楼前一笛风。",
            "comment": ""
        },
        {
            "title": "偈六十三首",
            "content": "空王门下，法令当行。列局分司，利生为务。无明海内，驾起慈舟。入我山中，盛栽忍草。伶俜游子，诱引还家。直指衣中，久怀至宝。获解脱道，证本圆常。报佛深恩，方名垂手。不伤风化，物义两全。金殿玉堂留不住，披毛戴角又重来。",
            "comment": ""
        },
        {
            "title": "偈六十九首",
            "content": "棋逢敌手，密行难藏。琴遇知音，希声乃布。摩竭正令，同道方知。捏聚放开，悟迷一决。",
            "comment": ""
        },
        {
            "title": "颂古十六首",
            "content": "百炼精金大冶中，任他腾焰亘大红。须臾拈出教人看，添得行家价转丰。",
            "comment": ""
        },
        {
            "title": "偈六十九首",
            "content": "薰风乍扇，云雾顿开。杲日腾空，森罗互显。如镜照像，不碍光辉。汝等诸人，二六时中。发宣前尘，凭何印可。这里荐得，无明界内，古佛家风。荆棘林中，衲僧巴鼻。大地山湛可，借你出气。借水献花常式事，傍观犹笑老婆心。",
            "comment": ""
        },
        {
            "title": "颂古十六首",
            "content": "丛林乍入问来由，吃粥无过洗缽休。有意气时添意气，不风流处也风流。",
            "comment": ""
        },
        {
            "title": "偈六十三首",
            "content": "门外春将暮，园林华木残。灵云消息在，游子莫{满氵换页}顸。云舒四野，雨泻长空。花落花开，春来春去。往复本非移易，迷悟岂有差殊。急回首，不须疑。嫩竹抽新笋，寒松长旧枝。灵云亲悟处，眉上更安眉。",
            "comment": ""
        },
        {
            "title": "偈六十三首",
            "content": "三八念诵，五日一条今古路，依俙屈曲隔烟岚。",
            "comment": ""
        },
        {
            "title": "偈六十九首",
            "content": "春山青，春水渌，啼鸟落花清耳目。一带平原画不成，妙印无羁岂拘束。",
            "comment": ""
        },
        {
            "title": "偈六十三首",
            "content": "要行更行，要住即住。翻身踏破太虚空，推倒妙峰无影树。古佛位中留不住，夜来和雨宿寒溪。",
            "comment": ""
        },
        {
            "title": "颂古十六首",
            "content": "春去复春来，桃花依旧开。东风浩浩曾无间，刚地灵云道不猜。",
            "comment": ""
        },
        {
            "title": "偈六十九首",
            "content": "释主拈花，强生枝节。头陀微笑，眼里添尘。目击道存，翻成途辙。隔江招扇，早涉崎岖。劝君不用镌顽石，路上行人口似碑。",
            "comment": ""
        },
        {
            "title": "偈六十三首",
            "content": "春风习习，春日熙熙。鸟啼东岭上，花发树南枝。园林并紫陌，赏玩颇相宜。行人半醉半醒，游客似憨似痴。或歌或舞，或笑或悲。头头尽是吾家事，处处全彰妙总持。因甚把住，特地生疑。辜他古德，努力披陈。不省这个意，修行徒苦辛。",
            "comment": ""
        },
        {
            "title": "偈六十九首",
            "content": "千尺丝纶直下浮，芦湾深处浪花粗。捞虾樚蚬无心恋，还有金鳞上钓无。摇头摆尾，跃浪冲波。不顾丝纶，便请吞钩。",
            "comment": ""
        },
        {
            "title": "偈六十三首",
            "content": "浩浩尘中，善能垂手。悲智冥符，古今希有。深入总持门，气宇冲斗牛。目连鶖子，攒眉妙德，空生缄口。一句无私，扫际窠臼。",
            "comment": ""
        },
        {
            "title": "偈六十九首",
            "content": "宗门奥旨，造者还稀。体用无私，随流得妙。有时互为生，伴敲唱玄风。有时对面藏，身难窥影迹。要津把断，凡圣迷源。利物垂慈，等閒入草。",
            "comment": ""
        },
        {
            "title": "偈六十九首",
            "content": "历历分明，堂堂显露。师子翻身，象王回顾。若能这里会观瞻，瞥转玄关无别事。",
            "comment": ""
        },
        {
            "title": "偈六十九首",
            "content": "荡荡无迂曲，明明透古今。问无别语，答岂异音。一人张帆，一人把柁。铁笛横吹，渔歌唱和。啐啄同时，知音几个。顺水逆流归去来，到岸方谙不恁麽。不恁麽，为君宣，甜如砂蜜，苦似黄连。若不同床卧，焉知被底穿。",
            "comment": ""
        },
        {
            "title": "偈六十九首",
            "content": "选得幽居惬野情，终年无送复无迎。有时直上孤峰顶，月下披云啸一声。",
            "comment": ""
        },
        {
            "title": "偈六十九首",
            "content": "苏州有，常州有，月白同清，天长地久。路著旧乡关，金毛善哮吼。父慈子孝少人知，回首面南看北斗。",
            "comment": ""
        },
        {
            "title": "辩禅人五羊作丐写师真求赞",
            "content": "非幻非真，僧繇难写。貌不惊人，权衡保社。画虎作猫，指驴为马。月彩分辉，风清大夏。五羊城里旧知音，觌面相呈好坏辩也。殷勤寄语莫狐疑，便是蒋山宁道者。",
            "comment": ""
        },
        {
            "title": "颂古十六首",
            "content": "前箭犹轻后箭深，行人何事苦沉吟。翻身若解看方便，始信真鍮不博金。",
            "comment": ""
        },
        {
            "title": "偈六十九首",
            "content": "正法眼藏，十圣好知。祠密玄风，三贤罔测。灵机湛寂，体妙希夷。不落今时，岂该数量。捞笼品类，陶铸群情。三世诸佛，异口同宣。六代祖师。亚肩垂示。琅函玉偈，遍满龙宫。海角天涯，潜敷奥义。或瞻或礼，迥脱根尘。若见若闻，俱成种智。回光照彻，契本幽微。印古印今，非前非后。圆伊独露，方号流通。超出化门，是真常住。衲僧孔窍，放过一著。檀那分上，又且如何。寿山隐隐侵云际，福海滔滔似镜平。",
            "comment": ""
        },
        {
            "title": "偈六十九首",
            "content": "风揽长空，春云四起。六臂三头，徒夸唇觜。匝地普天，全非伴侣。等閒拈出与君看，直下分明须荐取。",
            "comment": ""
        },
        {
            "title": "颂古十六首",
            "content": "火号更深喝道来，普门关棙一时开。圆通大师呵呵笑，不是峨嵋与五台。",
            "comment": ""
        },
        {
            "title": "偈六十九首",
            "content": "报慈一言。千圣不传。即时妙会，火里生莲。路遥知马力，岁久见人心。",
            "comment": ""
        },
        {
            "title": "偈六十九首",
            "content": "全提密印，千圣迷踪。肘后灵符，三贤结舌。平高就下，乃可宣扬，略露风规，急须著眼。雪峰父子，或舒或卷，今古无伦。或抑或扬，凡圣罔测。重关壁立，谁解流通。龙向洞中衔雨出，凤从花里带香归。",
            "comment": ""
        },
        {
            "title": "偈六十九首",
            "content": "著眼看，休比拟。几回抛向众人前，八臂那吒提不起。",
            "comment": ""
        },
        {
            "title": "偈六十九首",
            "content": "衲子玄关，群生命脉。锋芒未兆，便好承当。文彩才彰，翻成影事。空劫已前，乾坤未剖。凝然一片，非圣非凡。不涉熏修，岂从外有。",
            "comment": ""
        },
        {
            "title": "偈六十三首",
            "content": "凛凛玄风，尘尘三昧。信手拈来，曾无障碍。不用安排，素非憎爱。透过斯关，逍遥自在。",
            "comment": ""
        },
        {
            "title": "偈六十九首",
            "content": "从前日月，依旧山川。泻碧堆青，辉腾今古。曾无间断，岂有亏盈。几般云色出峰顶，一样泉声落槛前。",
            "comment": ""
        },
        {
            "title": "颂古十六首",
            "content": "尽现行此事，一段光明照天地。体用从来非自他，何须更觅锥头利。",
            "comment": ""
        },
        {
            "title": "偈六十三首",
            "content": "先贤垂范，语真如弦。衲子奔波，刚然不顾。粉骨碎身未足酬，一句了然超百亿。",
            "comment": ""
        },
        {
            "title": "偈六十三首",
            "content": "一人发真归源，十方虚空，悉皆锁殒。浑家不是不进步，无奈当门荆棘生。",
            "comment": ""
        },
        {
            "title": "偈六十九首",
            "content": "纵横问答有来由，缘木求鱼卒未休。若妙旨寻知见会，还同拨火觅浮沤。诸佛子，著眼看。严霜晚露，彻骨清寒。匝地普天，通同实际。休问得皮得髓，徒夸见浅见深。从来一道恩冤，何以自家退屈。山僧对此，忍俊不禁。閒引少林无孔笛，为君吹起小阳春。满眼觑不见，满耳听不闻。一堂风冷淡，千古意分明。",
            "comment": ""
        },
        {
            "title": "偈六十九首",
            "content": "报慈一隔，佛祖命脉。放去收来，圣凡罔测。隔不隔，若为陈。担取诗书归旧隐，野花啼鸟一般春。",
            "comment": ""
        },
        {
            "title": "偈六十九首",
            "content": "全提正令，匝地风生。把定要津，孰分优劣。三玄料简，未称衲僧。五位君臣，殊乖道体。平实无事，诳謼闾阎。入理深谈，黏皮带骨。纤毫不动，空劫已前。数量难该，凭何话会。几回抛向众人前，千眼大悲觑不见。",
            "comment": ""
        },
        {
            "title": "偈六十九首",
            "content": "晷运推移，日南长至。分明一道恩光，照彻十方三世。全彰诸祖玄关，漏泄衲僧巴鼻。灵云刚道无疑，弥勒徒夸授记。争如李四张三，相贺街头巷尾。不是海印发光，亦非楞严三昧。林下高人，休要瞌睡。令余暗里笑舒眉，直是清风动天地。",
            "comment": ""
        },
        {
            "title": "颂古十六首",
            "content": "法王严父是真依，二臂三头转背伊。要会祖师端的旨，不劳瞬目又扬眉。",
            "comment": ""
        },
        {
            "title": "偈六十九首",
            "content": "春风浩浩，春鸟喃喃。山花开似锦，涧水湛如蓝。大圆镜里，扣己而参，便恁麽志也太无端。文殊去后无消息，休问前三与后三。",
            "comment": ""
        },
        {
            "title": "偈六十三首",
            "content": "露地白牛烹却了，清风细切亦虚传。报慈此夜凭何献，一碗粗汤直万千。两手持来如得用，不须辛苦走山川。",
            "comment": ""
        },
        {
            "title": "偈六十三首",
            "content": "时光迅速，不与人期。刹那异世，早见岁除。未明心地，难免狐疑。设使问似百川竞注，答如大海吞流，古佛堂中，都用不著。",
            "comment": ""
        },
        {
            "title": "偈六十九首",
            "content": "数声归笛离春浦，一片孤帆过洞津。到岸舍舟常式事，何须更问渡头人。",
            "comment": ""
        },
        {
            "title": "偈六十三首",
            "content": "秋日耀长空，秋江浸虚碧。伤嗟门外人，处处寻弥勒。蓦路忽抬头，相逢不相识。剪尽霜前竹，临谿不化龙。",
            "comment": ""
        },
        {
            "title": "偈六十九首",
            "content": "摩竭掩室，非是通方。净名杜词，未为作略。总不恁麽，罕遇知音。方便门中，随宜举唱。",
            "comment": ""
        },
        {
            "title": "寄希饶閒堂",
            "content": "浮名浮利懒跻攀，闻构茆堂杳霭间。搔首凭栏人不会，落花啼鸟藓痕斑。",
            "comment": ""
        },
        {
            "title": "偈六十三首",
            "content": "兵随印转，将逐符行。把断要关，不通音信。",
            "comment": ""
        },
        {
            "title": "颂古十六首",
            "content": "一片虚空亘古今，鳞龙头角竞疏亲。坐亡立脱知多少，铁树花开别是春。",
            "comment": ""
        },
        {
            "title": "偈六十九首",
            "content": "人从卞州来，不得东京信。陕路既相逢，到底难亲觐。抚掌笑呵呵，解佩空王印。",
            "comment": ""
        },
        {
            "title": "偈六十三首",
            "content": "未离兜率，已降王宫。未出母胎，度人已毕。日日日从东畔出，朝朝鸡向五更啼。虽然不是桃源洞，春至桃花亦满蹊。",
            "comment": ""
        },
        {
            "title": "偈六十三首",
            "content": "大道无私，遇缘展缩。年年四月，今朝普请，方来禁足。寒山亸袖舞三台，拾得横琴弹一曲。一二三，四五六。夏雨布长空，清声发幽谷。直饶不堕宫商，也是强生节目。争如野外农夫，击壤高歌鼓腹，不学禅律威仪，免见蜡人随逐。丹凤不栖无影树，直透烟霄意自殊。",
            "comment": ""
        },
        {
            "title": "偈六十九首",
            "content": "千圣不传，诸祖祠语。不惜眉毛，为君亲举。衲子抬眸，白云万里。",
            "comment": ""
        },
        {
            "title": "偈六十三首",
            "content": "形名未兆，早涉戈予。是非锋起，彻底风流。左旋右转，海印全收。枯木堂前，徒话会无。明山上，任优游，君不见，一叶落时天下秋。",
            "comment": ""
        },
        {
            "title": "偈六十九首",
            "content": "灵山瞬目，早是周遮。良马窥鞭，岂为英俊。岩间宴坐，天帝散花。无说无闻，藏头露影。少林面壁，计较未成。立雪断肱，辜他衲子。黄梅呈颂，胜负偏枯。半夜传衣，瞒人不少。从上来事，合作麽生。岂假人天众前摇唇鼓舌，竞锐争锋。互立主宾，交参问答。检点将来，弥天过犯。不因檀信方敲唱，争见龙华会里人。",
            "comment": ""
        },
        {
            "title": "偈六十三首",
            "content": "遍界不曾藏，通身无影像。相逢莫讶太愚痴，旷劫至今无伎俩。无伎俩，少人知，大体还他肌骨好，何须照镜画娥眉。",
            "comment": ""
        },
        {
            "title": "偈六十三首",
            "content": "先贤垂范，流落人间。日久岁深，禅人不顾。语非玄妙，直透重关。画瓶打破，渌水青山。莫讶报慈多冷淡，得盘桓处且盘桓。",
            "comment": ""
        },
        {
            "title": "颂古十六首",
            "content": "游山玩水事寻常，早晚归来鬓欲霜。踏破草鞋回首看，数声猨叫白云乡。",
            "comment": ""
        },
        {
            "title": "偈六十三首",
            "content": "开门待知识，知识不来过。知识既过，凭何施设。金果早期猨摘去，玉花晚后凤衔来。",
            "comment": ""
        },
        {
            "title": "偈六十三首",
            "content": "漏泄春消息，梅花遍界开。千峰无异色，平地绝纤埃。莫谓白牛无觅处，普贤招手待君来。急回首，不须猜，乾坤都一片，何用更徘徊。",
            "comment": ""
        },
        {
            "title": "偈六十三首",
            "content": "大道皎然，本无迷悟。杳忘三际，超越上乘。透古透今，非玄非妙。通同法界，一种平怀。古路无私，何人措足。",
            "comment": ""
        },
        {
            "title": "偈六十三首",
            "content": "等閒垂手去，八面清风生。大悲不展手，通身是眼睛。",
            "comment": ""
        },
        {
            "title": "偈六十九首",
            "content": "曙色才分烟气消，严风括地不相饶。炉中幸有无烟炭，莫学丹霞把佛烧。恩大不知何以报，寥寥千载古风清。",
            "comment": ""
        },
        {
            "title": "偈六十九首",
            "content": "涅磐城里，求是安身。十字街头，何妨出手。放行把住，通变由人。五位君臣，徒夸作略。三玄宾主，谩逞锋机。直截无私，殊乖妙用。设使四十九年，三百余会。琅函玉偈，海藏龙宫。检点将来，呼为切脚。儒门弟子无人识，碧眼胡僧笑点头。",
            "comment": ""
        },
        {
            "title": "偈六十九首",
            "content": "祖师妙旨，觌面无私。该括古今，何尝欠少。自是根机不等，见有差殊。方便门开，为君举唱。",
            "comment": ""
        },
        {
            "title": "偈六十九首",
            "content": "宝座既登，清风四起。要津把断，凡圣俱亡。放一线道，别露风规。具眼禅人，一任施设。",
            "comment": ""
        },
        {
            "title": "偈六十九首",
            "content": "闻声不悟道，见色岂明心。大冶红炉里，真鍮不博金。",
            "comment": ""
        },
        {
            "title": "偈六十九首",
            "content": "白藕峰前，纤尘不立。报慈门下，水泄难通。既是纤尘不立，水泄不通。五叶一华分布后，寥寥千古散清风。",
            "comment": ""
        },
        {
            "title": "新笋竹",
            "content": "迸破莓苔地，亭亭出短篱。箨随风雨解，根有岁寒期。凤管终须奏，渔竿莫可窥。傥容常守节，定见化龙时。",
            "comment": ""
        },
        {
            "title": "偈六十三首",
            "content": "人天普集，龙象交参。大事全彰，云何不顾。须待提纲举要，鼓唱玄风。蔟锦攒花，以为谛当。都无所益，枉费心机。奈缘中下之流，无由凑泊。",
            "comment": ""
        },
        {
            "title": "偈六十九首",
            "content": "云容叆叇，舒卷长空。乍雨乍晴，为祥为瑞。敷荣万物，积翠千山。大事皎然，辉腾今古。英灵衲子，使合智地。蒙懂禅人，云何话会。数片白云生宇宙，普天无处不垂阴。",
            "comment": ""
        },
        {
            "title": "偈六十三首",
            "content": "未透祖师关，时光如箭急。白发皓然生，新年又五日。",
            "comment": ""
        },
        {
            "title": "颂古十六首",
            "content": "妙体本如如，无劳待卷舒。直饶凭麽去，未免草庵居。",
            "comment": ""
        },
        {
            "title": "偈六十九首",
            "content": "大道无私，要由心悟。心无形状，全物而彰。妙契斯关，万缘俱备。",
            "comment": ""
        },
        {
            "title": "偈六十九首",
            "content": "衲僧蹊径，千眼莫窥。鸟道无私，经行岂碍。要关在手，通变刹那。一味醍醐，莫嫌淡薄。有时毗卢藏内，优缽华开，嗅之不闻，是何境界。灵山仿佛，少室依稀。抖擞提撕，人天兼济。",
            "comment": ""
        },
        {
            "title": "偈六十九首",
            "content": "塑不就，画不成。锋芒不动，海晏河清。五湖衲子，抖擞精神。为君通一线，教子快平生。夜来春睡重，一觉到天明。",
            "comment": ""
        },
        {
            "title": "偈六十九首",
            "content": "先贤垂范早涉离，微言无展事句里。藏机百千诸佛知，黄鹤楼前握手归。夏雨落绵绵，民歌尧舜天。千山增翠色，万壑锁青烟。唯有禅家无一事，饥来吃饭困来眠。路逢死蛇莫打杀，没底篮子盛将归。",
            "comment": ""
        },
        {
            "title": "偈六十九首",
            "content": "丛林浩浩，谁是知音。马祖堂中，盘山回首。云门会里，明教翻身。彼此一时，孰分优劣。入鄽不露迹，随处是家风。浅种与深耕，秋冬收颗粒。从他五湖衲子，端坐无疑。日高一钵和罗饭，禅道是非都不知。",
            "comment": ""
        },
        {
            "title": "颂古十六首",
            "content": "非风幡动唯心动，犹涉廉纤强指陈。大地未曾添寸土，不知谁是点头人。",
            "comment": ""
        },
        {
            "title": "送僧归华藏",
            "content": "禅人告别欲南归，卷衲和云伴锡飞。脚下路穿华藏界，何须待叩吉祥机。",
            "comment": ""
        },
        {
            "title": "偈六十九首",
            "content": "宗门奥旨，祖室玄枢。不遇当人，翻成影响。",
            "comment": ""
        },
        {
            "title": "偈六十三首",
            "content": "灵山顾视，迦叶亲闻。白藕峰前，卢公契旨。直饶鍼芥相投，未免随波逐浪。俱成胜负，犹涉驱驰。争似青天为幕，夜月为钩，卧藤萝下，块石枕头。踏得故关田地稳，不风流处也风流。",
            "comment": ""
        },
        {
            "title": "偈六十九首",
            "content": "行脚高士，拨草瞻风。未透目前关，难明心地印。",
            "comment": ""
        },
        {
            "title": "偈六十三首",
            "content": "田中稻子已焦黄，颗粒圆成不并常。妙手及时收拾后，五湖龙象济饥疮。剑为不平离宝匣，药因救病出金瓶。",
            "comment": ""
        },
        {
            "title": "偈六十三首",
            "content": "乾坤之内，宇宙之中，高悬舜日，大扇尧风。祝一人之寿算，祈万世之穹隆。唯吾家佛子受赐颇多，物外优游恁何祝。",
            "comment": ""
        },
        {
            "title": "偈六十三首",
            "content": "祖师门下，妙旨无私。不堕物机，混融凡圣。所以涅磐城里，作者犹嗤。明月堂前，道人不顾。灰身灭智，岂是丈夫。避色逃声，何名作者。捞龙打凤，须信男儿。露刃藏锋，还他开士。化城抹过，宝所非遥。独步坤维，何人境界。打破画瓶归去后，南山下雨北山云。",
            "comment": ""
        },
        {
            "title": "偈六十九首",
            "content": "金乌当午，文彩全彰。玉兔沈辉，影像俱寂。通同实际，一体无诸。不落今时，识情罔测。混融凡圣，佛眼难窥。髑髅常干世界，鼻孔摩触家风。",
            "comment": ""
        },
        {
            "title": "偈六十九首",
            "content": "没弦琴韵，罕遇知音。无影林中，难寻足迹。同声同气，方辨端倪。不是当家，徒劳侧耳。",
            "comment": ""
        },
        {
            "title": "偈六十三首",
            "content": "经入藏，禅归海。未足衲僧亲道底，拂袖前行归去来。击碎重关门大启。长安夜夜家家月，几处笙歌几处愁。",
            "comment": ""
        },
        {
            "title": "偈六十三首",
            "content": "问答尖新逞峻机，如将画饼要充饥。纵经尘劫空劳力，争似忘言合大虚。万古碧潭空界月，再三挥摝始应知。",
            "comment": ""
        },
        {
            "title": "颂古十六首",
            "content": "抹粉涂坯恰似獃，神头鬼面舞三台。千千万万人窥看，子细不知谁见来。",
            "comment": ""
        },
        {
            "title": "偈六十三首",
            "content": "滔滔法海，清浊混流。湛湛禅河，鱼龙变化。杳杳无涯际，澄澄彻底寒。短棹孤舟，徒夸好手。长竿画舫，方称男儿。风浪揿天，云雷匝界。丝纶便掷，不顾危亡。灵鳌锦尾上钩来，跛鳌盲龟随浪去。满船装载，月渚芦湾。共乐升平，同歌道泰。从前祖业，岂假外求。截流到岸之人，且道是何面目。须弥顶上非凡木，白藕峰前得处高。",
            "comment": ""
        },
        {
            "title": "偈六十三首",
            "content": "报慈家风，淡薄厨堂。诸事萧索，唯有金刚。眼睛四海，禅人齩嚼。齩得破，旷劫无明，须臾销铄，天上人间，自在快乐。齩不破，成结缚，六用门头，尘缘竞作。你齩嚼，閒处著。灿烂无瑕，光明闪烁。几回觌面相呈，自是诸人讳却。",
            "comment": ""
        },
        {
            "title": "偈六十三首",
            "content": "妙孤峰顶，竟日不逢。菩提场中，随处合会。孰谓祖师关棙险，等閒拈出与人看。",
            "comment": ""
        },
        {
            "title": "颂古十六首",
            "content": "煎茶扫地事如麻，若了如麻理不差。打破画瓶归去后，始知凡圣眼中花。",
            "comment": ""
        },
        {
            "title": "偈六十九首",
            "content": "琉璃殿上，古佛舒光。明月堂前，昙华布影。不用南询弥勒，何须东觅文殊。华藏门开，任君瞻仰。或舒或卷，尘尘普现色身。或放或收，处处毗卢境界。不舒不卷，寂尔无根。不放不收，是真常在。丝毫无碍，统摄圣凡。自利兼他，古今不坠。夜半不须敲玉户，天明凤子笑衔花。",
            "comment": ""
        },
        {
            "title": "偈六十九首",
            "content": "焚香提起经来读，便是拈华付嘱心。此外别求玄妙解，悠悠千古少知音。",
            "comment": ""
        },
        {
            "title": "偈六十三首",
            "content": "禅家流，勿忌讳。干木随身，逢场作戏。有时高卧白云，有时持盂闹市。有时爱抚没弦琴，有时善宣无量义。有时似痴似騃，有时为祥为瑞。不是碧眼胡，亦傅大士，住，住，他年自有知音知，何必清风动天地。",
            "comment": ""
        },
        {
            "title": "偈六十三首",
            "content": "湘山青，湘水碧。上下四维，东西南北。处处释迦，头头弥勒。啐啄同时，无劳外觅。",
            "comment": ""
        },
        {
            "title": "偈六十三首",
            "content": "万里无云，长天一色。不落古今，那该彼此。要津把断，风骨旋生。设使灵山密付，谩说拈华少室，亲传徒夸得髓。师子窟中无异兽，象王行处绝狐踪。",
            "comment": ""
        },
        {
            "title": "偈六十三首",
            "content": "全提要妙，三藏绝诠。海印舒光，该罗法界。有情无情，炳然应现。有时南州北郡，买卖交关。有时看风把柁，顺水行船。有时酒肆茶坊，迎宾待客。有时投壶走马，歌笑围棋。种种多般，要源流出。玄关瞥转，大用现前。一概无私，平等大道。始知诸佛转法轮，群生解差别。目击便归来，秤鎚浑是铁。如斯告报，正属化门，不犯锋楞。善吉岩前草不生，侨尸谩把天花散。",
            "comment": ""
        },
        {
            "title": "偈六十九首",
            "content": "灵山标榜，五指舒光。少室真规。断肱立雪。尘中辨主，盘山踪迹犹存。杓柄妥来，象骨家风尚在。流通密旨，建立法幢。全藉高人，方能巨济。然后玄关大启，四海一家。任他六臂三头，到此也应拱手。须弥顶上非凡木，白藕峰前得处高。",
            "comment": ""
        },
        {
            "title": "偈六十三首",
            "content": "是法住法位，世间相常住。南山叆叇生云，北山滂沱下雨。通身是口，阿师比拟，徒夸唇觜，把定放行。目前火急便还家，莫认殊乡为故里。官不容鍼，私通车马。幸对人天，何妨诘问。",
            "comment": ""
        },
        {
            "title": "偈六十九首",
            "content": "数日寺门浩浩，全身走入荒草。五湖高士安禅，休要别处寻讨。廊下喏诺分明，阶前斛斟叫噪。劳生日用无私，般若光中虚老。灯笼暗地攒眉，露柱低头懊恼。令予冷眼偷看，不觉呵呵笑倒。三钱买个郑州梨，元来是青州枣。",
            "comment": ""
        },
        {
            "title": "偈六十三首",
            "content": "南北东西万万千，赵州待客岂徒然。莫嫌冷淡无滋味，惯把脂麻一例煎。",
            "comment": ""
        },
        {
            "title": "偈六十三首",
            "content": "禅人莫莽卤，二月又初五。透彻祖师关，一句该今古。春色无高下，园林花木红。总持门大启，何处觅圆通。休问迷逢达磨，须知垂手尘中。踏翻厚地，刺破虚空。人天榜样，佛祖家风。敢与龙王斗富，自他兼济何穷。翻身不露迹，直上妙高峰。渠无面目，三界为家。解把过头杖，逢春点异花。",
            "comment": ""
        },
        {
            "title": "偈六十三首",
            "content": "诸佛放光明，助发实相义。言下合无生，为祥复为瑞。",
            "comment": ""
        },
        {
            "title": "偈六十九首",
            "content": "摩竭正令，未免崎岖。少室垂慈，早伤风骨。腰囊挈锡，辜负平生。炼行灰心，递相钝致。争似春雨晴，春山青，白云三片五片，黄鸟一声两声。千眼大悲看不足，王维虽巧画难成。直饶便恁麽，犹是涉途程。人从卞州来，不得东京信。",
            "comment": ""
        },
        {
            "title": "偈六十九首",
            "content": "同阬无异土，千古少人知。月下休相唤，还从旧路归。",
            "comment": ""
        },
        {
            "title": "偈六十三首",
            "content": "药山老汉慎初护末，佛眼难窥。院主狭路相逢，等閒蹉过。至今千古之下，挂人齿牙。",
            "comment": ""
        },
        {
            "title": "偈六十九首",
            "content": "脱透玄关，更无凝滞。一瞖落眼，空华乱坠",
            "comment": ""
        },
        {
            "title": "偈六十三首",
            "content": "灵山密旨，迦叶非闻。少室玄言，神光道听。拈华得髓，尽是虚名。妙用无私，匪从外有。放行也，皇风荡荡，帝道平平。收来也，海晏河清，民歌率土。不收不放，共乐升平。金轮统御三千界，山岳齐呼万岁声。",
            "comment": ""
        },
        {
            "title": "偈六十三首",
            "content": "兔走乌飞，暗移时节。入夏早三旬，衲僧彻未彻。休寻向上关，莫问西来诀。健则松径閒行，困则堂中便歇。恩光一道皎然，旷劫未尝生灭。无物可并雌黄，教我云何剖说。回头踏著自家乡，始信秤鎚浑是铁。",
            "comment": ""
        },
        {
            "title": "偈六十九首",
            "content": "子只见风清月白，焉知洞里花香。曾看江上弄潮人，未闻爱水嫌波浪。",
            "comment": ""
        },
        {
            "title": "偈六十三首",
            "content": "大家东咬西咬，忽然咬著一个。始知是处绿杨堪系马，家家门庭透长安。坐断千圣舌头，露出平生光彩。莫嫌冷淡无滋味，一饱能忘万劫饥。",
            "comment": ""
        },
        {
            "title": "偈六十三首",
            "content": "真不掩伪，曲不藏直。句里明人，言中辨的。处处总持，头头弥勒。拟议思量，当门荆棘。",
            "comment": ""
        },
        {
            "title": "偈六十九首",
            "content": "长老未离方太里，鼓声先为剖圆音。眼闻耳见非他事，何必驱驰向外寻。",
            "comment": ""
        },
        {
            "title": "偈六十三首",
            "content": "以字不是八不成，无言童子笑忻忻。优昙华现人间瑞，鼻孔通天嗅不闻。日月不到处，特地好乾坤。",
            "comment": ""
        },
        {
            "title": "颂古十六首",
            "content": "诸佛非道父非亲，格外殷勤强指陈。朕兆未分全体露，不知谁识个中人。",
            "comment": ""
        },
        {
            "title": "颂古十六首",
            "content": "工巧诸伎艺，头头迸出真祥瑞。瞥然端坐到家乡，堪笑维摩谈不二。",
            "comment": ""
        },
        {
            "title": "颂古十六首",
            "content": "风头坐断进还难，衲子相将不易看。不到潼关天已晓，不堪回首望长安。",
            "comment": ""
        },
        {
            "title": "偈六十三首",
            "content": "毗蓝园内，右胁降生。七步周行，四方目顾。天上天下，唯我独尊。大似贪观天上月，失却掌中珠。天生伎俩能奇怪，末上输他弄一场。",
            "comment": ""
        },
        {
            "title": "偈六十三首",
            "content": "薄{左卑右刂}明月碎清风，浅种深耕莫大功。破二作三横竖算，四方八面用无穷。",
            "comment": ""
        },
        {
            "title": "偈六十三首",
            "content": "空空至理，杳绝纤埃。功勋不到，妙叶难该。不落是非中，有无争敢和。何劳指註，便请承当。过后追风，徒夸好手。",
            "comment": ""
        },
        {
            "title": "偈六十三首",
            "content": "此方真教体，清净在音声。欲入三摩提，实从闻中证。",
            "comment": ""
        },
        {
            "title": "偈六十三首",
            "content": "生也不知，死出不会。不知不会，逍遥自在。南北东西，曾无罣碍。露地白牛无觅处，火里蝍蟟飞上天。",
            "comment": ""
        },
        {
            "title": "偈六十三首",
            "content": "见月休观指，还家罢问程。此是古人语，丹青画不成。只如一夜风雷，连宵春雨。三方及四维，上下亦复尔。慈门大启，今古历然。踏得故关田地稳，始知千圣不曾传。",
            "comment": ""
        },
        {
            "title": "偈六十三首",
            "content": "熙熙风景不相饶，免见丹霞把佛烧。莫谓开炉无一事，汾阳扇子手中摇。祖师密旨，杳绝纤埃。应用无私，匪亏时节。寒时寒，热时热，木佛放光明，院主生忻悦。绢扇足风凉，衲僧摇不彻。分明漏泄天机，底事因何不瞥。若也玄关拨转，自然心眼豁开。方信普通年远事，岂从葱岭带将来。",
            "comment": ""
        },
        {
            "title": "偈六十九首",
            "content": "数日滂沱雨，今朝仿佛晴。烟云消散尽，天地廓然清。檐前鹊噪，林里莺鸣。岭外牧童歌野径，江边渔父钓长鲸。禅家高卧无余事，渴饮饥飧贺大平。两彩一赛，凡圣齐收。若作佛法商量，大似抱贜叫屈。",
            "comment": ""
        },
        {
            "title": "偈六十三首",
            "content": "不是风动，不是幡动，仁者心动。大小老卢，好与三十棒。只知穿靴，不觉袴绽。鸟啼处处皆相似，花落不闻流水声。",
            "comment": ""
        },
        {
            "title": "偈六十九首",
            "content": "阴云弥四野，心地长尘埃。试请回光看，生从何处来。",
            "comment": ""
        },
        {
            "title": "偈六十九首",
            "content": "毗虑影里，般若光中。互为主伴，法界融能。白云片片，帝网重重。形分万派，月印寒空。道人活计，古佛家风。自他兼济，无功之功。高著眼，莫狐疑，卷舒自在，今正是时。路逢剑客须呈剑，不是诗人莫献诗。",
            "comment": ""
        }
    ]
}