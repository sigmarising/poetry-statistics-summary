{
    "dynasty": "宋",
    "author": "赵瞻",
    "poems": [
        {
            "title": "子夏山",
            "content": "山因先师成令名，人心仰止悬青冥。文侯北面款山扃，石室至今犹南倾。直松万林天籁声，长材大东资连甍。溪泉四出照骨清，润物功溥民冈争。朝兮新云泽根茎，暮兮和风发勾萌。山种气稟天地英，民何知为夫子灵。魏最称治由师经，晋俗自是多诸生。时尚辞华取未精，皓首学行徒修明。非无神降弼王庭，国朝当议平广衡。斯文未丧吾道亨，商之传授今可行。",
            "comment": ""
        },
        {
            "title": "句",
            "content": "天犹有仓廕，三十六峰中。",
            "comment": ""
        },
        {
            "title": "魏文侯城",
            "content": "曰自战国争雄来，何城不荒为壘培。治乱兴废讵足哀，矧无名号寒於灰。晋壤剖裂分家陪，魏至文侯功业恢。三师经术王迹开，五臣御侮强敌摧。况有成子相君才，吴起将兵亦伟哉。内谘礼乐古典该，外强量旅腾风雷。足尊天子朝灵台，乌用此城高崔嵬。城之峻矣维其颓，宫之广矣今蒿莱。黍离兴难悲邅回，如侯万国徒尘埃。一时火炽俄烬煨，惟有陋俗知营财。",
            "comment": ""
        },
        {
            "title": "比干台",
            "content": "九阍大坏一木支，势知不可诚不欺。商之三仁异所归，死谏不欲狂囚为。贤哉万世忠臣师，比干而已前其谁。谏不当显何所持，忠必爱君无拂辞。帝舜载赓歌康隳，风雅比兴陈盛衰。君贤臣圣流书诗，光华荣辉同葳蕤。扶起不欲忧颠危，剖心血颈鼎获糜。此意不独在一进，死者一传星日垂。犹有佞人乘其机，顺正逢恶称讽规。甘言好语解人颐，如鼷食角寝不觜。聪明蔽密蔀莫知，微干之节世亦疑。章华非不穷峨巍，姑苏一同宗社移。名与土灭扫无遗，但为世鉴那中议。兹台巍巍存遗基，尚觉清风洒肝脾。妖狐狡兔不敢依，飞沙落日予心悲。",
            "comment": ""
        },
        {
            "title": "鹤鸣古洞",
            "content": "山势嵯峨接远峰，九皋鹤唳彻长空。清音仿佛苍松外，疏影依稀皓月中。石洞云封仙去俊，桑田世换水流同。登临厌听黄鹂语，弄巧绵蛮噪碧丛。",
            "comment": ""
        },
        {
            "title": "文湖渔唱",
            "content": "湖光潋滟之莲荷，欸乃渔郎贯此过。笛韵吹残红蓼岸，橹声摇出锦鳞窝。狂歌明月间愁少，放浪扁舟适兴多。蓴菜鲈鱼供一醉，掉头归去卧烟蓑。",
            "comment": ""
        }
    ]
}