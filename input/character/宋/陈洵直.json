{
    "dynasty": "宋",
    "author": "陈洵直",
    "poems": [
        {
            "title": "九锁步虚词·第一天关锁",
            "content": "仙人十二楼，缈缈垂重环。志士悯幽阻，郁观何繇攀。栖真历几尘，洞户方孱颜。一锁度灵钥，九虎开天关。",
            "comment": ""
        },
        {
            "title": "九锁步虚词·第四凌虚锁",
            "content": "大虚本非有，团块何迂疏。一旬更五日，风乎驶轩和。神驭两腋轻，绛霞理襟裾。四锁度灵钥，八表当凌虚。",
            "comment": ""
        },
        {
            "title": "石床",
            "content": "洞君一榻为谁悬，云帐苔茵不外传。我醉欲眠非有地，也应重应寝虚缘。",
            "comment": ""
        },
        {
            "title": "放水涧",
            "content": "碧涧淙流缭一源，闸机不露暗惊渊。李翱千载涛江兴，猛跨鳌头立足看。",
            "comment": ""
        },
        {
            "title": "清音亭",
            "content": "水石何曾有古今，如丝如竹度高深。自疑扁榜通尘听，百代潺潺无赏音。",
            "comment": ""
        },
        {
            "title": "天坛",
            "content": "峰顶侵云法象寒，远游虚唱肃天官。松吟泉漱人仙去，犹想箫声落旧坛。",
            "comment": ""
        },
        {
            "title": "石室",
            "content": "云广翛闲失故宫，泓泉虬木古今同。诗仙羽化无踪迹，后世何人识此风。",
            "comment": ""
        },
        {
            "title": "鸣风洞",
            "content": "朱鸟何年作瑞来，岂缘梧竹划山开。醴泉只在嵌岩裹，醉入幽栖更不回。",
            "comment": ""
        },
        {
            "title": "归云洞",
            "content": "众真霞佩上三天，谁见回飚□驾旋。洞府后门人不信，片云鹤鹤是归仙。",
            "comment": ""
        },
        {
            "title": "无骨箬",
            "content": "山中绀箬元无脊，炉裹金丹日月开。不是潜藏杜尘世，有人曾见碧蟾来。",
            "comment": ""
        },
        {
            "title": "九锁步虚词·第二藏云锁",
            "content": "圆象默交感，序气翔氛氲。飚欻偃华盖，贯络百宝熏，八景非真遥，款扣虚皇君。",
            "comment": ""
        },
        {
            "title": "祥光亭",
            "content": "金色辉祥发洞灵，是中日月久分精。煌煌烨烨常如在，却笑时人不眼明。",
            "comment": ""
        },
        {
            "title": "九锁步虚词·第七洞微锁",
            "content": "嘉遁仰灵范，世道何韁{七几}。长生昔对面，皇丘昧玄机。沆瀣不足吞，正一知所归。七锁度灵钥，进力行洞微。",
            "comment": ""
        },
        {
            "title": "茶岭",
            "content": "绝顶方知天柱云，早芽先破禁宫春。琳罂入贡无多种，附陇钥旗尽得珍。",
            "comment": ""
        },
        {
            "title": "归云庵",
            "content": "聚散空中不可期，虚含五色岂多姿。归来便合沈踪迹，却是行人见出时。",
            "comment": ""
        },
        {
            "title": "九锁步虚词·第五通真锁",
            "content": "神气化虚晃，太上尊玉宸。练此沈下质，感彼元上春。灵液反流用，偃息昆阆津。五锁度灵钥，滞散潜通真。",
            "comment": ""
        },
        {
            "title": "白茅洞",
            "content": "茅君职守屡经年，悬窦回中坐几仙。酒瓮若盈吾欲客，不须灵窍仰观天。",
            "comment": ""
        },
        {
            "title": "冷泉亭",
            "content": "泯泯长流彻底清，石间松下倦心情。洞天咫尺枢衣便，抖擞精神为濯缨。",
            "comment": ""
        },
        {
            "title": "云根",
            "content": "朵云朝起北山阴，暮入西岗散莫寻。谁谓植根元不动，自从归后出无心。",
            "comment": ""
        },
        {
            "title": "石门",
            "content": "神力何年揭此门，破云穿月扣天阍。平生不得朝天路，猿鹤相招试与言。",
            "comment": ""
        },
        {
            "title": "九锁步虚词·第三飞鸾锁",
            "content": "琅轩列朱房，风露峨高寒。森罗九宫道，隐约八卦坛。春酣酌金浆，彻视挥外丹。三锁度灵钥，悠悠控飞鸾。",
            "comment": ""
        },
        {
            "title": "舞翠亭",
            "content": "老木槎牙罨涧深，翠蛟舞处一庭阴。响泉一住流佳句，想见坡仙笔外心。",
            "comment": ""
        },
        {
            "title": "驯虎岩",
            "content": "骨横虎口孰当雄，处士临坛风自从。猛伏丹成俱解化，至今灵草记深踪。",
            "comment": ""
        },
        {
            "title": "石室",
            "content": "石梯之字上青峰，碧玉琅玕扫碧空。内隐一壶尘外室，夜吞明月晓吞风。",
            "comment": ""
        },
        {
            "title": "九锁步虚词·第八云璈锁",
            "content": "荦砍玉峰矗，真朋夐遨游。洗耳发清响，蹑{足介}玱鸾高。飞泉落松杪，节奏风萧骚。八锁度灵钥，铿铿引云璈。",
            "comment": ""
        },
        {
            "title": "药圃",
            "content": "不发藏丹采石英，蘼芜昌歜预芬荣。五山瑶草无人见，为问灵苗种得成。",
            "comment": ""
        },
        {
            "title": "石室",
            "content": "紫霭丹霓磨壁金，岩桥跨麓横青阴。陆先生事今何在，石室云深无客寻。",
            "comment": ""
        },
        {
            "title": "翠蛟亭",
            "content": "老树根深络石顽，危檐飞栋插高寒。为谁洗尽苍龙骨，成岭成峰上上看。",
            "comment": ""
        },
        {
            "title": "九锁步虚词·第九朝元锁",
            "content": "矫首太霞真，飞忱紫微垣。委蜕速霞举，脱洒人命门。羽葆交芝云，琳琅飚神旛。九锁度灵钥，五气身朝元。",
            "comment": ""
        },
        {
            "title": "游大涤假宿鸣玉馆偶成",
            "content": "风动归云清，日落众山楚。重来兴弥深，托宿此何所。浪浪鸣玉泉，恍恍对床雨。梦断身高低，尘劳深夜语。",
            "comment": ""
        },
        {
            "title": "舟天柱绝峰",
            "content": "洞天三釂碧琳腴，大涤峰高蹑太虚。落日寒山宫阙近，恨无人寄绝家书。",
            "comment": ""
        },
        {
            "title": "龙蜕洞",
            "content": "一穴中通百尺湫，骨寒空蜕洞门秋。鳞潜变化疑相近，贝阙珠宫入海求。",
            "comment": ""
        },
        {
            "title": "大涤洞",
            "content": "录简深投几井函，金堂玉室指空岩。不须骑气求林屋，一柱县虚政隔凡。",
            "comment": ""
        },
        {
            "title": "九锁步虚词·第六龙吟锁",
            "content": "崿嶂洞阴窅，嶕峣郁千寻。不有不测渊，蜿蜒伏萧森。作霈待时举，妙化通天心。六锁度灵钥，综御归龙吟。",
            "comment": ""
        },
        {
            "title": "石室",
            "content": "琅玕蕊笈藏幽谷，唯见白云三五幅。昔日天师其姓吴，岩前遗下云中屋。",
            "comment": ""
        }
    ]
}