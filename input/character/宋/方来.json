{
    "dynasty": "宋",
    "author": "方来",
    "poems": [
        {
            "title": "碧玉千峰",
            "content": "堂堂紫阳翁，棠阴遍南国。斯文天未丧，眉寿乃公锡。四书回狂阑，剩得居闲力。定作主林神，香骨化为碧。",
            "comment": ""
        },
        {
            "title": "碧玉千峰",
            "content": "结庐得佳景，向无买山钱。床头数卷书，浩溥弥大千。丈夫有远志，至学无穷年。骐骥待北国，鹰隼翔秋天。",
            "comment": ""
        },
        {
            "title": "碧玉千峰",
            "content": "武夷溯伊洛，源自无极翁。壁彼漳江流，洋洋沧海通。东莱得家传，南轩从五峰。勿疑辙迹殊，三贤归趣同。",
            "comment": ""
        },
        {
            "title": "碧玉千峰",
            "content": "东溪有人豪，调古谁能读。我来荐芳馨，黄花清可掬。想公怜世人，翻覆变凉燠。至今嫉邪书，字字凛寒玉。",
            "comment": ""
        },
        {
            "title": "重新九区亭",
            "content": "射堂后圃傍东隅，旧日文公画九区。石上草庐刊易象，至今瞻仰后天图。",
            "comment": ""
        },
        {
            "title": "交翠亭",
            "content": "帘溪窗外草茸茸，生意春融我意同。为甚此园多翠草，也因曾识紫阳翁。",
            "comment": ""
        }
    ]
}