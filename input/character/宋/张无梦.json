{
    "dynasty": "宋",
    "author": "张无梦",
    "poems": [
        {
            "title": "凝真宫",
            "content": "五云深锁洞门深，蹑屐攀萝特地寻。烟霭不藏尘外路，神仙遗下水中金。喜游汗漫华胥宅，重忆崆峒至道心。不得方平同一醉，红霞零落我樽琴。",
            "comment": ""
        },
        {
            "title": "天台福圣观",
            "content": "天台瀑布落青天，观在天台瀑布边。道士只今烧药处，仙翁曾是种芝田。龙居古洞遗残雨，鹤出高巢点破烟。暂别灵溪游五岳，不知重到又何年。",
            "comment": ""
        },
        {
            "title": "福圣观",
            "content": "台山卜隐十余秋，曾伴仙翁处处游。瀑布长流天上雪，翠屏高倚洞前楼。云堆华顶寻飚驭，月满灵豀狎海鸥。此地重归别得路，赤城玉府透瀛洲。",
            "comment": ""
        },
        {
            "title": "句",
            "content": "壶中一粒长生药，待与苏州太守分。",
            "comment": ""
        },
        {
            "title": "桐柏崇道观",
            "content": "桐柏观周匝，千峰累翠螺。地高阴气少，天近日光多。三井云雷起，一坛鸾鹤过。谁言紫微后，无客继仙科。",
            "comment": ""
        }
    ]
}