{
    "dynasty": "宋",
    "author": "许志仁",
    "poems": [
        {
            "title": "天竺道中",
            "content": "紫兰念春风，日暮香更远。涧道水平分，曲折渡清浅。飞花当面堕，颠倒落苔藓。念此芳意阑，归思纷莫遣。",
            "comment": ""
        },
        {
            "title": "杜宇",
            "content": "四海棠为客，三春却倦游。能飞归不得，虽去有可求。故国三千恨，行人万里愁。年来风过耳，无泪与君流。",
            "comment": ""
        },
        {
            "title": "临高台",
            "content": "高台跨崇冈，檐宇锁空雾。新晴洗双目，千里在跬步。霏霏渔浦烟，冉冉富春树。风花不我私，何以理愁绪。谁疏白玉窗，中有浮云度。浮云吹不开，不见行人去。",
            "comment": ""
        },
        {
            "title": "妾薄命",
            "content": "双双林间鸟，雌雄相并栖。惊风忽吹散，各自东西飞。妾意如断弦，断弦犹可续。君心似流水，流水何当复。何当复，又是空房将泪宿。",
            "comment": ""
        },
        {
            "title": "采莲吟",
            "content": "湖边日落鸳鸯飞，罗衣香转兰舟移，莲根断处手满丝。手满丝，不能理。秋云深。隔君子。",
            "comment": ""
        },
        {
            "title": "窗间",
            "content": "秋香烂熳入屏帷，金粟楼台富贵时。晓起旋收花上露，窗间闲写夜来诗。",
            "comment": ""
        },
        {
            "title": "和宝月弹桃源春晓",
            "content": "何年凿源开混茫，桃香两岸吹红香。烟消远浦生微阳，鱼舟误行溪水长。溪回岸转山隙光，疑有绛阙仙人房。居民争出罗酒浆，花间笑语音琅琅。抱琴释子眉发苍，响泉韵磬鸣长廊。能弹往事悲孟尝，昔时台沼今耕桑。又如勇士赴敌场，坐令游子思故乡。清猿抱木号鸿荒，孤吟划见丹凤翔。曲终待月西南厢，重调十指初不忙。如见古画秦衣裳，春天百鸟争颉颃。桃源归来今已忘，弹到落月空断肠。",
            "comment": ""
        },
        {
            "title": "雁荡道中",
            "content": "千丈岩头一点红，春风吹落浅莎中。山僧倚杖移时去，说似溪边采药翁。",
            "comment": ""
        },
        {
            "title": "谢张学士惠灵寿杖",
            "content": "和疑连绵青未了，郴江擘出蛟龙吼。雷公霹雳搜岩比，化为郁律黄蛇走。飞电迸火出奇节，黄蛇起立僵如铁。携看玉女洗头盆，拄上九疑探禹穴。莫挑马箠渡黄河，莫扣天门阍者诃。但挂百钱时一醉，从教风雨湿渔蓑。青钱学士方年少，年少羞为老人调。即看飞步上蓬瀛，别有青藜夜相照。",
            "comment": ""
        },
        {
            "title": "和姚令威春晚即事",
            "content": "卧看游丝媚远天，起寻幽径却茫然。句成落絮飞花里，心在残霞夕照边。无复双鱼传尺素，空余宝瑟思华年。老来情味人应笑，白首伤春只醉眠。",
            "comment": ""
        },
        {
            "title": "白苧歌",
            "content": "大垂手，小垂手，江南白苧世希有。白苧新裁舞衣小。秋江四面绕吴宫，吴宫霜橘树树红。吴王夜宴不知晓，但见红日升曈曨。美人低鬟复回袖，持酒献君君一笑。人生得意不行乐，白日如梭夜催昼。吴山依旧吴江清，离宫故苑难为情。不知谁遣南山鹿，",
            "comment": ""
        },
        {
            "title": "架壁",
            "content": "架壁珍藏万古书，世间清绝在吾庐。绿瓶香破分家酿，曲圃云开翦露蔬。白日渐随秋意短，故人尽向老来疏。今年种得回峰菊，乱点东篱玉不如。",
            "comment": ""
        },
        {
            "title": "和虞智父登清谿阁",
            "content": "叶脱林梢处处秋，壮怀易感更登楼。日伴钟阜烟凝碧，霜落秦淮水慢流。人似冲宣思故国，诗如杜老到夔州。十年前作金陵梦，重抚阑干说旧游。",
            "comment": ""
        },
        {
            "title": "鹭",
            "content": "春暗汀洲杜若香，风标公子白霓裳。碧天片雪忽飞去，何处人家水满塘。",
            "comment": ""
        },
        {
            "title": "乌夜啼",
            "content": "碧烟障楼天欲暮，飞乌夜集芜城戍。云外毕逋衔尾来，月明腷膊同枝语。楼中有人辍机杼，玉笙怨咽凝江雾。惆怅幽凄夜未阑，桂树秋风兰叶露。",
            "comment": ""
        },
        {
            "title": "寄衣曲",
            "content": "貂裘虽云温，非妾手中迹。唯此万里衣，一针三叹息。叹息恐人闻，缝时常避人。开缄勿嫌涴，中有双泪痕。江南十月雁初飞，边地才秋塞草衰。衣成妾手君宁见，寒到君边妾自知。寄书问征夫，好在可当还。西风吹妾梦，夜度鲁阳关。",
            "comment": ""
        },
        {
            "title": "湖上吟",
            "content": "谁家短笛吹杨柳，何处扁舟唱采菱。湖水欲平风作恶，秋云不薄雨无凭。近人白鹭麾方去，隔岸青山唤不应。好景满前难著语，夜归茅屋望疏灯。",
            "comment": ""
        },
        {
            "title": "系冠船蓬自戏",
            "content": "竹皮狗尾粗斓斑，神虎门前兴已阑。每恨误身诚可溺，殆将苴履不须弹。数茎渐觉胜簪怯，一免当知复冠难。柱后惠文悲所志，宁从子夏学酸寒。",
            "comment": ""
        },
        {
            "title": "东门行",
            "content": "东门杨柳暗藏鸦，东门行客欲离家。树头春风草头露，鸦自不飞人自去。妾家南浦桂为堂，房栊瑉玉帘夜光。炉烟多，绮罗重，水槛风入笙箫凉。欢娱未毕未轮远，方寸秋丝纷百茧。愿郎功业落人间，长使春闺女无怨。",
            "comment": ""
        }
    ]
}