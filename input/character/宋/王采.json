{
    "dynasty": "宋",
    "author": "王采",
    "poems": [
        {
            "title": "蝶恋花",
            "content": "花为年年春易改。待放柔条，系取长春在。宫样妆成还可爱。鬓边斜作拖枝戴。每到无情风雨大。检点群芳，却是深丛耐。摇曳绿萝金缕带。丹青传得妖娆态。",
            "comment": ""
        },
        {
            "title": "蝶恋花",
            "content": "燕子来时春未老。红蜡团枝，费尽东君巧。烟雨弄晴芳意恼。雨馀特地残妆好。斜倚青楼临远道。不管傍人，密共东君笑。都见娇多情不少。丹青传得倾城貌。",
            "comment": ""
        },
        {
            "title": "蝶恋花",
            "content": "濯锦江头春欲暮。枝上繁红，着意留春住。只恐东君嫌面素。新妆剩把胭脂傅。晓梦惊寒初过雨。寂寞珠帘，问有馀花否。怅望草堂无一语。丹青传得凝情处。",
            "comment": ""
        },
        {
            "title": "玉楼春",
            "content": "秋闺思入江南远。帘幕低垂闲不卷。玉珂声断晓屏空，好梦惊回还起懒。风轻只觉香烟短。阴重不知天色晚。隔窗人语趁朝归，旋整宿妆匀睡脸。",
            "comment": ""
        },
        {
            "title": "渔家傲",
            "content": "日月无根天不老。浮生总被消磨了。陌上红尘常扰扰。昏复晓。一场大梦谁先觉。雒水东流山四绕。路傍几个新华表。见说在时官职好。争信道。冷烟寒雨埋荒草。",
            "comment": ""
        },
        {
            "title": "玉楼春",
            "content": "绣屏晓梦鸳鸯侣。可惜夜来欢聚取。几声低语记曾闻，一段新愁看乍觑。繁红洗尽胭脂雨。春被杨花勾引去。多情只有旧时香，衣上经年留得住。",
            "comment": ""
        },
        {
            "title": "蝶恋花",
            "content": "晕绿抽芽新叶斗。掩映娇红，脉脉群芳後。京兆画眉樊素口。风姿别是闺房秀。新篆题诗霜实就。换得琼琚，心事偏长久。应是春来初觉有。丹青传得厌厌瘦。",
            "comment": ""
        },
        {
            "title": "浣溪沙",
            "content": "珠箔随檐一桁垂。绣屏遮枕四边移。春归人懒日迟迟。旧事只将云入梦，新欢重借月为期。晚来花动隔墙枝。",
            "comment": ""
        },
        {
            "title": "浣溪沙",
            "content": "扇影轻摇一线香。斜红匀过晚来妆。娇多无事做凄凉。借问谁教春易老，几时能勾夜何长。旧欢新恨总思量。",
            "comment": ""
        },
        {
            "title": "浣溪沙",
            "content": "雪里东风未过江。陇头先折一枝芳。如今疏影照溪塘。北客乍惊无绿叶，东君应笑不红妆。玉真爱著淡衣裳。",
            "comment": ""
        },
        {
            "title": "蝶恋花",
            "content": "镂雪成花檀作蕊。爱伴秋千，摇曳东风里。翠袖年年寒食泪。为伊牵惹愁无际。幽艳偏宜春雨细。红粉阑干，有个人相似。钿合金钗谁与寄。丹青传得凄凉意。",
            "comment": ""
        },
        {
            "title": "蝶恋花",
            "content": "秾艳娇春春婉娩。雨惜风饶，学得宫妆浅。爱把绿眉都不展。无言脉脉情何限。花下当时红粉面。准拟新年，都向花前见。争奈武陵人易散。丹青传得闺中怨。",
            "comment": ""
        }
    ]
}