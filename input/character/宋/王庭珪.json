{
    "dynasty": "宋",
    "author": "王庭珪",
    "poems": [
        {
            "title": "解佩令",
            "content": "湘江停瑟。洛川回雪。是耶非、相逢飘瞥。云鬓风裳，照心事、娟娟山月。翦烟花、带萝同结。留环盟切。贻珠情彻。解携时、玉声愁绝。罗袜尘生，早波面、春痕欲灭。送人行、水声凄咽。",
            "comment": ""
        },
        {
            "title": "浣溪沙",
            "content": "薄薄春衫簇绮霞。画檐晨起见栖鸦。宿妆仍拾落梅花。回首高楼闻笑语，倚栏红袖卷轻纱。玉肌微减旧时些。",
            "comment": ""
        },
        {
            "title": "明堂侍祠十绝",
            "content": "千官移杖拱端门，一日鸡竿万里春。汤网本疏民自格，要知家法在深仁。",
            "comment": ""
        },
        {
            "title": "感皇恩",
            "content": "羸马怯征鞍，駸駸欲骤。昨夜文星动南斗。广寒宫近，欲上烟霄携手。素娥不奈冷，凄凉久。知是谪仙，肝肠锦绣。天半清风动襟袖。而今西笑，且饮新丰美酒。悠然还独酌，谁为寿。",
            "comment": ""
        },
        {
            "title": "临江仙",
            "content": "家住天门阊阖外，别来几度花开。近传消息到江淮。玉京知好在，金阙尚崔嵬。流落江南山尽处，雨馀苍翠成堆。暂同溪馆醉尊罍。恐随丹诏动，且任玉山颓。",
            "comment": ""
        },
        {
            "title": "江城子",
            "content": "渡头犹唱棹歌声。雨初晴。月初生。忽见飞虹，夭矫挂寒汀。两岸小儿齐拍手，今夜里，放人行。朱栏画鷁照江亭。客来登。眼初明。如泛银河，天上跨长鲸。君是济川舟楫手，将许事，笑谈成。",
            "comment": ""
        },
        {
            "title": "醉桃源/阮郎归",
            "content": "朱门映柳画帘垂。门前闻马嘶。主人新著绿袍归。天恩下玉墀。凭翠袖，拈花枝。劝教人醉时。请君听唱碧云词。倒倾金屈卮。",
            "comment": ""
        },
        {
            "title": "念奴娇",
            "content": "少年时节，见皇州灯火，衣冠朝市。天汉桥边瞻凤辇，帘幕千家垂地。人似神仙，身游佛国，谪堕红尘里。如今憔悴，渐无往岁欢味。此夜帝里喧传，太平祥瑞，有街头人醉。更值端门新又起，楼阙千兵严卫。朝野多欢，边庭初静，歌舞方腾沸。良宵好景，异时多少遗事。",
            "comment": ""
        },
        {
            "title": "临江仙",
            "content": "帘外东风吹断梦，卷帘人探春还。一枝疏影动檐间。鸳鸯□瓦冷，霜月堕栏干。闻道寿阳如许好，晨妆洗尽微殷。可怜玉骨瘦孱孱。谁家长笛□，吹彻玉楼寒。",
            "comment": ""
        },
        {
            "title": "江城子",
            "content": "天回北斗欲中宵。屡移杓。客魂消。记得皇州，灯火虹成桥。异俗西南开万里，冠带尽，百蛮徭。卢溪太守未还朝。起朱楼。接丛宵。翠幕红妆，歌管玉为箫。民乐丰登无一事，看下诏，采风谣。",
            "comment": ""
        },
        {
            "title": "西江月",
            "content": "一拂退黄衫子，几团嗅芯蜂儿。西风吹下月中枝。种在寒岩影里。人道蜡梅相似，又传菊满东篱。饶伊颜色入时宜。安得香传九里。",
            "comment": ""
        },
        {
            "title": "醉花阴",
            "content": "玉妃谪堕烟村远。犹似瑶池见。缺月挂寒梢，时有幽香，飞到朱帘畔。春风岭上淮南岸。曾为谁魂断。依旧瘦稜稜，天若有情，天也应须管。",
            "comment": ""
        },
        {
            "title": "临江仙",
            "content": "问道春来相识否，岭头昨夜开花。水村烟坞寄生涯。月寒疏影淡，整整复斜斜。素面玉妃嫌粉污，晨妆洗尽铅华。香肌应只饭胡麻。年年如许瘦，知是阿谁家。",
            "comment": ""
        },
        {
            "title": "醉花阴",
            "content": "月娥昨夜江头过。把素衫揉破。冷逐晓云归，留与东风，吹作千千朵。云残香瘦春犹可。玉笛愁无那。倚著画楼人，且莫教他，吹动些儿个。",
            "comment": ""
        },
        {
            "title": "明堂侍祠十绝",
            "content": "唱彻严更凤钥开，侍祠济济列崇陔。小臣亦忝廊西献，惟秉温恭对越来。",
            "comment": ""
        },
        {
            "title": "清湖",
            "content": "万顷灵湫带碧烟，源泉混混自山前。四时每涨空中雨，一片常涵镜里天。星斗转时银汉近，芙蓉开处彩屏连。鱼龙久跃平深处，变化应知在异年。",
            "comment": ""
        },
        {
            "title": "明堂侍祠十绝",
            "content": "左个明堂是集英，鹄袍曾此接文明。餕餕款听钧天奏，疑是吾伊雅颂声。",
            "comment": ""
        },
        {
            "title": "凤栖梧/蝶恋花",
            "content": "琼海无边银浪卷。画戟朱楼，缥缈云间见。当日使君曾拥传。海霞光里时开宴。翠斝红鳞吹酒面。莫谓今朝，人在天涯远。彩凤衔书应不晚。愿公难老身长健。",
            "comment": ""
        },
        {
            "title": "鹊桥仙",
            "content": "云静天高，山明水阔。一年待个中秋月。十分魄少一分圆，今宵已觉蟾光别。且尽金尊，遥瞻玉阙。更深江水沙如雪。来宵风雨不相关，重须买酒追佳节。",
            "comment": ""
        },
        {
            "title": "忆秦娥",
            "content": "梅花发。夜寒吹笛千山月。千山月。此时愁听，龙吟幽噎。数枝飞尽南枝雪。风光又作年时别。年时别。江头心绪，乱丝千结。",
            "comment": ""
        },
        {
            "title": "明堂侍祠十绝",
            "content": "登歌奏罢乐初成，懿懿芬芬荐德馨。好是天心彰信顺，故教华月吐青冥。",
            "comment": ""
        },
        {
            "title": "明堂侍祠十绝",
            "content": "肸蠁丰融富媪厘，班回长乐奉愉怡。休嘉最易生安逸，翼翼当如未祼时。",
            "comment": ""
        },
        {
            "title": "送胡邦衡之新州贬所",
            "content": "囊封初上九重关，是日清都虎豹闲。百辟动容观奏牍，几人回首愧朝班？名高北斗星辰上，身堕南州瘴海间。不待他年公议出，汉廷行召贾生还。",
            "comment": ""
        },
        {
            "title": "明堂侍祠十绝",
            "content": "合宫深敞帀修廊，万烛辉辉粲奉璋。自有质文昭俭度，不须扬厉述斋房。",
            "comment": ""
        },
        {
            "title": "浣溪沙",
            "content": "九里香风动地来。寻香空绕百千回。错惊秋色上崔嵬。谁识芗林三昧手，能令花落又花开。返魂元学岭头梅。",
            "comment": ""
        },
        {
            "title": "明堂侍祠十绝",
            "content": "先皇鸿烈冠重兴，庙社依然总燕宁。今日孝思严陟配，必知深妥在天灵。",
            "comment": ""
        },
        {
            "title": "蝶恋花",
            "content": "罨画楼中人已醉。别院微闻，笑语帘垂地。催唤倾城香雾起。翠帷双卷春风里。妆样尖新歌妙丽。满酌金尊，不信人憔悴。饥客眼寒谁管你。主人见惯浑闲事。",
            "comment": ""
        },
        {
            "title": "好事近",
            "content": "宴罢莫匆匆，聊驻玉鞍金勒。闻道建溪新焙，尽龙蟠苍璧。黄金碾入碧花瓯，瓯翻素涛色。今夜酒醒归去，觉风生两腋。",
            "comment": ""
        },
        {
            "title": "蝶恋花",
            "content": "月落灯残人散後。忽到尊前，但觉眉儿皱。数日不来如许瘦。裙腰减尽君知否。公子风流应自有。占断春光，肯落谁人手。已是许多时做就。重教舞彻双罗袖。",
            "comment": ""
        },
        {
            "title": "虞美人",
            "content": "城东楼阁连云起。冠绝辰州市。莲灯初发万枝红。也似江南风景、半天中。花衢柳陌年时静。划地今年盛。棚前箫鼓闹如雷。添个辰溪女子、舞三台。",
            "comment": ""
        },
        {
            "title": "谒金门",
            "content": "溪风紧。溪上官梅整整。万木寒痴吹不醒。一枝先破冷。梦断香云耿耿。月淡梨花清影。长笛倚楼谁共听。调高成绝品。",
            "comment": ""
        },
        {
            "title": "移居东村作",
            "content": "避地东村深几许？青山窟里起炊烟。敢嫌茅屋绝低小，净扫土床堪醉眠。鸟不住啼天更静，花多晚发地应偏。遥看翠竹娟娟好，犹隔西泉数亩田。",
            "comment": ""
        },
        {
            "title": "江城子",
            "content": "锦袍绣帽跃金鞍。卷旗幡。整师还。轻骑穷追，湘尾鼓声寒。千里尘清高会处，张翠幕，万人看。藕丝衫袖捧雕盘。玉颓山。夜将阑。幸遇休兵，且尽玉壶宽。未用汉军频出塞，徒生事，斩楼兰。",
            "comment": ""
        },
        {
            "title": "送胡邦衡之新州贬所",
            "content": "大厦元非一木支，欲将独力拄倾危。痴儿不了公家事，男子要为天下奇。当日奸谀皆胆落，平生忠义只心知。端能饱吃新州饭，在处江山足护持。",
            "comment": ""
        },
        {
            "title": "感皇恩",
            "content": "飞雪满貂裘，马蹄轻骤。笔下文章焕星斗。凌云才调，尽是夺标高手。况闻场屋里，知名久。金榜篆云，银鞍披绣。归去天香满衣袖。莫辞今夕，且尽一尊芳酒。为君歌一曲，为君寿。",
            "comment": ""
        },
        {
            "title": "明堂侍祠十绝",
            "content": "礼行肆类又称禋，喜见承平景铄信。堪笑汉人夸肸饰，何如明德达精纯。",
            "comment": ""
        },
        {
            "title": "蝶恋花",
            "content": "桂树新生都几许。兄弟骑龙，双入蟾宫去。一日两枝同折处。姮娥拍手都分与。杨柳江头春色暮。白马青衫，两郡文章主。只恐远方难久住。高宗梦觉思霖雨。",
            "comment": ""
        },
        {
            "title": "和周秀实田家行",
            "content": "旱田气逢六月尾，天公为叱群龙起。连宵作雨知丰年，老妻饱饭儿童喜。向来辛苦躬锄荒，剜肌不补眼下疮。先输官仓足兵食，馀粟尚可瓶中藏。边头将军耀威武，捷书夜报擒龙虎。便令壮士挽天河，不使腥膻污后土。咸池洗日当青天，汉家自有中兴年。大臣鼻息如雷吼，玉帐无忧方熟眠！",
            "comment": ""
        },
        {
            "title": "满庭芳",
            "content": "颓玉成山，倾江作酒，醉来莫问升沈。少年狂怪，应笑老婆心。也会东涂西抹，行穿过、柳陌花阴。诚何用，腰龟左顾，犹待铸黄金。如今。回首处，青楼缥缈，朱箔重深。叹江海飘零，离恨难禁。好在铜梁玉垒，将军骑、他日重临。归来看，文君未老，相对抚鸣琴。",
            "comment": ""
        },
        {
            "title": "感皇恩",
            "content": "一叶下西风，寒生南浦。椎鼓鸣桡送君去。长亭把酒，却倩阿谁留住。尊前人似玉，能留否。醉中暂听，离歌几许。听不能终泪如雨。无情江水，断送扁舟何处。归时烟浪卷，朱帘暮。",
            "comment": ""
        },
        {
            "title": "点绛唇",
            "content": "春入西园，数重花外红楼起。倚阑金翠。人在非烟里。风月佳时，蓬岛开平地。笙歌沸。画桥灯市。一夜惊桃李。",
            "comment": ""
        },
        {
            "title": "点绛唇",
            "content": "花外红楼，当时青鬓颜如玉。淡烟残烛。醉入花间宿。白发相逢，犹唱当时曲。当时曲。断弦难续。且尽杯中醁。",
            "comment": ""
        },
        {
            "title": "寰海清",
            "content": "画鼓轰天。暗尘随宝马，人似神仙。天恁不教昼短，明月长圆。天应未知道，天天。须肯放、三夜如年。流酥拥上香軿。为个甚、晚妆特地鲜妍。花下清阴乍合，曲水桥边。高人到此也乘兴，任横街，一一须穿。莫言无国艳，有朱门、锁婵娟。",
            "comment": ""
        },
        {
            "title": "江城子",
            "content": "楼头钟鼓变新声。晚霞晴。水云生。何处归帆，争泊蓼花汀。遥望虹桥如画里，鳌背上，著人行。夜阑风定见危亭。却重登。景方明。影落波心，疑是海中鲸。愿借吸川沧海量，为公寿，落桥成。",
            "comment": ""
        },
        {
            "title": "二月二日出郊",
            "content": "日头欲出未出时，雾失江城雨脚微。天忽作晴山卷幔，云犹含态石披衣。烟村南北黄鹂语，麦垅高低紫燕飞。谁似田家知此乐，呼儿吹笛跨牛归？",
            "comment": ""
        },
        {
            "title": "明堂侍祠十绝",
            "content": "玉軑才驰霁色开，都人驩呼殷如雷。曰暘曰雨元无定，都自吾皇一念来。",
            "comment": ""
        },
        {
            "title": "点绛唇",
            "content": "玉漏春迟，铁关金锁星桥夜。暗尘随马。明月应无价。天半朱楼，银汉星光射。更深也。翠娥如画。犹在凉蟾下。",
            "comment": ""
        },
        {
            "title": "醉花阴",
            "content": "红尘紫阳春来早。晚市烟光好。灯发万枝莲，华月光中，天净开蓬岛。老人旧日曾年少。年少还须老。今夕在天涯，烛影星桥，也似长安道。",
            "comment": ""
        },
        {
            "title": "殢人娇",
            "content": "小院桃花，烟锁几重珠箔。更深後、海棠睡著。东风吹去，落谁家墙角。平白地教人，为他情恶。花若有情，情应不薄。也须悔从前事错。而今夜雨，念玉颜飘泊。知那里人家，怎生顿著。",
            "comment": ""
        },
        {
            "title": "浪淘沙",
            "content": "翠袖卷轻纱。玉腕慵遮。蕊珠宫殿倚彤霞。不愤江南梅信早，争下香车。月露洗凝华。艳压群葩。暗传春信到天涯。试问东风谁第一，先到人家。",
            "comment": ""
        },
        {
            "title": "柳梢青",
            "content": "兰亭丝竹。高会群贤，其人如玉。曲水流觞，灯前细雨，檐花蔌蔌。舞雩初试春衣，听咏歌、童子五六。泽畔行吟，沙汀拾翠，满江新绿。",
            "comment": ""
        },
        {
            "title": "辰州僻远，乙亥十二月方闻秦太师",
            "content": "辰州更在武陵西，每望长安信息稀。二十年兴缙绅祸，一朝终失相公威。外人初说哥奴病，远道俄闻逐客归。当日弄权谁敢指，如今忆得姓依稀。",
            "comment": "【注释】原题：辰州僻远，乙亥十二月方闻秦太师病，忽蒙恩自便，始知其死，作诗悲之"
        },
        {
            "title": "满庭芳",
            "content": "宿雨初收，晚风微度，万家帘卷青烟。暗尘随马，人物似神仙。试问天公借月，天须放、明月教圆。应移下，广寒宫殿，灯火接星躔。卢川。元古郡，当时太守，宾从俱贤。到如今井邑，歌吹喧阗。花下红妆卖酒，时相遇、曲水桥边。谁知道，山城父老，重见中兴年。",
            "comment": ""
        },
        {
            "title": "临江仙",
            "content": "寂寞久无红袖饮，忽逢浩齿轻讴。坐令孤客洗穷愁。谁知沅水上，却似洛城游。闻道辰溪贤令长，深房别锁明眸。多年铅鼎养青虬。不应携妓女，骑鹤上扬州。",
            "comment": ""
        },
        {
            "title": "桃源忆故人",
            "content": "催花一霎清明雨。留得东风且住。两岸柳汀烟坞。未放行人去。人如双鹄云间举。明夜扁舟何处。只向武陵南渡。便是长安路。",
            "comment": ""
        },
        {
            "title": "江城子",
            "content": "夜郎江上看元宵。斗回杓。雪初消。灯火银花，何处是星桥。哄得满城春不夜，三妓女，五溪徭。此时回首忆行朝。太平楼。倚层宵。红蜡光中，买酒听吹箫。且就天涯聊一醉，歌一曲，望京谣。",
            "comment": ""
        },
        {
            "title": "菩萨蛮",
            "content": "武陵西上沅陵渡。扁舟忘了来时路。花外有人烟。相逢疑是仙。清尊留夜语。醉倒知何处。归去客心惊。金鸡嘲哳鸣。",
            "comment": ""
        },
        {
            "title": "明堂侍祠十绝",
            "content": "玉佩珊珊出禁扉，金莲分炬散芳菲。祠班咫尺临黄道，惹得天香满袖归。",
            "comment": ""
        },
        {
            "title": "雨霖铃",
            "content": "琼楼玉宇。满人寰似、海边洲渚。蓬莱又还水浅，鲸涛静见，银宫如许。紫极鸣筲声断，望霓舟何处。待夜深、重倚层霄，认得瑶池广寒路。郢中旧曲谁能度。恨歌声、响入青云去。西湖近时绝唱，总不道、月梅盐絮。暗想当年宾从，毫端有惊人句。谩说枚叟邹生，共作梁园赋。",
            "comment": ""
        }
    ]
}