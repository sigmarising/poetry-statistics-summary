{
    "dynasty": "宋",
    "author": "张孝伯",
    "poems": [
        {
            "title": "雪窗",
            "content": "先生原是山中客，仅能扬雄一区宅。穷冬十日不出门，群玉峰前看三白。谁将名字落人间，丹陛入对天开颜。江城作牧多暇日，犹有余力穷跻攀。膏肓不除泉石念，胜处何如眼中见。四明风月岂无情，要是岁寒心不变。晴檐初晃云母光，庭中已休雁鹜行。玲珑元不碍达观，下视万物俱清凉。",
            "comment": ""
        },
        {
            "title": "视旱田赋呈上元簿杨明卿",
            "content": "轮蹄旦旦风尘表，入眼群山青未了。刺藤迎日子先红，荞麦得霜花渐老。丛祠诡怪画村疃，古寺骞腾出林杪。征衫多闪逐飞鸢，下担有时随宿鸟。初晴得去恨迟迟，独夜不眠忧悄悄。公如老骥暂伏枥，我类游鳞终屈沼。一朝王事有期会，百里民情同探讨。详於禹贡辨等级，明似离娄烛幽眇。高依丘垅或微收，低近陂塘翻尽槁。凶荒有数合均一，报应於中又分晓。不能究实害非浅，傥使从宽恩岂小。兹行到处欲春风，批放莫教分数少。",
            "comment": ""
        },
        {
            "title": "哭宣教郎赵壘之",
            "content": "长江天险失，铁骑逼金陵。拒敌无留守，捐躯有县丞。戈挥天日皎，血洒阵云腾。蒋尉英灵在，千秋配食能。",
            "comment": ""
        }
    ]
}