{
    "dynasty": "宋",
    "author": "员兴宗",
    "poems": [
        {
            "title": "即事",
            "content": "我本不即世，世网以维之。维之意何伤，俯仰百念衰。清真寓天壤，诚尽复谁欺。情忘物自遣，深虞未忘时。平生寄笔墨，幽解{上四下各}自兹。",
            "comment": ""
        },
        {
            "title": "遗任子渊省元六首",
            "content": "我兴一枯卉，空此岁月度。公干仍多难，病亦沉绵屡。象犀竟谁揽，漫冲江海雾。谁说官异人，我才止堪簿。",
            "comment": ""
        },
        {
            "title": "挽二叔通直",
            "content": "知公经术富，少小足奇尚。堂堂兰茁芽，愿言契新赏。萧条度风霜，汴西鞍马上。暂行几羊肠，世路蛛自网。绿衣一秋荷，而能脱尘鞅。圣言得微奥，理明词亦畅。有文不带酸，馀味甚熊掌。其中殆天全，识解自超旷。事佛当晚年，精神著内朗。禅谈水月澄，逸韵天风爽。我昔尚童子，门戟过双敞。而公见之喜，单辞幸相广。励我多苦心，寒庖对珍享。山花草然然，胡为岁月往。瑞兰期远插，庶以慰黄壤。",
            "comment": ""
        },
        {
            "title": "阮籍",
            "content": "我爱阮嗣宗，天怀达而放。理觞堕沉冥，出语辄清旷。驾言穷所之，途穷涕亦浪。伊人已真契，谁谓失之荡。夷庚得神超，世以多岐丧。",
            "comment": ""
        },
        {
            "title": "紫云洞",
            "content": "君不见茂州长史文章翁，生平姓字悬天东，英言撼帝帝不从，建隆以来无此忠。今焉栖神寓玄躬，道在翳嘶峰外之高峰。是间真趣排天胸，指顾可了荆岱嵩，迩年秋练春光融，离离渡汉舒溟蒙。状殊宋车非越龙，亦非石壁浮青红。望之云远讨其踪，类风飘烟欺雾浓，直排阊阖贯紫宫。父老语我昭我聋，疑是先生不掩之精雄。自尔支拄琼崖中，要把英爽飞摩空。有如韩王结襦腾腾化异气，亦如卫生食昂叠叠欺长虹。诚於斯民有愿力，此段奇特将无同。先生英名无有尽，乃云无心洞无穷。或云砻凿发天秘，不知的的胜事符阿戎。劝君不必昆阆通，五云之祥由李宗。君家种义昭玄穹，可隶黄字驱青童。扫洒愿勿俗子容，斗酒为嗔王无功。",
            "comment": ""
        },
        {
            "title": "平等寺",
            "content": "万籁久已息，幽鸣竟天和。川灵如有知，野鸟时惊柯。明月照我衣，我起聊自歌。无酒今可觞，如此良夜何。",
            "comment": ""
        },
        {
            "title": "春游分韵得雨字",
            "content": "疏疏来往舟，续续后前雨。湖光不自持，春色遽如许。日车忍停轮，塔铃幸无语。冲怀宇宙宽，空蒙我当取。",
            "comment": ""
        },
        {
            "title": "咏鸡头",
            "content": "桃李妍众目，取次红绿插。练练湖中姿，佳菓须作铁。名字胜且高，意亦倣鸡舌。黧面君莫侮，满腹珠玑列。昔者灵沼会，赋就苏子辙。只今风味远，是说非密说。",
            "comment": ""
        },
        {
            "title": "菜食",
            "content": "员子一寒世无有，爱簇生盘如爱酒。菠韮铁甲几戟唇，老苋绯裳公染口。骈头攒玉春试笋，掐指探金暮翻韮。达官堂馔化沟坑，我诵菜君人解否。",
            "comment": ""
        },
        {
            "title": "春日过僧舍",
            "content": "青春了无事，挈客上伽蓝。遥指翠微树，来寻尊者庵。不须谈九九，何必论三三。且坐吃茶去，留禅明日参。",
            "comment": ""
        },
        {
            "title": "宜宾别杨同年",
            "content": "江行骇湍涛，文字无暇寻。满听舟人歌，胸中垢秽侵。宜宾夷獠乡，系缆日欲沉。仓卒拜年契，外堂闻韶音。鸡肥为予烹，酒美亦共斟。语笑不知夕，蟾蜍满衣襟。首陈兵战谋，西北敌可擒。次论月蚀诗，独采仝愈心。未憎轻簿走，窍誉希山林。儒学规矩奇，约绳固所钦。誓将革愚鲁，庶异柴与参。会浅别又长，情重愁愈深。愿终保壮节，勿作涧松吟。天子思太平，此非久滞淫。",
            "comment": ""
        },
        {
            "title": "遗任子渊省元六首",
            "content": "平生数任李，异质苦同调。饥作一饱营，词欲四裔照。虫鱼慎勿笺，皇坟可敷奥。我亦玩世者，畸言期久要。斯人竟天游，出语仍奇妙。",
            "comment": ""
        },
        {
            "title": "送关国录守简州",
            "content": "生世事忧喜，扰扰合与分。合即海上鸥，分乃风中云。分合悬有定，谁能预戚忻。心空等行脚，得酒且策勋。念昔求见子，相看每相群。夤缘再值遇，天南话乡枌。朝声并屋喧，夜饮竟面醺。我遇不易振，但知祖皇坟。君言时作我，神机谢耡耘。如何日蹙唧，蹙唧向我云。自来越上吟，五别西山芹。缅然动中怀，羁心为之焚。辞殚起后虑，徃勇稽前闻。归思溢浩浩，江流泛沄沄。君鞭先我着，我其敢后君。蜀远谁肯顾，万里乘华勋。国恩自丘山，彼此当勤勤。况复坐红日，椒桂来奇芬。人生行乐尔，妙寄穷天垠。却写分外虑，太空鼓蝇蚊。君行不作痴，我将理吾军。渐营卓锥地，遗书收放纷。故家通社腊，与子同朝曛。斯言不自领，请移北山文。",
            "comment": ""
        },
        {
            "title": "游九顶清音亭次宇文子重韵",
            "content": "君不见昔贤声名渺云边，追慕茫茫千百载。东山遗墨不尘埃，南海碑辞尚光彩。是公胸怀冰镜清，当时玉署厌残更。惟馀清梦到古寺，因为亭宇加修名。亭边古洞可治易，何必竹溪师六逸。清音不断山不磨，人间衮衮成今昔。徃日中都朋党兴，贤者皆思御李膺。元祐谏纸今最重，此亭返不蒙知音。我闻胶西黄楼宾主列，赋就价喧君弟辙。彼楼虽已陷幽都，名号犹为人记别。",
            "comment": ""
        },
        {
            "title": "赠吕德璋道人",
            "content": "世纲连天天地窄，君乃对人眼青白。口占道论馀五千，身徃仙山寻八百。赵侯精灵足诗态，员子惭愧今词伯。不须对月人自三，他年共作沧浪客。",
            "comment": ""
        },
        {
            "title": "送校理梁同年子辅守彭门",
            "content": "众万欣有旗，我兴渺无依。轲雄去则久，道论何其衰。味薄成抱恶，时趋化心低。岂谓杳莽中，有子相嬉嬉。君乃柏下铃，我乃松间丝。河关两值遇，绸缪竟天姿。直我我即敬，晓我我自思。如何万里舟，忽去不可维。频变觉情易，人远中自移。持杯动孤影，秋风又凄其。去日悬几许，重来傍衰迟。浑浑皓首交，愿言固来兹。",
            "comment": ""
        },
        {
            "title": "歌两淮",
            "content": "君不见北风吹淮风浪黑，铁马千群凝一色。当时庙论孰经济，将相无言潜动魄。或云南纪当何忧，今代诸葛身姓刘。陆下唤取守淮甸，彼有胜算逾干矛。登时诏语从天坠，汜为先锋制置。并遣健士付阿权，等是两淮兵马地。岂期将溃兵川流，翻手忽忽无十州。前时冠剑错准抉拟，此事吐口贻人羞。幸哉天祸不终极，至尊避殿忧思集。枢臣督战侍臣谋，上则倚公参赞职。征鞍此日去皇皇，所过骑士多羸伤。不见何人出声鼓意气，但见十十五五坐路傍。公趣下马询众语，众共来前致辞苦。平时节使驱为奴，逐逐无聊战无主。而今侧身堕两失，官骑已亡难再得。诚令军政日月悬，我有微躯人不惜。公闻瑟缩涕潸然，汝曹寄命真可怜。朝今清明万乘圣，权已殛死家南迁。若等是行能奋死，朝建勋名暮朱紫。官今付我诰如山，节使察使皆在此。军家闻此逐蹄轮，喜气酣酣如遇春。当时战死身昧昧，今日分付当其人。兵官来见同听命，适有时张王戴盛。分麾列伍摆布毕，仿佛平戎万全阵。斯须望敌来何多，千里断岸皆遮逻。天低野旷笳鼓咽，众寡不敌将奈何。是时仲冬日建丑，群雄争先莫肯后。濯缨刑马震天地，焰焰兵威古无有。旋见飞台天样齐，黄盖团团傍赤旗。指挥渡河在顷刻，我默战义人安知。公呼时俊腾口说，汝每四方闻胆决。只今战态作儿女，便恐汝名从此歇。长啸激俊挥戈回，万斧并下声如雷。十舟先粉百舟败，连艟接舰成飞埃。嗟敌初来何草草，一夕崩摧如电扫。命逾破竹青离离，血溃江流红杲杲。明朝北阵更奔波，坐料强敌成蹉跎。堤防更藉盛新力，为我往护杨林河。运去一朝同覆水，敌再渡江终送死。射人射将数不彻，何况更问舟中向。移时巉天送哭喧，弃舟而挝舟自焚。公命火攻列火伞，船焦楫烂无逃门。敌愁惊心疑鹤唳，十步回头九堕泪。又疑官军尾其众，清野数州无食地。众残北顾心悠悠，金亮更欲抵死留。放言京口少备者，曷若举兵由润州。大将显忠来是日，执杖升阶光照席。公先劳苦甚生平，遂借百舟如过鹢。迤逦仲冬日十二，旅食无烟寝无寐。公来督府见相公，便及瓜洲防拓事。督视推公胆有馀，此事岂忍他人徂。昨来兵试威万万，别遣诸将无乃迂。公仍禀命侵星过，或传铁骑金山破。淮西万姓舍惟烟，淮东居民泪潜堕。公摆吴艟异水嬉，势压海浸倾天维。一见使敌无可奈，再见使敌心骨悲。敌亡傲兀犹不悟，尚呼达官招万户。岁云暮矣无北归，我所思兮决南渡。达官再拜乞徐徐，波浪驾天千丈馀。比前采石三倍恶，主其急我吾其鱼。金亮尚嫉忠言丑，快剑垂垂拟其首。只今速渡汝得活，不尔爱身身在否。万户相顾归相言，慓悍难容血面论。北人项领不易保，如此郎主何足存。此夜疏星江泪湿，敌将一一弯弓入。御寨三重侍卫郎，对面公然如不识。帐中方嬖花不如，帐外忽飞金仆姑。投哀赊死身困苦，软语不类平时粗。骨肉披离头万里，魂飞却作他乡鬼。杀气漫天烟草迷，不归州绝风尘起。君不见昔日秦魏之兵扼上流，阿坚阿瞒皆老谋。淝水血腥赤壁溃，两豪一蹶泯默至死休。况我中都徃颓促，千古丧师无此酷。沉冤万众衔已久，合沓天心宜下烛。三十年飞战马尘，支吾多用豪杰人。但传凶势时未减，不见度外加经纶。须信更生无尽福，高价属公勋誉逐。不费两淮千斛水，一洗万古乾坤辱。近来分陕从天阙，悬解西民愁百结。三军鼎鼎礼意浓，七兵堂堂恩数绝。行并咸秦脉络通，更遣诸将图山东。为君再赋洗兵马，下客敢繼唐诗翁。",
            "comment": ""
        },
        {
            "title": "自荆入沌至鄂凡十日沌中",
            "content": "长芦冲短芦，挽船如挽车。一缕江摇天，萦带千里馀。时焉忽断岸，依依见幽居。试问居者谁，此地家焉如。居十顾我笑，官何问之愚。一生宅莽苍，岂觉城市娱。出户舟为步，入户羹为鱼。田牧我有时，牛羊与之俱。但愿秔稻丰，俯仰无所须。山河总白日，城市仍丘墟。我兴愧其言，劳生叹囚拘。因笑永民鼠，人大长狙狙。",
            "comment": ""
        },
        {
            "title": "赠云上人",
            "content": "君不见昔日中岩印无发，声名宇县何煌煌。层冰莹骨语秀静，松风入齿诗清狂。有时健笔赋岩石，天地万象随低昂。儒流稽首颂舌相，徃徃谓带花木香。自从别我无消息，江鳄无情江浪黑。至今夹岸枫林青，岁老迷魂招不得。古来英才多薄命，杳杳湘潭丝五色。世间妙质便恐无，使我哀吟缠八极。岂料嘉川馀旧游，云来云来开我愁。时吐芳鲜恣吞嚼，软语仿佛从汤休。劳生乾坤我已倦，饮半一啸沧浪舟。三峨联子憩寂寞，下视华屋皆山丘。",
            "comment": ""
        },
        {
            "title": "咏蛤蜊",
            "content": "君起西南思，为予叠前篇。我兴乐东西，珍烹口同然。佳哉有蛤氏，商略依舜泉。马刀形则古，瓦屋虫能天。入手意便韵，况余谢荤膻。何必逢麴车，为君口流涎。",
            "comment": ""
        },
        {
            "title": "挽喻夫人",
            "content": "太丘落日东郊昏，兰风桂露啼幽痕。年周九十笑语温，冲头雪矣花仍存。仙裾拂拂始倚门，扶挟何必烦诸孙。二鶵前起慰心魂，喻宗老人五院尊。众口咽矣遍地恩，柔则之馀六四坤。",
            "comment": ""
        },
        {
            "title": "永嘉水",
            "content": "郑侯兴言水于温，厥灾茫昧数莫源。于时顽秋后中元，淫虹曳曳妖晕喷。夜星不呈墨微垣，郁律撼怒排天根。摆磨杂岳涛飞轩，豁惊瞥悚势荡浑。凶飓埽宽震虚垠，瀿倾渎裂轴转坤。腷膊万马来声喧，众鼓骇骇阗篪埙。湠漫沏送无回沄，阴旄威纛空飞骞。婴鲐漂沛趋冥门，带不不属隳巾裈。啾呶直上声天冤，元驱鬼绁俱奔奔。肉不拥掩张髀臀，母识子死翁号孙。凌耶厉耶千山髠，而况下数鸡鼠豚。泞淖飞溅疑翻盆，岸津水溽沸鵰猿。目材耳井其能存，我知其端义可援。无乃水伯真少恩，翘翘抉抉凶凌屯。手擘三山巨灵翻，大沤幕岛丛旗{怨心换巾}。天吴不仁闪双湲，主张龙孽龟鱼鼋。牙眼怖鳄翼厉鲲，唅呀摆掉齿腭反。禹手不胼息两跟，四载难乘驻厥轓。汉家循河昔垫昏，侧身以蔽太守尊。淛东之东孰於藩，赤子鱼头浸莫言。帝阶修修辟重阍，媕娿欺天树幽怨。沉家十万忍不论，谁欤广骚些其魂。幸哉皇明煦朝暾，罗金走帛恩丘园。我咨温人为周爰，河魁之应颠昆仑。嗟嗟奚自理不烦，常盘喜鲜口吐吞。剜元剔鬣命蜿蜿，毫发不备唏空飧。以是眩客诏后昆，帝敕海若浇愁痕。自今起仁略炮燔，纵彼川泳鳞鳍掀。物不暴殄帝所敦，永嘉于于福以蕃。呜呼愈也惟戒焚，我则解摘哀穷樊，其亦灭愧心可扪。",
            "comment": ""
        },
        {
            "title": "哭待制许先生",
            "content": "平生一灵台，机智得深屏。出使星移天，归朝月生岭。上书肺肝露，不事颊舌逞。事状严历历，九原忽苏醒。",
            "comment": ""
        },
        {
            "title": "送崔子渊登第西归",
            "content": "少日家邻社，生年说二崔。诸孙接高第，吾子更长才。意逐归鸿急，身疑社燕回。再逢却持酒，同上望乡台。",
            "comment": ""
        },
        {
            "title": "游汉嘉明月湖次宇文子重韵",
            "content": "君不见天台贺季真，监湖一曲光泠泠。又不见钱塘林处士，西湖千载成高名。千顷菰蒲抹岸白，几树寒梅疏影横。呼吸湖光映湖绿，两公便谓得此生。吾僚胸次本丘壑，中有林贺之高情。银盘夜色清镜动，便欲邀汝成三人。旋喜叵罗金在眼，肯议仙桂来无根。前时六浊皆运出，招此不夜归重城。未蒙濡沫到恶客，先苦诗句来缤纷。思君对洗同一静，大胜狂歌归四明。",
            "comment": ""
        },
        {
            "title": "别眉山源上人",
            "content": "我生喜际招提客，欲宜沤幻子尘色。偶然挥斥仍六极，无相光中岂南北。上人得我慰寂寞，相与含笑了一默。生死夺机无瞬息，禅谈鹘落霜后翼。中间鹄鹄露白黑，我欲角角急不得。终朝为子写胸臆，回首江山忘乡国。相看一梦非空质，山风吹衣马去枥。君不见九华虽堕名利场，逢人也解吞荆棘。",
            "comment": ""
        },
        {
            "title": "游城西李氏园李仁甫谢伯坚同会席中得当字",
            "content": "吾生会如寄，俯仰岁月荒。安得无尽境，寓乐穷时觞。劫来古城隅，露坐荫石床。皎皎月在野，山光映低昂。诸公饮文字，歌黛何由将。环客者谁欤，青青在吾傍。此君有令质，简洁韵自长。一扫尘土想，化作冰雪肠。岁寒知几何，众木谁能霜。独此抱身正，有耻逾平当。高度竟凛凛，不以外物攘。此会定清真，此怀为君忘。",
            "comment": ""
        },
        {
            "title": "题山月水月二亭",
            "content": "山月照我形，水月澡我神。对月泪已波，尚想亭之人。高怀寓玄照，清晤逃时纷。老我竟谁怜，岁月空峥嵘。寒光注夜夜，琼树舒冥冥。而子於是间，逸抱回天真。我时走浩荡，乾坤渺虚营。文字挂众陋，一纵不可循。子起笑谓言，世念违红尘。忘言亦忘默，第饮千杯醇。藉我月下草，枕我亭边云。游将蹑天去，寸步逶迤亲。故人今何许，白日仍西倾。悼徃迹已迈，趋交意弥屯。尚尔一径迷。烟草空亭亭。何当三千秋，归鹤惊四邻。",
            "comment": ""
        },
        {
            "title": "瑞芝",
            "content": "君不见翳嘶路转重行行，玉几有洞含馀清。跨鳌栖魂正尔所，合沓万古遗忠名。洞口云腾紫羃羃，洞外草茁未英英。从来精爽自难没，地不爱宝天敷荣。嘉祥一书世则瑞，而况君家二者并。请原昨日杯酒事，公子沃客金杯倾。有童有童跪再拜，云得异本由天成。主人于于众客笑，春入四座欢纵横。夜如何其不忍去，翦烛细看枝琼琼。有同魏县玉三干，大似汉宫金九茎。岩间义气埋不得，宛转再露乾坤情。公子世猷亦有相，他山之石何由生。愿言勿隐东郭几，稳出卧护南阳城。天边瑞盖两旌节，我相公子非癯卿。",
            "comment": ""
        },
        {
            "title": "州以隆名诚盛事也父老欢喜一仆亦感且慰因赋",
            "content": "青峰高隆隆，赤县垂世世。俯仰或百年，兴衰寄一字。有人纪国勋，今日起天意。父老欢不彻，衢歌传盛事。",
            "comment": "【注释】【原题】：州以隆名诚盛事也父老欢喜一仆亦感且慰因赋诗以志其盛"
        },
        {
            "title": "遗任子渊省元六首",
            "content": "何劳话前三，俱共入不二。耕耕我村田，自免荆棘累。因兹等用舍，已作舟不系。枯风掩我情，零露泫我泪。",
            "comment": ""
        },
        {
            "title": "酬新安仁孝主簿",
            "content": "汴水奔流天子都，海涵百谷来群儒。黑笠白袍纷盈衢，清才落笔各有徒。人人怀矛戈戟殳，文阵未战磨以须。我方整旅备不虞，坐惊絷微党援孤。闻君烈烈真丈夫，外视宫室呈廉隅。於时委身愿投壶，亦既见止心则愉。联翩折趐同嗟吁，奈何西归不得俱。地远天高成异区，尺书相问药困痡。繼之诗句非常模，字妙羲献堪仆奴。幽怀感深长郁纡，鱼目安可酬骊珠。古今穷达犹摴蒱，慎无致意荣且枯。六经且务评精粗，一朝良媒聘闾娵，神房山馆魁众姝。",
            "comment": ""
        },
        {
            "title": "和王丞绝胜亭",
            "content": "时序一转毂，乾坤双旅亭。此日即昨日，春过秋峥嵘。如何万象间，寓我七尺形。忽忆县以西，远览目屡经。前峰一鳌伏，遥巘千螺青。是穷天外胜，谁托世上名。翩翩佳公子，语秀含馀清。来此集宾客，溪山两锺情。亭如栖烟树，客乃委浪萍。共此一时胜，遐哉万古城。长歌白云遏，落日金杯倾。我至将无时，庶以娱瞻听。三嵎此其一，松柏争敷荣。地灵莹骨秀，不受红尘撄。今朝动清兴，有人踏皇扃。胜绝定何如，同起为苍生。",
            "comment": ""
        },
        {
            "title": "遗任子渊省元六首",
            "content": "妙想语不周，中夜兴抱膝。忆昨亲蛟蜃，风浪身恻恻。天意增吴涛，沧江渺何极。君舟且勿理，南首快所历。何如西楼观，蕉花红正滴。",
            "comment": ""
        },
        {
            "title": "诸公饮海棠下因赋韦陶体二首",
            "content": "雨露下泽泽，众卉含新滋。彼美海外棠，嫣然自繁枝。枝繁不忍折，与春作容姿。春容无定好，纷落青门道。故山菖蒲花，九节石上老。",
            "comment": ""
        },
        {
            "title": "咏江鳐",
            "content": "鲜鲜眼中瑶，玉柱出珍抱。吾家天万里，识君恨不早。携来定雪儿，中膏非外槁。不知何物尤，醉脸兹一扫。平生珠为邻，冰盘仗幽讨。或言比丹荔，同传韩非老。",
            "comment": ""
        },
        {
            "title": "海波",
            "content": "上妙空王殿，灵神不敢窥。乾坤捧兜率，日月绕须弥。八柱真如宰，三山自不奇。海鲸吞巨浪，只要十分诗。",
            "comment": ""
        },
        {
            "title": "李巽岩四望楼",
            "content": "青青十二楼，万瓦浮云棱。居者谁氏子，酒肉堆丘陵。一一闲峨眉，舍此不为登。清梦几时回，何曾舍虚凝。本欲了万境，竟为景所绳。我友子真子，士以古谊徵。载书来上都，结朿车不胜。插架备小築，且以觞宾朋。或人指之笑，谓此不能宏。有如短尾航，又如朿翅鹰。团疑恋壳龟，局类遭寒蝇。卑卑形覆缶，短短射依堋。行行频壁碍，倚倚难轩凭。风立苦打头，月坐伤横肱。寒足笼拥掩，炎躯甑炊蒸。俯首忽见地，闭目可数层。何当揽星辰，惟堪挂用缯。君子促改办，不尔陋可憎。我兴听是说，诸友无乃称。交从二十年，我能识其膺。彼腹椰子大，千卷贮亦曾。体作黄冠朴，言乃水云僧。岂其八尺高，而能碍晨兴。瞻想西南北，众万皆环緪。奈此归思何，犹然间骞腾。世好巍粉饰，是态恶可惩。元规尘可谢，肝胆醒春冰。但使居者乐，勿使疑者升。诸公敛戏语，俄然迭嗟矜。携酒共过之，窗虚纳清澄。员子眼力到，数来数归鹏。拟乎天上人，天门杳不应。为君出登赋，归来伴龛灯。三年京国梦，一柱立不能。我数无何乡，神尻以为乘。",
            "comment": ""
        },
        {
            "title": "述古",
            "content": "道浑语不枯，意尽文自止。思成茧抽绪，涣若风行水。恭惟古先民，吾今亦如此。谁欤章句绘，碌碌寄馀子。",
            "comment": ""
        },
        {
            "title": "遗任子渊省元六首",
            "content": "我有二三子，文字粲彪炳。一说为波臣，或传近华省。岂徒异荣寂，又堕生灭境。悬知群物摄，大类任毛颖。不如洗故习，长笑天地永。",
            "comment": ""
        },
        {
            "title": "管宁",
            "content": "幼安湖海士，气香秋空云。远目隘九州，谁识中领军。真命寒柏独，逸气崇兰熏。超遥首阳山，夫子犹二君。",
            "comment": ""
        },
        {
            "title": "诸公饮海棠下因赋韦陶体二首",
            "content": "相与饮花下，饮极人自歌。有酒不共尽，奈此春光何。翻愁白日短，勿厌红树多。树多尚云可，红落无停柯。万象悬悲端，归卧山之阿。",
            "comment": ""
        },
        {
            "title": "遗任子渊省元六首",
            "content": "山花乱纷葩，崇兰度轻馥。谓言抱正身，何以堪众目。离披委丛萃，万物困幽独。美人寻当来，纫之佩空谷。",
            "comment": ""
        },
        {
            "title": "哭友人故校书王君夷仲",
            "content": "天台插天天一色，先生乃在山之侧。拥书万卷日逍遥，户外绝无尘土客。自跡诗书分战场，垂垂六甲皆科郎。治言说尽万物理，亦有苦语原天荒。保宁之军愤苛取，大夫回回军吏苦。公来约束仗忠信，健儿三千胆如鼠。倦游俯仰栖瀛洲，吏非散仙矧肯留。金门间作林下语。对之使我销百忧。人皆病心公病膝，归卧轻舟江月夕。君不见书剑只今谁访君，灵鹫萧萧墓三尺。",
            "comment": ""
        },
        {
            "title": "梦邴徵君",
            "content": "我梦穷跻攀，滑滑泥掩胯。我自摩天岭，而转风木榭。有客冠甚峨，见之惊已乍。邴姓原其名，风流蔑曹谢。宾我复坐我，丰草殊可藉。英言有深吐，微论亦高驾。与原阔千祀，待我仍管华。斯人竟天游，神尻不暂卸。愿言赴汗漫，同予观物化。",
            "comment": ""
        },
        {
            "title": "送李省元周辅",
            "content": "舟亦不肯驻，人亦不肯息。君有浩荡志，我带憔悴色。欣然别我去，吾宁旅终极。念昔始知子，气度流辈百。元祐明公孙，对面想宿昔。冯翁口吃吃，遇子亦宾客。悼徃怀今兹，俯见江汉窄。一官家万里，怅恍冻饥逼。",
            "comment": ""
        },
        {
            "title": "贺雨",
            "content": "岁若大旱作霖雨，祷而雨兮旱不苦。诚之一字与天参，往古圣贤珍此语。岁星在蜀二十年，触处丰登多黍稌。世不少惜蹂践之，枉使宝稼叶如土。况复纵恣相凭凌，气焰熏天遽如许。三纲五常沦且斁，以故伤和逢瘅怒。旱魃为灾炽袢暑，扑鹿阳乌乘九数。火云釜甑蒸肉山，不奈炎官云我所。公方忧民心瘉瘉，扫除热瘴还清楚。却忆曾侍玉帝旁，授以金科行按部。办狱更过颜鲁公，一路传呼御史雨。不闻匹妇且衔冤，西蜀向安谁敢侮。和以致祥应止止，喜见太平旧官府。萧时若是号休徵。甘泽沾霈来以叙。石燕漫飞商羊舞，穴处那能问狐鼠。巫觋罢散鼓笛闲，龙德欲归江海去。为言西成祀田祖，饱食不骄民乐聚。昔何戚嗟今怡悦，力回造化公为主。濯濯厥灵玉不焚，伊格皇天归宰辅。焰焰无若雨反风，燮理阴阳且封鲁。御灾捍患世亦希，可但明时繼前古。愿言霖雨思贤佐，镌入坚珉作诗谱。",
            "comment": ""
        }
    ]
}