{
    "dynasty": "宋",
    "author": "周承勋",
    "poems": [
        {
            "title": "宿玉龙宫",
            "content": "夜爇松脂火，朝焚柏子香。举家来万寿，佳节遇重阳。雨止云穿日，风高天欲霜。吾庐篱下菊，应怪未还乡。",
            "comment": ""
        },
        {
            "title": "吴下同年会诗",
            "content": "青云紫陌不相违，四海如公省见稀。身在外台严刺举，诗来属邑慰瞻依。珠园授笔驱春雨，泽国扬帆送夕晖。留落而今待公道，敢言一斥羡群飞。",
            "comment": ""
        },
        {
            "title": "系冠船篷自戏",
            "content": "竹皮狗尾粗斓斑，神虎门前兴已阑。每恨误身诚可溺，殆将苴履不须弹。数茎渐觉胜簪怯，一免当知复冠难。柱后惠文非所志，宁从子夏学酸寒。",
            "comment": ""
        },
        {
            "title": "杜宇",
            "content": "四海常为客，三春却倦游。能飞归不得，虽去有何求。故国千年恨，行人万里愁。年来风过耳，无泪与君流。",
            "comment": ""
        },
        {
            "title": "题度门院",
            "content": "才入度门寺，先观觉范诗。昔人吟不尽，今日到方知。地僻寒来早，高山月上迟。池边老修竹，曾映董生帏。",
            "comment": ""
        },
        {
            "title": "端午",
            "content": "谁家解崇吐千瓶，丹墨交辉走百灵。尽使跬蛇归药笼，又缠萧艾作人形。安得彩丝十万丈，东南西北系飘零。",
            "comment": ""
        },
        {
            "title": "题县圃蕴辉亭",
            "content": "瓦砾频年积，鉏耰十辈功。旋移低地碧，颇杂亚枝红。对酒逢寒食，凭栏接暖风。墙悭天自阔，堪送北飞鸿。",
            "comment": ""
        },
        {
            "title": "食河豚",
            "content": "君不见楚王渡江萍如日，剖而食之甜似蜜。河魨本自食杨花，花结浮萍萍结实。又不见越王食鱠遗其馀。中流化作王馀鱼。河魨本是当年物，尚带西子胸前酥。春江摇摇波面暖，蒌蒿蒙茸芦笋短。嫩肥初破鳖裙重，腻白细挑羊脑满。嗟予二年留江城，嗜此不去迟吾行。鲈鲜便觉官可叶，雁美却得人呼卿。邻翁劝我知机早，有毒伤人如鸩鸟。世闲万事是机穽，此外伤人亦非少。我生有命悬乎天，饱死终胜饥垂涎。君看子美牛炙死，若死严武尤可怜。",
            "comment": ""
        }
    ]
}