{
    "dynasty": "宋",
    "author": "释行海",
    "poems": [
        {
            "title": "送侄孙周上人归剡余亦入吴门",
            "content": "片帆明日下长洲，今日分携浙水头。回首故乡犹更远，雁来红叶夕阳秋。",
            "comment": ""
        },
        {
            "title": "偶作",
            "content": "乾坤独往欲逢谁，只有文王识钓丝。豪杰尽生龙斗日，太平须见凤来诗。风前莫听凉州曲，月下长歌白苎辞。自笑不如南海燕，年年秋社是归期。",
            "comment": ""
        },
        {
            "title": "远山平野",
            "content": "云山影影接暗沙，频见回鵰打暮鸦。曾是吴王弦管地，春风吹草不吹花",
            "comment": ""
        },
        {
            "title": "钱府园池",
            "content": "玉蕊金花水面浮，翠禽闲暇鹭鸶愁。夕阳睡起凉亭上，坐看鱼儿作队游。",
            "comment": ""
        },
        {
            "title": "湖上",
            "content": "雨后湖光照绿苹，岸行舟载苦吟身。恨无杯酒浇胸次，折得梅花插帽轮。流水六桥人自老，暖烟十里柳重新。飞来白鹭如相识，共乐羲皇世上春。",
            "comment": ""
        },
        {
            "title": "送人之姑苏",
            "content": "片帆归去百花洲，今日因君忆旧游。泽国风烟多好景，洞庭林壑最宜秋。垂虹未霁难收景，顽石如今不点头。记得一番吟最苦，翻然惆怅为吴钩。",
            "comment": ""
        },
        {
            "title": "赠竹卿",
            "content": "一击虚空成粉碎，渭川千亩亦徒劳。不沾一点湘妃泪，自是无心节更高。",
            "comment": ""
        },
        {
            "title": "癸酉春侨居无为寺归云阁以十五游方今五十为",
            "content": "十五游方今五十，羞将白发对春风。故园泉石情长在，近日江湖趣不同。莺友怕寒抛柳巷，蜂臣探暖到花丛。芳菲时节偏多感，无奈归心逐塞鸿。",
            "comment": "【注释】【原题】：癸酉春侨居无为寺归云阁以十五游方今五十为题信笔十首终在五首"
        },
        {
            "title": "送选上人",
            "content": "江天雁过客心遥，一舸凉风八月潮。七十二湖烟雨岸，蓼花枫叶正萧萧。",
            "comment": ""
        },
        {
            "title": "梅",
            "content": "竹友当年已化龙，松朋久亦受秦封。此花有味调无鼎，且吐芳心过一冬。",
            "comment": ""
        },
        {
            "title": "送宁雪矶归剡",
            "content": "无缘同上浙东船，亲老家贫每自怜。踪迹久留千里外，情怀不比十年前。客游何处无芳草，人别他乡有杜鹃。别后欲知乡里事，烦君千万寄鱼笺。",
            "comment": ""
        },
        {
            "title": "梅",
            "content": "暖力回春万木衰，苦心唯有自心知。水村山磵无人处，月下风前独立时。",
            "comment": ""
        },
        {
            "title": "读金{左金右卑}集",
            "content": "白水青山总上心，可怜月色夜沉沉。平生到处无人到，说向人知路转深。",
            "comment": ""
        },
        {
            "title": "送秋谷兰上人",
            "content": "春来我亦梦家林，万水千山不可寻。白雪易侵游于鬓，黄金难买故人心。夜船摇月平河稳，晓岭登云古树深。湖上又期寒食后，倚栏同对落花吟。",
            "comment": ""
        },
        {
            "title": "送客有感",
            "content": "几年不上越王台，独立津亭送客回。风卷潮声归海去，云排雨势隔江来。山藏南渡诸陵树，沙涨西兴一岸苔。秋后风光图画里，栏干十二忆蓬莱。",
            "comment": ""
        },
        {
            "title": "皂角林",
            "content": "皂角林边杀气新，凄凉偏感北征人。我来认作将军树，汲静当年打女真。",
            "comment": ""
        },
        {
            "title": "杨柳枝词",
            "content": "□天纤□起新愁，青眼鹅黄忆旧游。唯有长丝牵不断，洛阳城里映朱楼。",
            "comment": ""
        },
        {
            "title": "寓怀",
            "content": "此去茫茫几度秋，南来犹在古杭州。楼台雨打归魂冷，沙漠风吹杀气浮。龙管凤箫遗旧曲，吴花越草换新愁。相逢喜话中兴事，今日胡家白骨丘。",
            "comment": ""
        },
        {
            "title": "写怀",
            "content": "独立吴山望越山，海门人去几时还。故乡犹隔苍茫外，一点征愁落日间。",
            "comment": ""
        },
        {
            "title": "采药径",
            "content": "千古苍苔一径春，来寻刘阮故乡人。山中草木今为宋，亦有桃花尚说秦。",
            "comment": ""
        },
        {
            "title": "胥山",
            "content": "子胥山上噪群乌，旧日英灵在此无。臣节已亏因挞楚，兵筹虽用奈亡吴。云屯灌木疑烽戍，石列平城设阵图。只可共忧难共乐，知君唯有一陶朱。",
            "comment": ""
        },
        {
            "title": "天竺谢竹心陈通判见访",
            "content": "紫袍乌帽马蹄轻，晓浥秋山桂露清。慷慨剧谈当世事，艰难方见故人情。杏园旧宴魁麟笔，莲幕重开佐凤城。青琐玉堂殊有待，江淮何日可休兵。",
            "comment": ""
        },
        {
            "title": "赠李隐士",
            "content": "白苎为衣草结庐，相逢犹问世何如。每弹山水忘忧曲，懒上王侯自荐书。白眼鸥边窥宇宙，清罇月下宴樵渔。时情任似长亭柳，才向秋风日日疎。",
            "comment": ""
        },
        {
            "title": "寄集庆寺瑞上人",
            "content": "西游今已十余年，更涉波涛路半千。燕度玉京逢社雨，雁回金斗没晴烟。一春箫鼓多成市，五色楼台半倚天。我为思君忘不得，踏花须上北门船。",
            "comment": ""
        },
        {
            "title": "述怀",
            "content": "五月山中长对雨，一春湖上懒看花。杜鹃莫恼麻衣客，何处野泉不是家。",
            "comment": ""
        },
        {
            "title": "陪一胡府冬日山行",
            "content": "笔床药灶趁霜晴，闲向山中乐宦情。亭傍疎林看石坐，径穿幽洞绕溪行。雁来红叶我容老，御爱黄花晚节清。烟澹凤城门欲掩，夕阳归路竹兜轻。",
            "comment": ""
        },
        {
            "title": "忆西湖",
            "content": "水北云南最好春，柳桥花架污芳尘。如今老大情遍懒，分付江山与后人。",
            "comment": ""
        },
        {
            "title": "送曲江为上人归省",
            "content": "蛩吟木落帝王州，我亦凄凉感旅游。正起四方朋友念，又添一个别离愁。溪村棹急红菱雨，出市砧催白雁秋。闻道北堂相忆久，西风吹柳曲江头。",
            "comment": ""
        },
        {
            "title": "八月十三夜闻雁",
            "content": "年年风景暗相催，雁叶初红雁又来。枕上一声闻最苦，江南人望寄书回。",
            "comment": ""
        },
        {
            "title": "有怀",
            "content": "燕无消息雁都回，三叠阳关笛更哀。可惜梅花逢夜雨，一场春怨满苍苔。",
            "comment": ""
        },
        {
            "title": "临清楼",
            "content": "楼影斜侵贺鉴湖，月随天远极苍梧。青山不受秦封禅，白鸟犹惊越霸图。烟带夕阳笼野树，雨生春涨没平芜。好诗都在栏干上，最喜红尘一点无。",
            "comment": ""
        },
        {
            "title": "湖上怀同少野",
            "content": "衰柳残阳泊钓船，白鸥零落画桥边。咸平处士梅花树，不得同看又两年。",
            "comment": ""
        },
        {
            "title": "泊唐栖寺",
            "content": "飒飒寒声折苇风，唐栖岸下泊孤篷。白头不见颐山老，寂寞门前枫叶红。",
            "comment": ""
        },
        {
            "title": "北山作",
            "content": "客思年年云水长，寒花春草总堪伤。如今自爱山林好，却听猿啼不断肠。",
            "comment": ""
        },
        {
            "title": "题所见",
            "content": "草埋苔染石麒麟，曾是何年富贵人。雨打梨花寒食近，王孙骑马自游春。",
            "comment": ""
        },
        {
            "title": "送穆上人归凤山兼简仲深",
            "content": "客亭杨柳思悠悠，隔岸青山是越州。风急片帆飞鸟外，一江烟雨结春愁。",
            "comment": ""
        },
        {
            "title": "题山水图",
            "content": "烟动芦根出，天高雁点微。溪林茅屋晚，遥认钓船归。",
            "comment": ""
        },
        {
            "title": "客永定寺怀天竺",
            "content": "寂寞潮声入寺门，浦风吹落树头云。几番忆著芗林石，昨夜孤猿梦里闻。",
            "comment": ""
        },
        {
            "title": "吴中作",
            "content": "吴王废苑又逢秋，门外沧江日夜流。有泪不同儿女态，此心多为圣贤愁。蓼开南浦雁离塞，月上前峰客倚楼。金户玉堂无梦到，云山亦足比封侯。",
            "comment": ""
        },
        {
            "title": "竹",
            "content": "两竿烟篠翠涓涓，数里清阴带渭川。自抱岁寒君子节，凤凰不到已多年。",
            "comment": ""
        },
        {
            "title": "初夏客怀",
            "content": "绿树成阴四月天，紫桐花放石池边。风光暗换人双鬓，一别江南二十年。",
            "comment": ""
        },
        {
            "title": "晚兴",
            "content": "绕岸烟林半有无，夕阳人散钓船孤。小桥独倚红阑上，不觉闲身在画图。",
            "comment": ""
        },
        {
            "title": "春意",
            "content": "生来不识旧京春，望断春风满眼尘。二月西湖好花柳，相逢都是太平人。",
            "comment": ""
        },
        {
            "title": "雨后",
            "content": "雨过山林近暮钟，片怀寂寂对孤松。夜深笛怨梅花落，月照人间睡正浓。",
            "comment": ""
        },
        {
            "title": "诸友夜话",
            "content": "爱战将军未白头，寸心犹自不忘忧。华夷百岁兴亡事，一夜同君说蔡州。",
            "comment": ""
        },
        {
            "title": "题灵溪兰若壁",
            "content": "又逢春色在君家，碧草笼烟带浅沙。燕子不皈人欲去，小窗寂寞海棠花。",
            "comment": ""
        },
        {
            "title": "怀同小野",
            "content": "秋雨秋风落叶频，江湖谁念寂寥身。雁行自向东南去，太白山中有故人。",
            "comment": ""
        },
        {
            "title": "梅",
            "content": "二分明月是扬州，况有春风在树头。莫怪当年何水部，岁寒心事向谁愁。",
            "comment": ""
        },
        {
            "title": "荷花",
            "content": "圆绿风翻翡翠云，娇红露淡石榴裙。采莲声隔花深处，应有鸳鸯梦里闻。",
            "comment": ""
        },
        {
            "title": "梅",
            "content": "难将羯鼓唤春回，一种风光傍雪开。婀娜水仙难作弟，山礬犹自欠清才。",
            "comment": ""
        },
        {
            "title": "仲春夜客航值雪",
            "content": "夜航忧雪到桑麻，冬暖春寒感物毕。中有五陵年少客，只怜桃杏冻无花。",
            "comment": ""
        },
        {
            "title": "闲倚",
            "content": "闲倚江楼听角声，春风两岸野花明。渔人占得烟波阔，日日扁舟自太平。",
            "comment": ""
        },
        {
            "title": "后园四花",
            "content": "绿苞初结牡丹丛，千叶夭桃烂熳红。唯有海棠芳意懒，柳花无力受春风。",
            "comment": ""
        },
        {
            "title": "永定寺客窗",
            "content": "千古门前水自流，小春天气夺清秋。寂寥方丈黄昏月，照见梨花一树愁。",
            "comment": ""
        },
        {
            "title": "社日闻笛",
            "content": "江南已有杏花开，社日都无燕子来。人在白云流水外，一声折柳十分哀。",
            "comment": ""
        },
        {
            "title": "湖上",
            "content": "数点红春在杏梢，舞衣歌管醉兰桡。水边折得新花朵，蝴蝶相随过彩桥。",
            "comment": ""
        },
        {
            "title": "春日写怀",
            "content": "三十余年吴楚客，如今方觉负初心。凌霄神骏怀支遁，高屐貂裘怪惠琳。洛浦春光花满树，渭川风景竹成林。归来不用鸣长铗，时复一吟梁甫吟。",
            "comment": ""
        },
        {
            "title": "丁卯秋八月奉檄住嘉兴先福寺",
            "content": "无端檄下白云中，水国迢迢宋梵宫。草入空斋随意绿，花开野地向人红。夕阳每感皈巢鸟，秋色偏怜出塞鸿。一个闲身闲不彻，风霜添得鬓成翁。",
            "comment": ""
        },
        {
            "title": "赋秋蓬",
            "content": "芦茎密织水烟笼，恰与湘渔屋檨同。昨夜苹香熏梦醒，又添荷叶盖西风。",
            "comment": ""
        },
        {
            "title": "天竺有怀",
            "content": "白日闭门亦懒开，门前日日起尘埃。人无旧分言难托，道有同心信不来。黄菊一篱秋冷淡，碧云千里暮徘徊。去年忆得寒江畔，君上孤舟我独回。",
            "comment": ""
        },
        {
            "title": "次徐相公韵十首·出塞",
            "content": "红罗抹额坐红鞍，阵逐黄旗拨发官。秋戍卢龙番鼓哑，夜屯白马虏星寒。铁球步帐三军合，火箭烧营万骨乾。兵器徒知是凶器，止戈为武帝心宽。",
            "comment": ""
        },
        {
            "title": "前之十首次诗",
            "content": "十五游方今五十，翻思四十九年非。守株林下头添雪，掩卷灯前泪滴衣。过隙寸阴真可惜，流芳百世不笤归。沐兰几度弹乌帽，又欲冲天放鹤飞。",
            "comment": ""
        },
        {
            "title": "自永和溪上泛舟至余不",
            "content": "来往篙师夜唱歌，动人离思恼人多。就船欲作东皈梦，无奈溪山月色何。",
            "comment": ""
        },
        {
            "title": "偶作",
            "content": "楚甸荒荒杂戍尘，行藏日日倚楼频。风烟易老东西客，泉石偏疎富贵人。喜有白鸥知静思，恨无黄鹄载闲身。岳僧近报匡庐事，瀑布房边药蕊新。",
            "comment": ""
        },
        {
            "title": "风浪阻行再获聚首故作是诗",
            "content": "鱼龙吹浪阻行舟，又得相寻暂聚头。不是于君多惜别，自缘今日少交游。斜风细雨吴天远，芳草垂杨越路愁。昨夜不知人未去，误教魂梦过南州。",
            "comment": ""
        },
        {
            "title": "送清上人归苕溪",
            "content": "寻常送客尚多愁，况是天涯寂寞秋。晓别蛩声黄叶寺，夜分渔火白苹洲。病余骨肉添新林，归后风烟忆旧游。何处何时又相见，青山长在水长流。",
            "comment": ""
        },
        {
            "title": "送希晋还云间",
            "content": "暮蝉黄叶遍长安，澹泊交情别亦难。客路何时又相见，菊花今日更同看。一帆风露官河晓，十月蒹葭雁碛寒。别后相思那可免，水云西望白漫漫。",
            "comment": ""
        },
        {
            "title": "自永和溪上泛舟至余不",
            "content": "看看又年别年华，多在征途少在家。一种客怀清更苦，水村山磵见梅花。",
            "comment": ""
        },
        {
            "title": "送侄孙周上人归剡余亦入吴门",
            "content": "年老心孤怕别离，天涯唯有影相随。子今皈去重来日，须及梅花未放时。",
            "comment": ""
        },
        {
            "title": "客中",
            "content": "白云流水自东西，漠漠杨花客思迷。杜宇亦来归未得，一春一向此山啼。",
            "comment": ""
        },
        {
            "title": "夜坐",
            "content": "雨雪萧萧在异乡，冷看孤影百愁生。江南江北春风好，坐对寒灯到五更。",
            "comment": ""
        },
        {
            "title": "山窗即景",
            "content": "阴阴苔坎乱鸣蛙，光射林霏落月斜。池面绿舖蕉叶影，露阶红遍凤儿花。",
            "comment": ""
        },
        {
            "title": "梅边",
            "content": "寂寂春心在树头，冷香疎影更清幽。野篱山畔无人见，月下风前一段愁。",
            "comment": ""
        },
        {
            "title": "溪上",
            "content": "小艇悠悠载夕晖，岸花红白鹭鸶飞。十年不见溪头石，今日重重里绿衣。",
            "comment": ""
        },
        {
            "title": "悼允上人",
            "content": "白云寺里同听讲，卜得山斋竹树幽。君已不来梅自发，世皆如梦水长流，寒灯苦志归黄土，俗客轻人将白头。万惜少年多是死，静思吾道转堪愁。",
            "comment": ""
        },
        {
            "title": "蟋蟀",
            "content": "少年不解客中愁，砌下寻来斗过秋。今夜雨窗听不得，声声浑欲白人头。",
            "comment": ""
        },
        {
            "title": "对月",
            "content": "海兔上天星斗稀，满身清影立多时。望中欲倩姮娥手，掷下秋香一两枝。",
            "comment": ""
        },
        {
            "title": "归剡五首",
            "content": "三十将成道未成，菱花频照意频惊。百年得趣非容易，万事无心是太平。白雪阳春谁欲听，青鞋布袜世相轻。天台庐岳难忘处，泉石皆知旧姓名。",
            "comment": ""
        },
        {
            "title": "元日",
            "content": "北山猿鹤久为邻，闲里生涯梦里人。旅思经时偏感旧，物华今日又从新。棹歌堤上水烟晚，笛奏江南梅柳春。五道寂寥先辈尽，自惭无补面生尘。",
            "comment": ""
        },
        {
            "title": "杜宇",
            "content": "蜀水蜀山归路迷，烟林春晚草萋萋。野花如血无人管，空向长安枝上啼。",
            "comment": ""
        },
        {
            "title": "西湖早春",
            "content": "多时不向柳边来，每个幽亭坐一回。春哢未容莺燕闹，芳心犹待杏桃开。飘摇水面渔舟稳，宛转风前玉笛哀。太乙清都五云表，冷香空锁御园梅。",
            "comment": ""
        },
        {
            "title": "湖上感春",
            "content": "西湖二月好笙歌，游女游郎半插花。忽对春风怀故国，不知新燕入谁家。",
            "comment": ""
        },
        {
            "title": "怀方山人",
            "content": "养花天气雨蒙蒙，意欲相寻去未通。自少江湖同苦乐，如今灯火各西东。百年总是难忘日，一信无由托便风。曾共月明岩上坐，思君还在月明中。",
            "comment": ""
        },
        {
            "title": "丙辰二月二日喜晴",
            "content": "春来处处有花看，一种芳心欲吐难。陌上鹅黄初染柳，不禁烟雨袅轻寒。",
            "comment": ""
        },
        {
            "title": "前之十首次诗",
            "content": "十五游方今五十，骎骎白尽少年头。看来造物真儿戏，忆著平生冷汗流。宇宙何须三兔窟，山川总是一菟裘。眼前不见江湖处，终是相忘欠白鸥。",
            "comment": ""
        },
        {
            "title": "送春谣",
            "content": "今日莺莺燕燕愁，春风忽白少年头。拍残十八胡笳拍，数片娇红逐水流。",
            "comment": ""
        },
        {
            "title": "送以道上人住常州王潜泉别业",
            "content": "茫茫野水接秋天，载去苹花月一船。世上岂无闲宇宙，吴中别有好林泉。田丰绿荠桃晨雨，爨老红萝闭夕烟。早晚亦归王戴邑，溪房相对鹭鸶眠。",
            "comment": ""
        },
        {
            "title": "送石居上人归别业",
            "content": "不忍送君杨柳津，隔江相忆始相亲。未能款曲论心事，翻似寻常识面人。一枕落花终夜雨，十扩芳草故乡春。栽松若有青山剩，借结茅庐作近邻。",
            "comment": ""
        },
        {
            "title": "初夏客怀",
            "content": "塞雁南来已北归，乡心空逐暮云飞。楝花落尽寒犹在，月下金波点客衣。",
            "comment": ""
        },
        {
            "title": "送侄孙周上人归剡余亦入吴门",
            "content": "两年相伴白云间，一棹秋风又独还。目断江南无过雁，小楼寂寞对青山。",
            "comment": ""
        },
        {
            "title": "北桥夜泊",
            "content": "夜泊北桥杨柳汀，卷蓑为枕梦魂清。觉来乱滴孤蓬雨，认作梧桐叶上声。",
            "comment": ""
        },
        {
            "title": "送用上人",
            "content": "归去人应问上都，飞蝗飞不到西湖。襄阳应有班师日，□□风传幕有乌。",
            "comment": ""
        },
        {
            "title": "送无作上人之四明",
            "content": "天地萧萧万木乾，独摇金锡下长安。从来作客今如此。始欲留君亦自难。帆带北风潮信急，雪迷南国雁声寒。分明一片相思意，湖上青山谁共看。",
            "comment": ""
        },
        {
            "title": "送穆上人归凤山兼简仲深",
            "content": "南国风烟暗客尘，凤凰山上百花春。烦君话我相思苦，十载西湖欠一人。",
            "comment": ""
        },
        {
            "title": "归剡五首",
            "content": "天地宽闲鼓角疎，江南烟景忆当初。乍归故里仍如客，偏爱沧洲不为鱼。草木有心知雨露，楼台回首作丘墟。夕阳咏罢餐秋菊，又放青山入弊庐。",
            "comment": ""
        },
        {
            "title": "送灵江住金华讲院",
            "content": "功成身退只留侯，多少英雄隐白头。为报襄阳今日事，未应先向赤松游。",
            "comment": ""
        },
        {
            "title": "次徐相公韵十首·老将",
            "content": "战曾无甲马无鞍，谏猎书生贱武官。每忆云中擒虏健，几番雪里枕戈寒。箙留响箭机心在，袍损团花血点乾。间拍旧弓怜臂力，更怜西北战场宽。",
            "comment": ""
        },
        {
            "title": "次徐相公韵十首·魏胜",
            "content": "第一山东逐虏鞍，平淮命作守淮官。英雄内比黄金贵，死斗牙穿毒箭寒。雨洒红刀胡血滴，风披斑甲虎皮乾。功高孤竹今如此，旧恨茫茫沧海宽。",
            "comment": ""
        },
        {
            "title": "读朋友旧书",
            "content": "故人南北路漫漫，旧信重将子细看。字字总添离别恨，暮天风急雁声寒。",
            "comment": ""
        },
        {
            "title": "留别陈藏一",
            "content": "君住江西我浙东，偶然相识在吴中。知名彼此非今日，爱客情怀有古风。历数山川游已遍，苦吟风月趣还同。不须惜我匆匆别，约在天街看菊丛。",
            "comment": ""
        },
        {
            "title": "寄隆虚岩行人",
            "content": "藤花小朵插军持，香篆轻烟袅袅移。山鸟不啼禅定处，池鱼偏集诵经时。风声入户松千树，月影临窗竹一枝。旧日寒山行道外，崖间叶上亦题诗。",
            "comment": ""
        },
        {
            "title": "临川道中",
            "content": "溪林烟霭杂斜阳，仿佛遥岸是故乡。客里忽惊时节过，酒旗山店菊花黄。",
            "comment": ""
        },
        {
            "title": "碁",
            "content": "一著临期下手难，但寻活路向前行。从教对面成千里，黑白分明不用争。",
            "comment": ""
        },
        {
            "title": "送先上人归越",
            "content": "蟋蟀声中念故乡，片帆风正渡钱塘。烟横浦口鱼讴晚，月涌潮头蜃气凉。一脉菲泉清夏后，千年酒瓮醉秦皇。青鞋布袜秋归早，犹有荷花镜里香。",
            "comment": ""
        },
        {
            "title": "鹿台止作二首",
            "content": "林下寥寥宇宙宽，孤怀懒与世相干。穷通有限随时好，仁义相拘作事难。故国不知春后信，他山频在梦中看。棠梨花发幽窗下，游蝶不来风雨寒。",
            "comment": ""
        },
        {
            "title": "送清上人归暨阳",
            "content": "中分吴越大江流，君自东归我尚留。烟锁白杨渔浦晚，风鸣黄叶凤城秋。穷途散尽三千客，故国难忘十二楼。依旧团圆今夜月，照吟不照别离愁。",
            "comment": ""
        },
        {
            "title": "送人之姑苏",
            "content": "枫落吴江归兴浓，不知何日定相逢。山中独对三生石，城外谁听半夜钟。金井露凉鸣蟋蟀，石池霜早歇芙蓉。新诗别后须相寄，只在云深第一峰。",
            "comment": ""
        },
        {
            "title": "送子谦皈松江",
            "content": "秋风社燕忽辞梁，志士鹰扬在四方。一曝十寒吾已老，寸阴尺璧子须忙。松于雪里方知操，梅到春前便有香。此去莫忘灯下约，蠹书重整此山房。",
            "comment": ""
        },
        {
            "title": "送云南上人",
            "content": "雁云蛩雨异乡秋，闻道君家水石幽。时节飘零皈去好，路歧南北使人愁。",
            "comment": ""
        },
        {
            "title": "寄象岑上人",
            "content": "宴坐凌霄峰顶寺，时时音信得相闻。十年寥落长为客，四海交游少似君。杨柳重青相送处，鹭鸶洁白自成群。寒思会面知何日，百里溪山隔暮云。",
            "comment": ""
        },
        {
            "title": "登姑苏台",
            "content": "姑苏台上鹿麇来，流水千年去不回。野草青青都是恨，春风不放百花开。",
            "comment": ""
        },
        {
            "title": "言诗",
            "content": "句织天机字字难，冥搜长在寂寥间。每惊白雪阳春变，未放光风霁月闲。子美到今谁是史，仲尼亡后不曾删。衰吾欲话平生志，安得重逢饭颗山。",
            "comment": ""
        },
        {
            "title": "送灵江住金华讲院",
            "content": "七里滩头问去律，崭岩渔石藓花春。自从一别刘文叔，直到如今少故人。",
            "comment": ""
        },
        {
            "title": "寄一贯通",
            "content": "别君容易见君难，三载无书去问安。身在异乡春又老，梦回孤馆雨生寒。江山有待人皆往，桃李无言客自看。东望沃洲何处是，暮云重叠锁峰峦。",
            "comment": ""
        },
        {
            "title": "十月吴中感怀",
            "content": "耳热酣歌向朔风，山河泽国旧吴宫。人生莫羡仓中鼠，世事须知塞上翁。大雪风光寒草绿，小春天气野花红。高堂白首无来信，一点乡心逐塞鸿。",
            "comment": ""
        },
        {
            "title": "鹭",
            "content": "来往长江点翠屏，江风袅袅顶丝轻。有时拳足芦花畔，鱼在芦花影里行。",
            "comment": ""
        },
        {
            "title": "自永和溪上泛舟至余不",
            "content": "水天空阔正斜阳，何处山川是故乡。望断吴云心更远，寒鸦成阵雁成行。",
            "comment": ""
        },
        {
            "title": "送隆上人游淮南",
            "content": "欲向淮南作胜游，如何却在雁来秋。战曾采石连青海，恨不回龙到白沟。山立金焦双砥柱，地分吴楚一江流。凭君莫上新亭望，北面风烟只旧愁。",
            "comment": ""
        },
        {
            "title": "写怀",
            "content": "话别苏堤第一桥，白头孤客怅难消。山中蹈华皈来晚，只有青灯作寂寥。",
            "comment": ""
        },
        {
            "title": "闲居",
            "content": "荡荡空山草木青，枝禽飞下菜池冰。夜深月照茅檐静，翠石幽泉落几层。",
            "comment": ""
        },
        {
            "title": "梅",
            "content": "上外无花耐岁寒，花魁今古品题难。清香合让梅为最，阳艳丛中许牡丹。",
            "comment": ""
        },
        {
            "title": "夜坐",
            "content": "永夜青灯照独吟，萧萧风雨遍山林。十年如此倦游客，只恐梅花识此心。",
            "comment": ""
        },
        {
            "title": "江上",
            "content": "江雨随风打客身，咚咚津鼓祭潮神。帆来帆去朝还暮，老尽东西南北人。",
            "comment": ""
        },
        {
            "title": "与中上人至云间话别",
            "content": "寒云漠漠浦悠悠，短棹同登八月秋。一寸不磨心似铁，四方无定迹如鸥。江乡雁过蒹葭冷，雨馆人分蟠蟀愁。相见有期还惜别，百年能得几交游。",
            "comment": ""
        },
        {
            "title": "客中得云浦书以舟见招",
            "content": "字草情真读未休，夕阳河上便登舟。望中不见书来日，一点征鸿一点愁。",
            "comment": ""
        },
        {
            "title": "戊辰闰正月书怀",
            "content": "一年风景两逢新，老去情怀最惜春。未有鶬鹒传好语，岂无蛱蝶报芳辰。花林淑气蒸香蔼，柳岸游丝惹麹尘。今日晴明聊引兴，倚楼翻作望乡人。",
            "comment": ""
        },
        {
            "title": "哭王秀岩",
            "content": "十年知己尽消磨，哭到秀岩愁更多。顾我此生谁缱绻，问天今日事如何。雨听蟋蟀成商调，露采芙蓉发楚歌。毕竟寸情哀不尽，但将荣辱付沧波。",
            "comment": ""
        },
        {
            "title": "翔泳堂即景",
            "content": "一池荷盖绿阴凉，数朵红蕖浥露香。最是画桥林薄外，满湖烟景淡斜阳。",
            "comment": ""
        },
        {
            "title": "前之十首次诗",
            "content": "十五游方今五十，异乡偏感故乡春。吴樯语燕频留客，楚谷蛮莺苦唤人。柳瘿冷悬芳信雨，花须暖污阿香尘。如今又在长安别，夜夜天边望北辰。",
            "comment": ""
        },
        {
            "title": "送寿芳恭三友归安吉",
            "content": "此心偏向寂寥难，学至寂寥心自安。杨柳忽惊秋色晚，芭蕉不耐雨声寒。白云深处人相别，明月圆时我独看。极目吴天征棹远，渡头斜日落枫丹。",
            "comment": ""
        },
        {
            "title": "和汤秘书见寄韵",
            "content": "书剑冲寒到日边，烟霞曾结几生缘。醉邀明月逢梅醒，啸入青山对竹眠。老晤庄周为蝶后，谁思腐草化萤前。新诗自有经纶志，乘兴莫将红叶偏。",
            "comment": ""
        },
        {
            "title": "怀希晋此山二友",
            "content": "长思石色草堂前，更有梅花曲水边。昨夜珊瑚枝上月，照人何事不团圆。",
            "comment": ""
        },
        {
            "title": "喜招樵屋远归",
            "content": "忆凤求麟最可怜，白头踯躅几山川。尘昏泗水弦歌地，灰冷咸阳竹帛烟。万里云霄曾放鹤，五湖风月满归船。乾坤自有知音在，牙也何须便绝弦。",
            "comment": ""
        },
        {
            "title": "咏所种松",
            "content": "苍髯分种出山林，却忆当年郁翠阴。自是君王来避雨，初无一点大夫心。",
            "comment": ""
        },
        {
            "title": "暮春",
            "content": "老尽春风蝶未知，绿阴深处啭黄鹂。如今不作看花念，空对垂杨惜别离。",
            "comment": ""
        },
        {
            "title": "宿高岸庵",
            "content": "溪房长对竹林清，日日思归计未成。千里暮云愁作客，一灯寒雨话浮生。白鸥沙上东西梦，黄叶阶前聚散情。清晓又移烟艇去，峨嵋山下钓台平。",
            "comment": ""
        },
        {
            "title": "早春后园即事",
            "content": "紫芽红甲爆春枝，幽步寻芳款款移。蜂未出房寒尚在，梅花开遍不曾知。",
            "comment": ""
        },
        {
            "title": "闲居",
            "content": "屋头烟树绿婆娑，最爱樵邻夜唱歌。独坐小窗山寂寂，不知门外月明多。",
            "comment": ""
        },
        {
            "title": "逢舍弟",
            "content": "兄弟相逢在浙西，问家言客思依依。已难与汝凄凉别，终不教吾独自归。流落异乡成老貌，别来无处寄寒衣。死生今日心方稳，消息相传总是非。",
            "comment": ""
        },
        {
            "title": "野兴",
            "content": "鸥入篱门沙岸高，秋来新壁换芦条。半池烟荇浮黄萼，一架寒藤挂绿瓢。",
            "comment": ""
        },
        {
            "title": "田翁",
            "content": "春晴野花喜桑麻，恣纵儿孙斗万花。头白县门犹未识，但闻人说有官家。",
            "comment": ""
        },
        {
            "title": "桂岩为学上人赋",
            "content": "蟾枝花放月香浮，石里幽人住最幽。昨夜满林风露冷，广寒宫殿一般秋。",
            "comment": ""
        },
        {
            "title": "小池",
            "content": "白绵飞尽绿丝深，无数鱼儿聚藻阴。日夜潺湲声不断，分明一片伯牙心。",
            "comment": ""
        },
        {
            "title": "离剡",
            "content": "满目溪山欠故人，在家翻忆异乡春。明朝又向长安路，愁对莺花忆老亲。",
            "comment": ""
        },
        {
            "title": "酬弘道夫",
            "content": "人隔三州只自知，月明千里是相思。湖山秋后分题处，朋友丛中忆欠谁。百岁自完休献玉，万般如戏莫悲丝。余生定有重逢日，云水茫茫未可期。",
            "comment": ""
        },
        {
            "title": "草庐为张茂才赋",
            "content": "风流全是汉衣簪，白首已成梁甫吟。浮世浑无容易事，先生长有太平心。樽前暮雨苔花老，枕上晴烟稻叶深。最是懒迎金马客，不曾弹铗向知音。",
            "comment": ""
        },
        {
            "title": "有所思",
            "content": "又见春风草色肥，凤楼尘锁燕飞飞。洛阳近日无花柳，犹恨多年不得归。",
            "comment": ""
        },
        {
            "title": "湖上怀周汶阳",
            "content": "看了梅花看柳涤，可怜斜日照蓬蒿。踏歌社里人无数，谁伴春风醉碧桃。",
            "comment": ""
        },
        {
            "title": "庚午春作",
            "content": "槜李当年是越乡，客情何事忽清凉。霜催燕子归南国，露逼虫声上北堂。野外几重秋水白，天涯一片暮云黄。年年有雁书难寄，无梦到家空夜长。",
            "comment": ""
        },
        {
            "title": "闲居",
            "content": "山礬香气近幽荪，静听幽禽弄夕阳。满地落花春已阑，深林只有蕙兰香。",
            "comment": ""
        },
        {
            "title": "丙辰二月二日喜晴",
            "content": "残梅一片过晴檐，忽感春风三十三。旧雁自归江北去，莺花只是恋江南。",
            "comment": ""
        },
        {
            "title": "辛亥春别湖上诸友",
            "content": "江南花信厌春寒，乡路迢迢去亦难。不解趋时人笑拙，每怀归计自求安。明朝芳草空相忆，何处青山复共看。二十八年清苦志，独歌白雪对幽兰。",
            "comment": ""
        },
        {
            "title": "渔翁",
            "content": "历尽江湖白尽头，生涯惟有一扁舟。醉来吹笛空沙上，鱼自相忘水自流。",
            "comment": ""
        },
        {
            "title": "湖上",
            "content": "凤城楼阁蔼春风，湖水绿平桥影红。蛱蝶倚花香梦暖，管弦声断夕阳中。",
            "comment": ""
        },
        {
            "title": "喜方溪复归白云",
            "content": "十载青灯自苦辛，懒将白眼顾浮尘。凤声偏近瑶台月，草色难连玉树春。云有去来非本意，世无荣辱是何人。几番分坐梅边石，却话桃源只避秦。",
            "comment": ""
        },
        {
            "title": "丁朱",
            "content": "独住云边旧草堂，恨无微力答吾皇。又惊烽火交丁未，暗惜山河到靖康。塞马病衔秋草白，乡兵泣对野花黄。年来喜报残金灭，歌舜歌尧入乐章。",
            "comment": ""
        },
        {
            "title": "赠叶苔矶",
            "content": "养竹栽花住玉京，已将功业付闲情。太平世上无豪杰，大雅场中有老成。白日长思泉石趣，青楼空沸管弦声。冷观人事如碁局，谁肯忘机过一生。",
            "comment": ""
        },
        {
            "title": "明晖阁",
            "content": "霁色空明宇宙宽，江南佳趣在栏干。云蒸列岸青山晓，露湿眠沙白鸟寒。极浦风帆侵树杪，夕阳烟景聚檐端。目前有句吟难尽，几度登临月下看。",
            "comment": ""
        },
        {
            "title": "周浦道中",
            "content": "浅芦深苇雨丛丛，一浦潮来一浦风。船傍水篱门外过，数声白犬吠鱼翁。",
            "comment": ""
        },
        {
            "title": "行京",
            "content": "锦绣杭州几万家，野人犹恋旧京华。旧京三百春风巷，一巷笙歌一巷花。",
            "comment": ""
        },
        {
            "title": "送无作上人之四明",
            "content": "老子穷通听我吟，山中惟有我同心。数茎白发惊年老，几度青灯恋夜深。冰锁蛟龙盘大泽，云遮兰蕙托幽林。道行亦自东浮海，海国清风引梵音。",
            "comment": ""
        },
        {
            "title": "怀昭樵屋并越中诸友",
            "content": "又见春风湖上花，故人南北已无多。谁能记得同游处，不奈萋萋绿草何。",
            "comment": ""
        },
        {
            "title": "时在临云寄虎溪侃直山",
            "content": "白首归看旧种公，十年相别此相逢。近疎面会因多雨，似隔天涯只一峰。数树绿烟铺薜荔，半池红露泣芙蓉。故乡迢递故人少，江北江南思万重。",
            "comment": ""
        },
        {
            "title": "送立上人离天竺讲席往依虎丘禅院",
            "content": "心对青灯作死灰，剑池山色思徘徊。顶初试笠应嫌重，教有招书己懒开。楚塞数行春雁转，吴天一片白云来。定回月在松头静，还上生公旧讲台。",
            "comment": ""
        },
        {
            "title": "偶作",
            "content": "翩翩白鹤竟难寻，每对春山忆道林。百岁岂能长称意，五湖难得尽知心。大槐国里乾坤小，杜宇乡中草木深。今古穷能皆是梦，林泉风月自闲吟。",
            "comment": ""
        },
        {
            "title": "经旧游",
            "content": "望望东西草色新，杖藜曾逐少年身。风烟半是亲题处，泉石多非旧主人。黄鸟有情频唤侣，野花无语自伤春。闲心一片闲如水，心管悠悠陌上尘。",
            "comment": ""
        },
        {
            "title": "寄耕云先辈",
            "content": "老子归耕谷口云，几年音信不相闻。青灯事业难忘处，白社萧条又忆君。万岳千岩双鬓改，三吴百越一江分。何当亦用蒲轮起，智者遗编有蠹纹。",
            "comment": ""
        },
        {
            "title": "陌上",
            "content": "别人杨柳别人花，自对春风感物华。陌上最怜芳草色，王孙多是不还家。",
            "comment": ""
        },
        {
            "title": "天竺冬夜",
            "content": "白云寂寂树苍苍，夜静泉声到石房。淡月照窗寒梦醒，枕边闻得野梅香。",
            "comment": ""
        },
        {
            "title": "自嘉兴归天竺怀同友",
            "content": "九月游吴菊盛开，洞庭不去为君回。病归故里留书在，约到明年看驾来。宾客过门题姓字，菖蒲别主染尘埃。谁知独向秋风里，静倚山窗对绿苔。",
            "comment": ""
        },
        {
            "title": "书野店壁",
            "content": "门迳斜斜草色深，伤春蝴蝶亦伤心。野花落尽无人见，空有黄鹂啭绿阴。",
            "comment": ""
        },
        {
            "title": "湖上",
            "content": "桥上红阑倚夕阳，东风吹送禁梅香。玉孙走马晴堤远，杨柳青青春草长。",
            "comment": ""
        },
        {
            "title": "癸酉春侨居无为寺归云阁以十五游方今五十为",
            "content": "十五游方今五十，几番坎止又流行。生来不作千年调，死亦何须五鼎烹。周室黍离狼虎国，尧天花蔼凤凰城。看山欲跨山中马，却怪一春无好晴。",
            "comment": "【注释】【原题】：癸酉春侨居无为寺归云阁以十五游方今五十为题信笔十首终在五首"
        },
        {
            "title": "杨柳枝词",
            "content": "渭水桥边送别时，马前折赠笛中吹。若教系得离情在，那管千丝又万丝。",
            "comment": ""
        },
        {
            "title": "闲居",
            "content": "绕岸奇峰半没烟，满窗凉影竹涓涓。双鸠并睡枯桑上，一鹭闲行白水边。",
            "comment": ""
        },
        {
            "title": "和馨果二友见寄韵",
            "content": "几度怀归浙水东，无端又下白云中。当窗石色寒留雨，出洞猿声静带风。崖底碧烟生暮景，树头红子落晴空。酷怜后夜芗林月，照我思君处不同。",
            "comment": ""
        },
        {
            "title": "癸酉春侨居无为寺归云阁以十五游方今五十为",
            "content": "十五游方今五十，磨穿铁砚又重磨。江南自寄双鱼去，桥上谁乘驷马过。春入桑麻惊老眼，冷思天地发长歌。山林亦是吾君赐，日望官军盪白河。",
            "comment": "【注释】【原题】：癸酉春侨居无为寺归云阁以十五游方今五十为题信笔十首终在五首"
        },
        {
            "title": "辛亥夏",
            "content": "五月山窗拥绿阴，瘦身闲枕断弦琴。如今不是花时节，可惜黄鹂弄好音。",
            "comment": ""
        },
        {
            "title": "送用上人",
            "content": "秋风吹客客凄凉，君欲还乡我忆乡。山好真登秦望处，石桥偏拾禹余粮。",
            "comment": ""
        },
        {
            "title": "送无作上人之四明",
            "content": "天涯彼此一闲身，同看梅花几度春。寒怕山川行色近，夜围灯火别情真。君还西上当何日，我欲东归示有因。乡社只今寥落甚，岂堪相送老成人。",
            "comment": ""
        },
        {
            "title": "哭王秀岩",
            "content": "南湖天竺旧同游，心恋青灯老未休。梅坞春风吹梦破，竹堂秋雨滴人愁。鼎分角立英雄世，虎逝龙亡寂寞秋。天地独教吾辈在，临风三些涕横流。",
            "comment": ""
        },
        {
            "title": "东掖怀天竺",
            "content": "十年心事已蹉跎，吴越兴亡付绿波。衰鬓又惊黄叶落，故乡遥认白云多。葛洪井畔三生石，处士梅边士里荷。总是平生快心处，夜长无奈月明何。",
            "comment": ""
        },
        {
            "title": "天竺谢竹心陈通判见访",
            "content": "三十余年别剡川，一瓢分饮葛洪泉。当时玄度寻支遁，今日昌黎欠大颠。游宦石头怀往事，伤心瓜步梗来船。盖应借箸趋前列，北面风寒快著鞭。",
            "comment": ""
        },
        {
            "title": "寄渊仲深",
            "content": "一树梅花独对门，雪风吹雁没寒云。梦魂昨夜东南去，行尽江山不见君。",
            "comment": ""
        },
        {
            "title": "有怀",
            "content": "小雨如烟柳杪迷，伯劳东去燕西飞。须臾又是春三月，门对碧桃人未归。",
            "comment": ""
        },
        {
            "title": "怀珦潜山",
            "content": "楚雨吴烟动客思，江梅发后失归期。传来踪迹浑无定，飘泊情怀已可知。鼓角每惊多事日，莺花空度少年时。与君如此长相别，苦乐同心更有谁。",
            "comment": ""
        },
        {
            "title": "燕",
            "content": "细雨斜风绿满郊，春风初度杏花梢。衔泥自向朱门去，不管茅檐有故巢。",
            "comment": ""
        },
        {
            "title": "清明日作",
            "content": "杨柳池边独倚阑，清明时节雨生寒。春风不是我憔悴，今岁莺花自懒看。",
            "comment": ""
        },
        {
            "title": "暮春词",
            "content": "春风荡桨落花时，江鼓冬冬舞柘枝。雨洗樱红蚕豆绿，金衣公子可怜谁。",
            "comment": ""
        },
        {
            "title": "无题",
            "content": "金谷园中草色深，水楼终日柳阴阴。风前拨尽琵琶调，谁识当年马上心。",
            "comment": ""
        },
        {
            "title": "己酉作",
            "content": "十载风烟不蹔闲，往来吴越旧江山。如今结屋云深处，不欲听人话世间。",
            "comment": ""
        },
        {
            "title": "春兴",
            "content": "花透香须宿雨乾，柳飘晴絮送春寒。最怜蝴蝶双飞舞，只作庄周一梦看。",
            "comment": ""
        },
        {
            "title": "思溪舟中",
            "content": "邻鸡三唱趣行舟，霜结银花满树头。好景留人归未得，客愁一半是吟愁。",
            "comment": ""
        },
        {
            "title": "鹿台止作二首",
            "content": "九州烟景杂尘埃，自爱吾庐住鹿台。百计不如归最好，五行只可问无灾。野园日暖花争发，贪屋春深燕自来。王戴风流千载下，水声山色更徘徊。",
            "comment": ""
        },
        {
            "title": "柳下",
            "content": "白絮随风作雪飞，青丝拂地带烟齐。湖光潋滟春光暖，上有流莺款曲啼。",
            "comment": ""
        },
        {
            "title": "渡钱塘江",
            "content": "东风晓出凤凰城，烟棹悠悠春水平。征雁北归乡有思，大江东去世无情。渡人来往青山在，霸业兴亡白鸟惊。惆怅鲸吞心未死，至今朝暮逐潮生。",
            "comment": ""
        },
        {
            "title": "次徐相公韵十首·少马",
            "content": "龙堪斗健铁为鞍，频载将军战得官。逐北蹄奔胡雪滑，嘶边鬣耸朔风寒。金镮辔上红缨乱，火印轮中白汗乾。草满沙场无暇吃，阵前缰勒不曾宽。",
            "comment": ""
        },
        {
            "title": "闲吟",
            "content": "不识朱门识五湖，客中清苦十年余。世无苟取心何愧，句自冥搜貌任癯。笋蕨春来肥雨露，林泉日用狎樵渔。云踪鹤性长如此，未必青天管得吾。",
            "comment": ""
        },
        {
            "title": "咏梅",
            "content": "跨蹇寻芳带雪晴，几番溪驿又山程。可怜岁晚心偏苦，忽见春风眼倍明。浅磵石边留野趣，矮篱竹外托幽情。繁华满地凋零尽，难写夷齐一种清。",
            "comment": ""
        },
        {
            "title": "次徐相公韵十首·刘錡",
            "content": "五色戎旌百万鞍，徒夸龙虎统兵官。嚣喧闪电蕃营乱，阵算回风虏帐寒。兵法用过黄石远，血盟沥公尽心乾。太平弟子忧成病，安得征君旧业宽。",
            "comment": ""
        },
        {
            "title": "归剡五首",
            "content": "处处溪山处趣真，不曾富贵不曾贫。梦中觅句浑如醒，秋后看花亦似春。未许黄金酬苦节，只应白鸟伴闲身。门前一径苍苔色，终岁喜无车马尘。",
            "comment": ""
        },
        {
            "title": "梅",
            "content": "拂拂霜风掠面寒，清愁犹倚玉栏干。月中香韵浑无赖，雪后晴花最好看。",
            "comment": ""
        },
        {
            "title": "桂山再归草堂",
            "content": "不听猿啼天竺树，几番春换马塍花。草堂白雪翻新句，蕙帐青毡属故家。野火暂留明月住，好山多被乱云遮。流行坎止人间事，握手相看两鬓花。",
            "comment": ""
        },
        {
            "title": "无题",
            "content": "笙歌日日醉春风，帘卷画堂花影中。不是凤凰飞不到，更无一树是梧桐。",
            "comment": ""
        },
        {
            "title": "少年子",
            "content": "马头垂柳复垂杨，日暖游丝满洛阳。贱把黄金买歌笑，不知流水去茫茫。",
            "comment": ""
        },
        {
            "title": "别白云养恬斋",
            "content": "扁舟去看沃洲梅，门锁寒云径锁苔。只待百花都谢了，清和时节我归来。",
            "comment": ""
        },
        {
            "title": "题南岩",
            "content": "昔年此地属龙门，两壁崖崖禹凿痕。泉堕半空翻作雨，天藏一窍狭于村。萝烟尚瘗仙人骨，矶月应招钓客魂。岩下住僧多白首，不闻尘世似桃源。",
            "comment": ""
        },
        {
            "title": "寄南山简行古",
            "content": "涧畔梅花似杏红，思君日日对春风。扁舟甚欲来相访，闻道身长在定中。",
            "comment": ""
        },
        {
            "title": "送懋上人",
            "content": "青山三月野花红，来伴天涯寂寞中。知子本无相别意，杜鹃昨夜恶春风。",
            "comment": ""
        },
        {
            "title": "寄阳羡山俊癯翁",
            "content": "一曲相思断玉弦，白芙蓉畔水生烟。自从上国人相别，每看中秋月不圆。蜀马嘶风惊鞑鼓，吴儿杀气暗渔船。何当跨鹤来阳羡，同访黄龙古洞天。",
            "comment": ""
        },
        {
            "title": "庚午春作",
            "content": "相逢处处说干戈，又报天骄走渡河。乡国不知音问少，友朋无奈别离多。杨花漠漠迷春思，芳草萋萋感暮歌。猿鸟亦移深树隐，野人只在旧烟萝。",
            "comment": ""
        },
        {
            "title": "前之十首次诗",
            "content": "十五游方今五十，风霜历尽几风波。雌雄自古乌难辨，鱼鲁如今字转讹。白日消磨英雄尽，青山埋葬故人多。乌啼花发茆庐暖，更喜春风长薜萝。",
            "comment": ""
        },
        {
            "title": "赠晶得应菊坡",
            "content": "东篱秋色遍幽坡，蔟蔟金英洗露华。君且试推鼓泽看，五行何处爱黄花。",
            "comment": ""
        },
        {
            "title": "听子善琴",
            "content": "青松宿鹤磵泉流，云意迟迟山意秋。一曲广陵休尽奏，月寒天地古人愁。",
            "comment": ""
        },
        {
            "title": "丁未昏",
            "content": "异乡芳草故乡情，闻道烟烽满旧京。林下岂无贤圣迹，城中唯有管弦声。水流云散成寥落，花笑莺啼做太平。今日已无荣辱念，此山深处寄浮生。",
            "comment": ""
        },
        {
            "title": "夜坐",
            "content": "寂寞灯花慰客情，湿云收尽月还明。夜寒不作东归梦，坐听空山落叶声。",
            "comment": ""
        },
        {
            "title": "兰",
            "content": "紫茎绿叶带春阴，千古湘江一寸心。今日已无君子佩，不如潇洒在深林。",
            "comment": ""
        },
        {
            "title": "丁未昏",
            "content": "极目东南王气浮，雨余春色满皇州。看花一饮翻如醉，听角无心亦自愁。吴越是非残客梦，山川今古白人头。殷勤更向楼中望，只有孤云得自由。",
            "comment": ""
        },
        {
            "title": "送宁道二友",
            "content": "二友东归我独存，欲言心事恐消魂。片帆明日知何处，一路青山看到门。别后寄书期再见，静中开卷忆同论。自怜不得相随去，梅雨萧萧海气昏。",
            "comment": ""
        },
        {
            "title": "送思上人归霅上",
            "content": "长安城外别垂杨，溪上苹花满棹香。明月照人应有恨，西风吹雁不成行。",
            "comment": ""
        },
        {
            "title": "秋日纪感",
            "content": "闻鸡击楫旧英雄，何处山河是洛中。龟土坼烟秋望雨，兔轮生晕夜占风。醾芜只为王孙绿，菡萏难胜越女红。今日最怜羊叔子，鞑尘同污鹿门翁。",
            "comment": ""
        },
        {
            "title": "芗林感旧",
            "content": "平生最爱芗林石，奇树怪藤猿往来。旧友共题行记处，如今字字是苍苔。",
            "comment": ""
        },
        {
            "title": "湖上送志道归金华",
            "content": "我住千岩万岳州，金华佳处未曾游。心期小艇频归洞，梦带清风独倚楼。野店霜深闻寒雁，水村月淡见沙鸥。明朝还忆西湖上，杨柳芙蓉正暮秋。",
            "comment": ""
        },
        {
            "title": "灵鹫池上",
            "content": "荷盖高低绿影凉，露珠忽自泻秋光。旧曾棹过高林浦，雨湿臙脂柄柄香。",
            "comment": ""
        },
        {
            "title": "晚兴",
            "content": "塞北风寒雁字稀，群鸦日暮贴云飞。画船皈后水天碧，隔岸钟声出翠微。",
            "comment": ""
        },
        {
            "title": "洞微翁挽章",
            "content": "凄凉木末搴芙蓉，万里鹰扬路忽穷。箭到红心翻堕地，花成绿子又随风。可怜玉兔沉沧海，却放寒乌占碧桐。万事看来都是梦，山林犹忆旧英雄。",
            "comment": ""
        },
        {
            "title": "三月三日寒食",
            "content": "三月初三寒食雨，春光黯淡似秋光。羽书未报江东捷，何日看花到洛阳。",
            "comment": ""
        },
        {
            "title": "闲居",
            "content": "闲拈白拂坐筠床，静听幽禽弄夕阳。满地落花春已阑，深林只有蕙兰香。",
            "comment": ""
        },
        {
            "title": "送灵江住金华讲院",
            "content": "石里烟云护洞天，一条流水狭能船。金华仙子如相见，应问人间是几年。",
            "comment": ""
        },
        {
            "title": "次徐相公韵十首·入塞",
            "content": "血战胡儿尽堕鞍，一番奏凯一封官。兵枭铁鹞威方猛，酒赐金蕉胆不寒。雁塞月阴青燐淡，渔阳雪苦紫茸乾。胡亡未必胡无种，韬略萦心不放宽。",
            "comment": ""
        },
        {
            "title": "南明道中",
            "content": "麦长绿须桑蕾黄，百禽调舌百花香。今年笑里逢春色，笑里逢春有几场。",
            "comment": ""
        },
        {
            "title": "赋独山",
            "content": "一峰突兀上虚空，石怪藤幽树树风。四面白云人不见，磬声如在有无中。",
            "comment": ""
        },
        {
            "title": "天姥道中",
            "content": "春风陌上野花香，目送北归鸿雁行。百里青山行不尽，隔烟啼鸟又斜阳。",
            "comment": ""
        },
        {
            "title": "清明日作",
            "content": "柳外田园耕野苔，长安谁又弃官来。黄花亦谓先生死，岁岁重阳少得开。",
            "comment": ""
        },
        {
            "title": "太后永寿寺方丈紫芝",
            "content": "方丈山中草亦灵，参差小朵结菁英。玉团紫气晴霞淡，金缕红光晓日明。四皓自餐商谷稳，九茎曾见泰阶平。蟠桃春色应同永，香比蟾枝此更清。",
            "comment": ""
        },
        {
            "title": "吾庐",
            "content": "二月吾庐感物华，伤春多在别人家。今年莫使春憔悴，能有几番归看花。",
            "comment": ""
        },
        {
            "title": "壬申春寓旧馆偃山房有感而作",
            "content": "旧馆迟留春欲暮，小山林石带平原。自怜萍迹随流水，每到花时感故园。鸟啄雨墙红落杏，蝶翻风砌绿抽萱。十年未遂东归计，白发慈亲独倚门。",
            "comment": ""
        },
        {
            "title": "壬子七月",
            "content": "茫茫宇宙事如何，夕菊朝兰宛转歌。陌上柳条谁折尽，客中秋思夜来多。阳春欲奏朱弦断，江水长流白鸟过。一自五湖人散后，更无魂梦出烟萝。",
            "comment": ""
        },
        {
            "title": "丙辰二月二日喜晴",
            "content": "十分花气醉春情，拂晓先闻百舌声。白玉摇鞭芳草暖，踏青时节雨初晴。",
            "comment": ""
        },
        {
            "title": "送侄孙周上人归剡余亦入吴门",
            "content": "三十余年不在家，齿摇发白眼昏花。如今送子东归去，心逐征帆过白沙。",
            "comment": ""
        },
        {
            "title": "戊辰闰正月书怀",
            "content": "茅屋风光总入诗，今年何事燕归迟。繁花犹未竞春色，百舌最先啼晓枝。深导竹渠防雨涨，密扶花架恐风欹。人生三万六千日，莫负芳菲少壮时。",
            "comment": ""
        },
        {
            "title": "天竺浮寻小楼",
            "content": "楼倚飞来小朵峰，每因动业思重重。三千日月欺王母，百二山河误祖龙。石浅易知丹井味，洞深难见白云踪。自惭半座分花雨，无复人听夜讲钟。",
            "comment": ""
        },
        {
            "title": "纪感",
            "content": "昊楚经年杀气凝，艰难国步涉春冰。义旗东下谁相似，誓楫中流我不能。水到南徐围铁瓮，山从北固抱金陵。捷音尚隔苍茫外，貂尾良弓足股肱。",
            "comment": ""
        },
        {
            "title": "送兰秋谷皈双溪兼简诸友",
            "content": "故人多住山头寺，到日先烦问起居。花柳西湖好时节，不来须寄几行书。",
            "comment": ""
        },
        {
            "title": "次徐相公韵十首·老马",
            "content": "瘦脊棱棱跨弊鞍，无骑北将服南官。衰鬃不弁青丝脆，旧铁犹衔白沫寒。料足雨催荣草长，蹄香春暾野花乾。可怜骄骏今无用，羞见新驹学步宽。",
            "comment": ""
        },
        {
            "title": "送俊癯翁并忆少野",
            "content": "少野不来君又去，独看花柳不成春。江湖岂是无兄弟，如此知心有几人。",
            "comment": ""
        },
        {
            "title": "题山水图",
            "content": "暮色溪山远，烟林一两家。孤舟何不在，雁欲下平沙。",
            "comment": ""
        },
        {
            "title": "赵氏废园",
            "content": "笙歌无复醉南楼，燕雀凄凉草木秋。记得小时来扑蝶，几枝摘尽好花头。",
            "comment": ""
        },
        {
            "title": "除夜",
            "content": "一年只有今宵在，心事悠悠陌上尘。风雪闭门谁念旧，灯花独对未归人。",
            "comment": ""
        },
        {
            "title": "夜泊吴城",
            "content": "下缆吴城古树根，打头风紧欲黄昏。雁声南去蒹葭响，灯火家家半掩门。",
            "comment": ""
        },
        {
            "title": "寄赤城新珩讲师",
            "content": "塔耸霞标在上头，杖藜犹记昔年游。月生丹井树林静，烟新碧桃溪涧幽。夜讲石筵龙象集，昼吟岩宇鬼神愁。思君每欲寻君去，水阔山遥两鬓秋。",
            "comment": ""
        },
        {
            "title": "北山春暮",
            "content": "满山朝气蔼芳晴，鸟蹈幽松弄好声。九十日春如梦过，看花不是少年情。",
            "comment": ""
        },
        {
            "title": "无题",
            "content": "欲将心腹问渔翁，可住湘山第几峰。世远合应披薜荔，道顾何必怨芙蓉。难教牧笛鸣如凤，谁把渔竿钓得龙。极目危楼千里思，晓烟藏雨晚烟浓。",
            "comment": ""
        },
        {
            "title": "悼许梅屋",
            "content": "相伴梅花过一生，月香水影是肝肠。如今梅坏先生死，屋外春风吹夕阳。",
            "comment": ""
        },
        {
            "title": "杜宇",
            "content": "白首几人能到家，暮云残月隔三巴。巴江不是无皈路，何事年年怨□□。",
            "comment": ""
        },
        {
            "title": "蝶",
            "content": "三三两两舞春暄，玉翅香须更可怜。拂草巡花情未定，又随风絮过秋千。",
            "comment": ""
        },
        {
            "title": "客吟",
            "content": "花落花开春自述，白云流水客东西。独眠野店无灯火，雨湿黄昏杜宇啼。",
            "comment": ""
        },
        {
            "title": "楼居",
            "content": "秋光清接眼光寒，碧落茫茫碧海宽。月堕树根当岳顶，天垂河气湿栏干。元龙百尺情犹在，黄鹤千年迹未残。最是夕阳烟雨后，不堪直北望长安。",
            "comment": ""
        },
        {
            "title": "回龙桥上晚望",
            "content": "回龙桥上忆龙回，营角鸣咿怨落梅。旦暮北风吹雁急，谁从沙漠寄书来。",
            "comment": ""
        },
        {
            "title": "春游",
            "content": "芳菲时节思悠悠，快与风光汗漫游。万物不如花富贵，一春唯有蝶风流。仙曾许我黄金骨，天下饶君白雪头。随处是家随处客，夜来何事梦沧洲。",
            "comment": ""
        },
        {
            "title": "寓归云阁怀上竺听雨斋馨果二友",
            "content": "千金溪上归云阁，双桧峰前听雨斋。两地相思春冷淡，尺书难尽客情怀。风兼水气寒吹帽，雨积檐声夜滴阶。想得梅边旧行径，履痕闻被落花埋。",
            "comment": ""
        },
        {
            "title": "自上竺闲行至后磵题所见",
            "content": "莓苔一径趁溪斜，行尽松阴见水涯。绕屋花开非旧主，隔林烟起是谁家。",
            "comment": ""
        },
        {
            "title": "天台清溪",
            "content": "碧草生芽鸟弄春，短长亭外柳条新。钓船来往清溪上，定有桃花洞里人。",
            "comment": ""
        },
        {
            "title": "抱节",
            "content": "凛凛清风上拂天，直持霜操透心坚。最怜一种身难屈，燕雪餐毡十九年。",
            "comment": ""
        },
        {
            "title": "鸥",
            "content": "从来尘白胜鸂鶒，不解浮沉愧鹭鸶。今日独留杨柳岸，何年合到凤凰池。风波自险身常稳，网罟虽多意不疑。四海五湖皆有分，人多相识少相知。",
            "comment": ""
        },
        {
            "title": "次徐相公韵十首·少将",
            "content": "满身铁甲据金鞍，百战功成始拜官。尽阵解围兵势活，分旗夺地戟光寒。并吞北虏心长勇，未捷中原泪不乾。建立太平终有日，扁舟已爱五湖宽。",
            "comment": ""
        },
        {
            "title": "冷泉冬夜",
            "content": "数峰奇石翠层层，一片沙泉夜作冰。月照树头风不起，白猿应见倚阑僧。",
            "comment": ""
        },
        {
            "title": "送同里昂上人",
            "content": "秋风何事趣归期，人物凄凉渡欲垂。学道须从年少日，苦心直到岁寒时。近来乡国无消息，老去情怀怕别离。愧我徒增怀橘念，弊裘犹自客京师。",
            "comment": ""
        },
        {
            "title": "林间",
            "content": "林间随分乐清朝，长爱菖蒲对寂寥。客到每嫌闻夜雨，窗前不要种芭蕉。",
            "comment": ""
        },
        {
            "title": "赠王渔山",
            "content": "冷观天地只浮沤，胜水名山遍去游。书剑传家抛弟侄，渔樵作队贱公侯。卧听瀑布分僧榻，醉插梅花上酒楼。箧里不留封禅稿，知心江上有沙鸥。",
            "comment": ""
        },
        {
            "title": "归剡五首",
            "content": "此生书剑学无成，癖爱林泉梦亦清。甘苦已知浮世味，亲疎尽见旧交情。五湖风月随闲客，十载冰霜对短檠。归得又思沧海去，是谁堪结岁寒盟。",
            "comment": ""
        },
        {
            "title": "寄瑞天蕴",
            "content": "别时许有书相寄，望望江东是几回。霸越亡吴增感慨，登山临水复徘徊。去秋同听梧桐落，今日独看鸿雁来。路隔半千烟霭外，为谁频上最高台。",
            "comment": ""
        },
        {
            "title": "前之十首次诗",
            "content": "十五游方今五十，久将孤锡挂山林。平生不作可怜色，是事但求无愧心。陌上春回青草暖，天涯人去碧云深。满园风滚梅花雪，更有幽禽弄好音。",
            "comment": ""
        },
        {
            "title": "南明道中",
            "content": "酒旗犹写天台红，小白花繁绿刺丛。蜂蝶不来春意静，日斜桐角奏东风。",
            "comment": ""
        },
        {
            "title": "云泉禅师哀词",
            "content": "一片禅心无用处，苹花溪上看垂纶。也知白璧黄金贵，何似青鞋布袜贫。吟畔山川生哭泣，笔头兰竹露精神。如今云散泉流去，淡日凄风杂野尘。",
            "comment": ""
        },
        {
            "title": "梅",
            "content": "冷澹孤芳雪里春，园林风景一番新。可怜花与头俱白，岂晚相看似故人。",
            "comment": ""
        },
        {
            "title": "送云太虚禅师住台州报恩寺",
            "content": "高卧北山长懒出，忽辞猿鹤上扁舟。此行为道无荣念，相送于人有别愁。峰顶凉宵明月上，门前终日大江流。东南一路多奇观，寒拾诸公尽旧游。",
            "comment": ""
        },
        {
            "title": "别东岑上人",
            "content": "明朝踪迹又天涯，不及同看九日花。莫道秋来难作客，心闲随处即吾家。",
            "comment": ""
        },
        {
            "title": "送灵江住金华讲院",
            "content": "山北山南草木青，杜鹃入夜不堪听。月明一种相思处，遥见天边婺女星。",
            "comment": ""
        },
        {
            "title": "送灵江住金华讲院",
            "content": "名自黄扉遴选来，山中亦有祢衡材。清风八咏双溪月，讲彻莲花第一回。",
            "comment": ""
        },
        {
            "title": "留癯翁",
            "content": "一载相思始见君，同心长是不同群。因看世上多青草，只话山中好白云。路远寄书难得到，放深别语岂堪闻。西湖正有梅花发，水堠官程且莫云。",
            "comment": ""
        },
        {
            "title": "癸酉春侨居无为寺归云阁以十五游方今五十为",
            "content": "十五游方今五十，客亭杨柳感人多。江山是处逢春好，风月关情奈老何。冒雨花开新接树，衔泥燕补旧营窠。故园昨夜思归切，听得櫂船人唱歌。",
            "comment": "【注释】【原题】：癸酉春侨居无为寺归云阁以十五游方今五十为题信笔十首终在五首"
        },
        {
            "title": "回东州",
            "content": "几年灯火客长安，三十无成亦自惭。吾道寂寥先辈尽，人寻山水向东南。",
            "comment": ""
        },
        {
            "title": "梅",
            "content": "玉神何事带红绡，未让胭脂与杏桃。天下更无清可比，湘累不敢和离骚。",
            "comment": ""
        },
        {
            "title": "戊辰闰正月书怀",
            "content": "年年风雨作春愁，天气晴明便出游。陌上野梅飘趁屐，水边杨柳碍行舟。踏青尚可酬佳节，拾翠如今愧白头。近日贪眠长失晓，鸦啼犹拥黑貂裘。",
            "comment": ""
        },
        {
            "title": "梅",
            "content": "玉门关外杂尘埃，白帝城边对酒杯。今日孤山尤可惜，已无和靖在时梅。",
            "comment": ""
        },
        {
            "title": "送当上人归四明",
            "content": "数载相随见子情，今朝难使别离轻。此心恰似寒潮水，直送征帆到四明。",
            "comment": ""
        },
        {
            "title": "归剡五首",
            "content": "流水东流竟不回，已将心事作寒灰。窗前白鸟寻常过，篱下黄花寂寞开。玉佩金鞍浑是梦，凤箫龙管只堪哀。多时不得中原信，暮雨西风雁自来。",
            "comment": ""
        },
        {
            "title": "松",
            "content": "一树乔乔迥出林，兔丝千尺际清阴。怒枝伸缩苍龙臂，翠顶盘醒老鹤心。古藓皴皮藏冻蜕，细风入叶转幽琴。婆娑独秀青山里，定有茯苓无处寻。",
            "comment": ""
        },
        {
            "title": "天竺书怀",
            "content": "满山风露正秋深，石井栏边蛩夜吟。黄叶随流如有约，白云归岫亦无心。拟同猿鸟消闲日，别卜烟霞入远林。毕竟一荣还一辱，百年何用觅知音。",
            "comment": ""
        },
        {
            "title": "小游仙",
            "content": "青鸟衔书遍海涯，香风不返五云车。可怜夜夜瑶池月，空照蟠桃一树花。",
            "comment": ""
        },
        {
            "title": "次徐相公韵十首·岳飞",
            "content": "战守京河不下鞍，臣图恢复不图官。十年南渡客头白，万里北征戎瞻寒。叛桧班师金诏急，留飞赤子泪嗥乾。可怜身死莫须有，从此王墓未得宽。",
            "comment": ""
        },
        {
            "title": "次徐相公韵十首·李显忠",
            "content": "五丈高原跃战鞍，同州太守旧藩官。路挑野斗皈南急，旗猎风鸣带北寒。采石盘中兵胆涌，橘红袍上箭痕乾。鸡豚放却西元帅，只要当时国步宽。",
            "comment": ""
        },
        {
            "title": "无题",
            "content": "听罢杨花听竹枝，上楼偏是下楼迟。片云岁晚皈何处，江水东流无尽时。",
            "comment": ""
        },
        {
            "title": "宜晚楼",
            "content": "奇峰列列树苍苍，每爱危阑挹翠光。宿鸟皈时看最好，淡烟一抹锁斜阳。",
            "comment": ""
        },
        {
            "title": "寄新冶城",
            "content": "客中情况果何如，消息传来恐是虚。今岁又居何处寺，多时不得故人书。自怜南北身无定，相隔江山梦亦疎。若有便风须寄信，白云深处是吾庐。",
            "comment": ""
        },
        {
            "title": "杨柳枝词",
            "content": "一阵杨花一阵愁，绿阴阴处暂停舟。莫嫌不折长条赠，有个黄莺在上头。",
            "comment": ""
        },
        {
            "title": "少年子",
            "content": "紫陌香尘逐马蹄，玉箫声里看花开。绿衣鹦鹉臙脂嘴，一百金钱买得来。",
            "comment": ""
        },
        {
            "title": "得方山人书因有所怀",
            "content": "三度寄书浑不到，故人书到我方闻。路歧南北成如此，聚散情怀恰似君。千里倍看今夜月，两乡遥认隔江云。寒窗正自怜孤影，听得断鸿声念君。",
            "comment": ""
        },
        {
            "title": "梅",
            "content": "占断江南第一春，偏同雪月斗精神。东君曾许残花片，妆点寿阳宫里人。",
            "comment": ""
        },
        {
            "title": "和浩师书事",
            "content": "平原漠漠带晴川，秋草秋风又一年。尧舜不知今日事，烟霞同结几生掾。未闻世道如弦直，应怪鸥身似雪鲜。临水登山情亦懒，枕书闲向北窗眠。",
            "comment": ""
        },
        {
            "title": "僧号利生",
            "content": "心因爱物语慈悲，梵律钞成解受持。施茗唯烧无茧叶，助桥不伐有巢枝。忍看猎火巡山穴，贵买罾鱼放石池。多少怀恩如父母，朱门弹铗少逢知。",
            "comment": ""
        },
        {
            "title": "癸酉春侨居无为寺归云阁以十五游方今五十为",
            "content": "十五游方今五十，每嫌屈蠖苦求伸。许由不肯为天子，文叔犹能念故人。几处池塘初解冻，一时桃杏又争春。五湖烟景虽然好，萱砌难忘白发亲。",
            "comment": "【注释】【原题】：癸酉春侨居无为寺归云阁以十五游方今五十为题信笔十首终在五首"
        },
        {
            "title": "即事",
            "content": "江上烽烟杂战尘，凤城风景可怜人。白头老母关情切，眼见莺花不是春。",
            "comment": ""
        },
        {
            "title": "述怀",
            "content": "山郡人来水郡游，雁惊秋色向南州。日长意懒无消遣，醉劈芙蓉付水流。",
            "comment": ""
        },
        {
            "title": "赤城",
            "content": "玉京仙额篆封苔，密密春云洞不开。白蟒降时凭铁锡，红霞飞处接瑶台。林幽怪石如人立，夜静空山有鬼哀。一曲凤箫声已断，释签岩下独徘徊。",
            "comment": ""
        },
        {
            "title": "和林逢吉",
            "content": "金鸭香销白尽长，玉阶春影弄垂杨。东风不管人憔悴，频送飞花出禁墙。",
            "comment": ""
        },
        {
            "title": "寄无相宁道二友",
            "content": "只隔青山百余里，都无消息是何如。春来虽有游人使，逆旅情怀懒作书。",
            "comment": ""
        },
        {
            "title": "竹院",
            "content": "满林凉影绿沈枪，对此浑无俗肺肠。闲客偶来清话久，戛檐风摆翠梢长。",
            "comment": ""
        }
    ]
}