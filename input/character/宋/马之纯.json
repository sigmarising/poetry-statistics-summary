{
    "dynasty": "宋",
    "author": "马之纯",
    "poems": [
        {
            "title": "白下亭",
            "content": "白下非今白下亭，府城西北旧曾城。石山四面若环合，江水一条如带横。庾亮凭高临贼骑，安都间道走齐兵。地形峻极真如此，全胜当时却月营。",
            "comment": ""
        },
        {
            "title": "栽松岘",
            "content": "钟山山上亦僮僮，吏课何妨使种松。还似农桑分殿最，亦如榆柳计功庸。初时出土平如荠，后日横空矫似龙。每见路傍多合抱，不知手植是谁侬。",
            "comment": ""
        },
        {
            "title": "蒋山太平兴国禅寺",
            "content": "凌晨同作蒋山游，细雨丝轻雾不收。谢得东风如有意，故教晴色渐盈眸。松阴十里青丝障，石磴千层白玉楼。弥望宽平如有此，故应常作帝王州。",
            "comment": ""
        },
        {
            "title": "清凉广惠禅寺二首",
            "content": "旧时月过女墙头，风雨摧颓废不修。地老天荒无处问，松声滩响替人愁。祥刑使者来何暮，吊古诗篇清更幽。收拾江山入怀袖，却归讲席进鸿畴。",
            "comment": ""
        },
        {
            "title": "善泉池",
            "content": "十顷青瑶浸碧流，更添景趣极深幽。帝为九洲十八岛，上有五城十二楼。苕霅荷花风度晓，潇湘芦竹雨生秋。昭明心想知何似，好听骑鲸汗漫游。",
            "comment": ""
        },
        {
            "title": "咏台城",
            "content": "吴时后苑晋宫城，见得当时似玉京。往事茫茫同水远，长郊渺渺与云平。珠玑常向耕锄得，禁御今为陌路行。只有月华还似旧，徘徊花上听寒更。",
            "comment": ""
        },
        {
            "title": "半阳湖",
            "content": "一半寒泉一半汤，同为此水异炎凉。汤泉是处虽多有，钟阜斯池特广长。谁说吹嘘如口鼻，或云底下有硫黄。好寻旧亦重开凿，地宝无容久瘗藏。",
            "comment": ""
        },
        {
            "title": "促妆钟",
            "content": "禁鼓城头报五更，景阳楼上打钟声。只疑仿佛天将晓，不省徘徊月尚明。闪闪青灯星户缀，松松绿鬓雾窗横。蜂黄蝶粉都描得，那有鸦儿画不成。",
            "comment": ""
        },
        {
            "title": "周郎桥",
            "content": "周郎可是世英豪，谈笑功成乃不劳。尔大阿瞒犹似此，兹时小笮空应逃。双鞬锦领纷相逐，白羽青丝各自操。料得军行争看此，霜天健鹘已辞絛。",
            "comment": ""
        },
        {
            "title": "白鹭亭",
            "content": "白鹭亭前白鹭飞，山如屏障水如围。水中独立鸾窥镜，沙上群行雪满矶。白日不来争碧树，有时同往送斜晖。江山得此方成画，撩得游人不忆归。",
            "comment": ""
        },
        {
            "title": "劳劳亭",
            "content": "谁把劳劳目此亭，从来于此送人行。三杯别酒倾桑落，一曲离歌唱渭城。此到伊边还几日，不知何日是归程。分携更复凭高望，满目青山万叠横。",
            "comment": ""
        },
        {
            "title": "新亭三首",
            "content": "新亭见说在山头，看见江河衮衮流。何事后人轻变改，不教遗址且存留。怜他一代称贤相，说此诸人似楚囚。若使有人来访旧，一番人见一番羞。",
            "comment": ""
        },
        {
            "title": "横塘",
            "content": "如今何处是横塘，在府城南淮两旁。魏蜀两都皆不似，蓬莱三岛足相方。乌衣巷口排金屋，朱雀桥边立粉墙。有底繁华难说似，何妨把作画图张。",
            "comment": ""
        },
        {
            "title": "天阙山",
            "content": "不知象魏欲何为，布政颁条总在兹。凡在往来须仰视，庶几众庶可周知。后来江左当新造，好向城隅踵旧规。却指牛头作天阙，此言多少被人嗤。",
            "comment": ""
        },
        {
            "title": "层城观",
            "content": "人世佳期惟七夕，星躔至巧是天孙。直从楼上将身乞，所欠云间着手扪。闻得鹊声云报喜，看来蛛网似传言。工夫只是凭心手，此外冥茫不足论。",
            "comment": ""
        },
        {
            "title": "祀马将军竹枝辞",
            "content": "草头无数入松山，一遇将军都败还。试问当初战术何所，将军岩下水犹殷。",
            "comment": ""
        },
        {
            "title": "古南苑",
            "content": "常时南苑最新奇，胜似其他东复西。多少园亭行不到，从横石径动成迷。香风十里荷花荡，翠影千行柳树堤。伊被何人曾借住，端如误入武陵溪。",
            "comment": ""
        },
        {
            "title": "桂岭",
            "content": "桂花千树占嵌岩，绝用淮南一小山。竽籁有时味木末，天香无限满人间。悬知彼处有金粟，为见如今闻麝兰。蹑磴缘崖期采摘，分明如向月中攀。",
            "comment": ""
        },
        {
            "title": "石麒麟",
            "content": "石虎石羊还石人，此间独有石麒麟。定应侧近藏陵墓，仗此威灵护鬼神。一石琢成高且大，两头相望俨如真。参天宰木知何在，今与渔樵作四邻。",
            "comment": ""
        },
        {
            "title": "鸡鸣埭",
            "content": "台城五里到青溪，埭在青溪西复西。向日只缘贪射雉，常时赤字此始鸣鸡。翚鹞用处亦无几，羽翮贡来谁敢稽。便是游田须有节，如何晨夕恣荒迷。",
            "comment": ""
        },
        {
            "title": "石头城",
            "content": "几年闻说石头城，初谓坚牢似削成。只是一拳如卓望，初非四面有楼棚。依山最好防车骑，举眼保防矙贼营。为问区区徒自守，何如席卷向宸京。",
            "comment": ""
        },
        {
            "title": "潮沟",
            "content": "潮沟沟外尽深泥，泥上潮生沟却低。直向北行连运渎，折从东去入青溪。空中不断樯乌过，岸上相望瓦翼齐。好是画桥深北处，荷花盈荡柳垂堤。",
            "comment": ""
        },
        {
            "title": "潜鹤鼓",
            "content": "板木为腔冒以皮，其中宁有鹤来栖。如何音响闻西洛，未必源流自会稽。既被兵人都击破，却云禽鸟不鸣嘶。分明伪妄无人辨，可笑诸人识见迷。",
            "comment": ""
        },
        {
            "title": "幕府山",
            "content": "当初一马过江来，幕府权宜向此开。万里封疆吾旧物，一时宾客尔多才。建台此事虽堪羡，掩泣其人更可哀。相视不曾言及此，欲教天意此时回。",
            "comment": ""
        },
        {
            "title": "不受暑亭",
            "content": "驱车曾向暑中来，望见尘襟已豁开。袅袅羊肠知几折，亭亭凤翅与俱回。渭川沮洳何如此，佛国清凉亦快哉。久坐不禁清雾湿，却须酒力唤春回。",
            "comment": ""
        },
        {
            "title": "清凉广惠禅寺二首",
            "content": "出郭无多远，登山有许高。旧游曾到处，此地足称豪。日月真双毂，关河等一毫。松篁知我意，帮与北风鏖。",
            "comment": ""
        },
        {
            "title": "祀马将军竹枝辞",
            "content": "倒指于今四百年，竹间祠宇尚依然。藤萝挂木长如旆，苔藓侵堦碧似钱。",
            "comment": ""
        },
        {
            "title": "宋帝驰道",
            "content": "南城来到北城隅，更北直趋玄武湖。一上雕鞍三十里，两傍官柳数千株。六朝都邑真如此，旧日咸秦得似无。暑月行人不张盖，漫天自有翠屠苏。",
            "comment": ""
        },
        {
            "title": "蚕堂",
            "content": "桑林倒影媚晴川，中有蚕堂半燠寒。翟茀先期移过此，鞠衣拂晓定来看。未眼曲薄心方急，已洗缲盆事始宽。瞻彼北宫犹若此，田家妇子可偷安。",
            "comment": ""
        },
        {
            "title": "覆杯池",
            "content": "当初一马过江来，幕府山头刈草莱。无数流离未安集，几多政事合图回。只应早起观庭燎，安得时常近酒杯。江左中兴仗谁力，一池春水泛新醅。",
            "comment": ""
        },
        {
            "title": "烽火台",
            "content": "此到西陵路五千，烽台列置若星连。欲知万骑还千骑，只看三烟与两烟。不用赤囊来塞下，可须羽檄报军前。如何向日缘褒姒，无事蓬蓬火又燃。",
            "comment": ""
        },
        {
            "title": "仪贤堂",
            "content": "鹤发庞眉四老人，鹑衣蹑履一何贫。堂中论事君心喜，寺里谭经众说新。蜀杰仉{黼甫换颛去页}皆古字，甪黄园绮定前身。胡为朝士无人识，惟有昭明极见亲。",
            "comment": ""
        },
        {
            "title": "新亭三首",
            "content": "忆昔诸贤扶晋室，冠盖多于此云集。坐中翻作儿女悲，世换人非但陈迹。我来正值三月春，花落鸟啼春寂寂。江河虽异事略同，同景不殊今视昔。磨灭英雄得丧多，山重水复无终极。安能郁郁老江左，尅复神州当勠力。未论重见管夷吾，只今谁为楚囚泣。徒倚令人三叹息，徒倚令人泪横臆。狄夷相残春又春，时乎时乎难再得。",
            "comment": ""
        },
        {
            "title": "青溪二首",
            "content": "人道青溪有九曲，如今一曲仅能存。江家宅畔成花圃，东府门前作菜园。登阁尚堪观叠嶂，泛舟犹可醉芳樽。料应当日皆无恙，苕霅潇湘不足言。",
            "comment": ""
        },
        {
            "title": "清暑殿",
            "content": "见说当持百尺梁，四围修竹翠云长。正当盛暑都无热，不有薰风亦自凉。那与人间同日月，直疑天上两阴阳。有时更取龙皮浸，凛凛如飞六月霜。",
            "comment": ""
        },
        {
            "title": "祀马将军竹枝辞",
            "content": "桑麻影里千余户，弦管声中百许年。但见年华今日好，也须回首看岩前。",
            "comment": ""
        },
        {
            "title": "灵和殿前蜀柳",
            "content": "此柳栽从蜀郡移，宫中诸柳不能垂。只缘草木根灵异，非是乾坤雨露私。轻似行云清似水，软于吹絮细于丝。风流可爱如何比，最是风生月上时。",
            "comment": ""
        },
        {
            "title": "青溪二首",
            "content": "人日泛青溪，青溪曲易迷。船回波上下，帘卷日东西。景物行行见，壶觞处处携。浮航消得醉，极目水云低。",
            "comment": ""
        },
        {
            "title": "金城柳",
            "content": "金城四面柳为营，此日征西路再经。忆昔仅能高咫尺，如今端可拂青冥。清眸渐隔花中雾，绿发俄悬镜里星。功业未成多少事，攀枝挽叶泪淋零。",
            "comment": ""
        },
        {
            "title": "三山",
            "content": "九华境上曾亲历，五老峰前亦屡过。不似三山殊媚好，何须千仞极嵯峨。翠围宛似屏间画，绿折全如水上波。况与沧江苦相近，见来心眼定如何。",
            "comment": ""
        },
        {
            "title": "乌衣巷",
            "content": "依依燕子可怜生，相向于人真有情。不道华堂曾止息，如今穷巷莫经营。六朝盛事同流水，千载遗踪只旧城。白日飞忙难话此，话时须等夕阳明。",
            "comment": ""
        },
        {
            "title": "卞壶墓",
            "content": "当时风俗尚清谈，笑道公心瓦石含。临难此曹皆处女，惟公一个是奇男。一门忠孝真难得，六代衣冠孰与参。墓草没头人不见，令人惆怅极无堪。",
            "comment": ""
        },
        {
            "title": "藏冰井",
            "content": "向日周家有凌人，后来此事特相因。冬时室内收藏早，夏日宫中给赐新。但得满盘堆水玉，不须对面着风轮。看来深阔能多少，调得阴阳冷热均。",
            "comment": ""
        },
        {
            "title": "八功德水",
            "content": "钟山有岭号屏风，碧石青林一径通。听得山腰鸣陆续，看来海眼净浺瀜。初尝但得烦心解，再饮能令百虑空。软美轻清无限好，经中所说正相同。",
            "comment": ""
        },
        {
            "title": "祀马将军竹枝辞",
            "content": "几年精爽尚依依，水旱只须来祷祠。劝汝乡人宜善事，祀时同唱竹枝辞。",
            "comment": ""
        },
        {
            "title": "雨花台",
            "content": "居士室中天女现，生公台上雨华悬。只因妙语倾人听，非有真花堕我前。却似文章称锦丽，亦如咳唾说珠圆。不知谁向痴人道，令望虚空眼欲穿。",
            "comment": ""
        },
        {
            "title": "长命洲",
            "content": "如何长命作洲名，梁武当时此放生。鹅鸭成群如市肆，鸡豚无数似屯营。岂知半被狸奴食，宁免私为鹤户烹。不杀自然能不放，却将实祸博虚声。",
            "comment": ""
        },
        {
            "title": "断碑",
            "content": "百尺丰碑立路南，尽停车马试来看。不知神道是谁墓，为问康王何休官。初谓流传须悄永，安知磨灭已漫漫。姓名不足标青史，休把将来碇石看。",
            "comment": ""
        },
        {
            "title": "栅塘",
            "content": "六朝何处立都城，十里秦淮城外行。上设浮航如道路，外施行马似屯营。关防直可防津渡，缓急徒能御盗兵。非是后来谋改筑，如何今日作陪京。",
            "comment": ""
        },
        {
            "title": "白杨路",
            "content": "此路如何名白杨，白杨林木苦非良。闻知宰树常多种，想见坟茔在两傍。三国英雄尘一窖，六朝兴废字千行。行人过此休惆怅，往古来今总浑茫。",
            "comment": ""
        },
        {
            "title": "燕雀湖",
            "content": "在昔曾为舜帝坟，象来耕作鸟来耘。今兹封土麒麟冢，乃有衔泥燕雀群。玉海冲融侔至性，锦江灿烂拟高文。区区羽物犹依恋，想见人情忘白云。",
            "comment": ""
        },
        {
            "title": "冥漠君墓",
            "content": "经营东府役纷纷，掘土城壕得古坟。便见双棺垂欲朽，不知何世了无闻。遂令移殡北墉上，仍与号为冥漠君。万事到头成幻灭，祭时犹读惠连文。",
            "comment": ""
        },
        {
            "title": "古华林苑",
            "content": "当时园上想欢娱，不见当时见画图。缥缈神仙来绛阙，分明人世有蓬壶。庭花唱断风生砌，莲荡归来月满湖。万点华灯星似缀，明朝簪珥得青芜。",
            "comment": ""
        },
        {
            "title": "梅梁殿",
            "content": "太极初时欠一梁，漂流偶见石城傍。曾闻禹庙还如此，可见川只欲效祥。不但千年无朽蠹，能令满殿有芬香。要将盛事传来世，画出梅花十丈长。",
            "comment": ""
        },
        {
            "title": "东山谢安",
            "content": "人物江南第一流，居常不肯利名求。壮年甘向东山隐，暇日须将妓女游。既与斯人尝区乐，固应有患即同忧。后来一为苍生起，破敌成功只坐筹。",
            "comment": ""
        },
        {
            "title": "古芳林苑",
            "content": "昔日曾为府署来，谁人都把插桃栽。不闻华屋笙箫响，但见工林锦绣堆。几度刘郎来观里，半年阮客住天台。如今此地知何在，桑柘成阴拨不开。",
            "comment": ""
        },
        {
            "title": "焚衣街",
            "content": "玉指亲裁五彩衣，尚方工作极纖奇。看来亡国都缘此，爇向通衢了不遗。鹬羽化为青烧去，雉头还有紫烟随。更须大字书华表，要使将来尽得知。",
            "comment": ""
        },
        {
            "title": "应潮井",
            "content": "俯看沧海仰看山，相去分明霄壤间。有井无冬亦无夏，与潮俱往又俱还。想应透彻深无底，怪得浮沉转似环。不用浙江亭上望，请君来此一凭栏。",
            "comment": ""
        },
        {
            "title": "东冶亭",
            "content": "旧时只说东西冶，今日转为长短亭。无奈梅花临水白，可堪柳色向人青。十分潋滟苦难把，三叠凉谁忍听。不道离愁堆满屋，往来车马放教停。",
            "comment": ""
        },
        {
            "title": "汝南湾",
            "content": "当时只号汝南湾，后有三人住此间。自谓逸民须隐约，并称贤士想高闲。只缘水味都殊异，且欲邻居数往还。好是有时相就饮，不妨铛脚对青山。",
            "comment": ""
        },
        {
            "title": "祀马将军竹枝辞",
            "content": "麦陇桑畴溪路斜，溪南溪北自千家。当年战守知谁力，好把寒泉荐菊花。",
            "comment": ""
        },
        {
            "title": "二十四航",
            "content": "秦淮二十四浮航，何似高高虹作梁。恐有兵戎来暮夜，可除扳索当城隍。淮深尚欲横鞭渡，河广犹将一苇杭。好是维持令有道，却将夷狄守封疆。",
            "comment": ""
        },
        {
            "title": "佛窟寺",
            "content": "牛头山上有深隈，佛窟何人向此开。过去辟支还示见，分明弥勒又生来。刀如敝尽锋何在，形若销亡气莫回。死复受形胎可入，有无真妄使人猜。",
            "comment": ""
        },
        {
            "title": "齐云观",
            "content": "高高真是与云齐，直到青霄不用梯。三阁连延须在下，层城突兀亦居低。俯看落雨自天半，平视流星从屋西。好是嫔嫱游翠辇，却如仙子驾青霓。",
            "comment": ""
        },
        {
            "title": "晋谢将军庙",
            "content": "苻秦亲自到淮淝，真有回山倒海威。只遣八千精锐去，能令百万败亡归。虽从太傅求方略，要是将军识事机。庙食如今知几岁，英风隐隐动窗扉。",
            "comment": ""
        },
        {
            "title": "江总宅",
            "content": "青溪第宅鬭鲜妍，最是江家宅可怜。路上行人争指处，桥边遗迹尚依然。南冠辞住长安日，北客归来建邺年。惜此屋庐还似旧，不知曾读黍离篇。",
            "comment": ""
        },
        {
            "title": "沈约宅",
            "content": "饱观明日双溪水，遍倚清风八咏楼。但见遗踪留婺女，安知故宅在升州。文章至好虽堪羡，节行全亏亦可羞。看得齐梁相禅际，只家称隐不称侯。",
            "comment": ""
        },
        {
            "title": "凤凰台",
            "content": "凤凰不见只宽台，底事台存凤不来。应到缑山还且住，定游阿阁不能回。江山不改当时旧，宾客何妨尽日陪。待作箫声勾唤处，有时飞舞下云堆。",
            "comment": ""
        },
        {
            "title": "古越城",
            "content": "府城西北瓦棺东，尚有遗基在此中。旋折才方二里许，规模不得小邦同。正当进取争强霸，聊作屯营备敌冲。老范智谋曾不识，却云争似建康宫。",
            "comment": ""
        },
        {
            "title": "钟山",
            "content": "石城为虎此为龙，都邑无如此地雄。万壑千岩皆拱北，三江七泽尽朝东。埋金依旧祥光现，凿浦仍前地脉通。吴晋六朝尝已验，如今留钥比关中。",
            "comment": ""
        },
        {
            "title": "蒋帝庙二首",
            "content": "一尉为官亦已轻，后来封爵一何荣。骨青相貌由来异，羽白威神俨似生。尝遣阴兵随义旅，不从私铸长奸萌。自当血食钟山上，仍与钟山换却名。",
            "comment": ""
        },
        {
            "title": "祀马将军竹枝辞",
            "content": "白羽青丝手自持，双鞬锦领步兵随。几番欲到伊吾北，笑杀曹儿行路迷。",
            "comment": ""
        },
        {
            "title": "祀马将军竹枝辞",
            "content": "松山父老至今思，尝问将军归不归。岩头草木成弋戟，雨后溪声听鼓鼙。",
            "comment": ""
        },
        {
            "title": "景阳井",
            "content": "应说兵来且莫降，急寻宫井共深藏。侧身待作凌波步，仰首还成半面妆。已分葬埋依古甃，可怜牵挽出银床。至今汲水人皆说，犹带烟脂旧日香。",
            "comment": ""
        },
        {
            "title": "王导宅",
            "content": "当时一马渡江来，幕府山头刈草莱。四海纷披都似此，一时缔创亦艰哉。朝纲治具提还挈，国本人心壅更培。辅佐中兴功第一，应须千尺上云台。",
            "comment": ""
        },
        {
            "title": "陆机宅",
            "content": "只闻二陆住华亭，却有书堂在秣陵。如此弟兄无比拟，翕然京洛有声称。辨亡著论真难及，受命专征若易能。十万河桥俱溃散，儒生虚语不堪凭。",
            "comment": ""
        },
        {
            "title": "拟岘亭诗",
            "content": "吾县西岘峰，亭以拟岘名。尝见父老说，寺中有碑铭。昔晋殷仲文，作郡有政声。去而人思之，屐齿有余荣。作闻诸老说，此事不可凭。臣子从弑逆，罪合五鼎烹。桓玄在荆州，世为晋公卿。一朝睨汉鼎，举兵向金陵。是时殷仲文，实守新安城。弃郡以从玄，惟欲事逆成。策命九锡文，未到先经营。桓楚既窃位，寝所地忽崩。仲文于此时，巧言如簧笙。其后玄事败，奔走向南荆。仲文忧不免，奉二后还亦。叛晋复叛玄，鼠雀同偷生。寄奴后代晋，又欲居朝廷。出为东阳郡，怏怏无好情。尝览镜自照，不见头颅形。岂非从逆者，未诛先受刑。无忌牧荆州，仲文尝趋迎。便道不过府，无忌殊不平。言于宋武帝，此辈谋举兵。宋武尽族诛，流血几成坑。襄阳羊叔子，当世之豪英。不当拟其名，流传污吴宁。疑别一牧守，偶与同名称。此名若果然，山鬼怒非轻。缅想唐戴令，政声极铿鍧。曾有长源碑，在夫子庙庭。曷易曰戴岘，庶以慰编氓。称之名义当，兼可怡山灵。尝读晋宋书，抵掌气填膺。安得仍拟岘，千载愚民生。",
            "comment": ""
        },
        {
            "title": "独足台",
            "content": "无端独足上高台，以纵咮纵横作字来。茂草为灰犹可解，朱门傍水直难猜。宫城后向烟中尽，府第不当洛口开。洪范五行刘向传，莫言其说尽迂迴。",
            "comment": ""
        },
        {
            "title": "铜螭署",
            "content": "洛阳当日铸铜螭，徒得形模怪且奇。玉刺口中藏不见，虫居腹内出无时。移来建业尚如此，徒在江陵无复兹。此说流传真诞妄，便当不信不须疑。",
            "comment": ""
        },
        {
            "title": "祀马将军竹枝辞",
            "content": "曹州孽火遍烧天，不见兵车只汉川。若得将军把关要，鸦军不用过山前。",
            "comment": ""
        },
        {
            "title": "谢安墓",
            "content": "中兴江左百余年，人物谁如太傅贤。桓贼寻常思问鼎，苻秦百万已临边。笑谈解折奸雄锐，指顾能摧敌阵坚。平昔经纶才试此，依然赍恨向重泉。",
            "comment": ""
        },
        {
            "title": "玄武湖",
            "content": "万顷冥茫水拍堤，当时于此习舟师。长江天险虽堪恃，鬭舰人谋可勿施。莫使黑龙离旧窟，且教玄武入新词。如何又作蓬瀛景，地节来游看水嬉。",
            "comment": ""
        },
        {
            "title": "白鹭亭和人韵",
            "content": "一见斯亭喜可知，风来拂拂更清微。青山坐处天开画，白鹭飞时雪满矶。何必搜奇效康乐，正应得句似玄晖。最怜别浦潮生后，须有征帆万点归。",
            "comment": ""
        },
        {
            "title": "蒋帝庙二首",
            "content": "爵以土王从六代，谥为庄武自南唐。缘何血食垂千祀，为有威灵庇一方。魏有钟离寻败走，秦屯淝水辄奔亡。虫生火起徒妖怪，载记还应择未详。",
            "comment": ""
        },
        {
            "title": "天禧寺阿育王塔",
            "content": "两山回处是为干，有塔亭亭高似山。不但装严增梵刹，可能形胜助城关。灯明星斗挂林木，铃动天风吹佩环。陌上行人遥见此，有时东往又西还。",
            "comment": ""
        },
        {
            "title": "披香殿",
            "content": "绣栭藻井柏为梁，翡翠帘栊映璧璫。宝篆烟云凝馥郁，华林锦绮竞纷芳。荷花永昼湘江静，桂子西风陌路长。最是春衣裁已就，领巾飘动尽天香。",
            "comment": ""
        },
        {
            "title": "晋阴山庙",
            "content": "相君一日到郊坰，步骑俄逢十数兵。拂晓见来殊隐约，中宵梦此极分明。阴山血食当知我，晋帝南巡适从行。事既奏闻因立庙，坡坨亦复享嘉名。",
            "comment": ""
        },
        {
            "title": "麾扇渡",
            "content": "此扇拈来一羽轻，如何退得十千兵。百年雨露蒙君赐，一日衣冠系贼营。正欲倒戈为向背，远观挥手极分明。而今但得旌旗白，便可中原取次行。",
            "comment": ""
        },
        {
            "title": "直渎",
            "content": "直渎如何计得工，长江虽远欲相通。比尝开凿不胜苦，已复淤填还似空。闻鬼夜中皆有语，弃泥江里解成功。有司号令才依此，衮衮波流渐向东。",
            "comment": ""
        },
        {
            "title": "新亭三首",
            "content": "相对何庸作楚囚，一时凛凛气横秋。定知决意谁能止，何事空言竟亦休。敢谓扶持非尔力，要须恢复有奇谋。壶浆满路无人至，空使遗民叹白头。",
            "comment": ""
        },
        {
            "title": "西州城",
            "content": "运渎居东西冶城，西州遗迹甚分明。多言东晋才经始，或说孙吴已创成。池苑春风罗绮市，楼台夜月管弦声。入门尽是嬉游地，惟有羊公不愿行。",
            "comment": ""
        },
        {
            "title": "秦淮",
            "content": "城中那有大川行，惟有秦淮入帝城。十里牙樯并锦缆，万家碧瓦与朱甍。船多直使水无路，人闹不容波作声。流到石头方好去，望中渺渺与云平。",
            "comment": ""
        },
        {
            "title": "四航",
            "content": "要识当时朱雀航，秦淮岸口驾浮梁。既为铜雀施重屋，又作璇题揭上方。波底净涵楼阁影，桥间望断水云乡。不知此处今何在，须有遗基在两傍。",
            "comment": ""
        }
    ]
}