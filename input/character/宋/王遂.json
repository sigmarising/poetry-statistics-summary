{
    "dynasty": "宋",
    "author": "王遂",
    "poems": [
        {
            "title": "舟中诵陶诗及诸葛传",
            "content": "隆中气象接莘磻，心术精微日月寒。学到圣贤无尽处，一毫人力不容安。",
            "comment": ""
        },
        {
            "title": "方丈壁读胡邦衡书草",
            "content": "僧房高揭谏和书，知是高人意不虚。我亦今年三十七，闭门畏祸独何如。",
            "comment": ""
        },
        {
            "title": "送王冠卿罢郡归",
            "content": "自是经帷旧谏官，谏书字字吐忠肝。声名尚作中朝重，事任宁辞举世难。廪粟未纾民瘼急，边烽谁解上忧宽。湖上佳处归行乐，只恐忧时鼻转酸。",
            "comment": ""
        },
        {
            "title": "宁考神御奉安原庙",
            "content": "卤簿萧萧鼓吹鸣，属车前导乘舆轻。□□殿裹朱门閟，无复传呼辇路声。",
            "comment": ""
        },
        {
            "title": "题顺宁壁",
            "content": "小日寒窗共赋文，一时洛下看机云。自知只道归耕手，不比斯人解致君。",
            "comment": ""
        },
        {
            "title": "题顺宁窗",
            "content": "风生松桧雨生杉，抖擞泥尘恨满衫。从此便膺君命重，亦须昭穆葬江南。",
            "comment": ""
        },
        {
            "title": "读文公壬子闻雷诗",
            "content": "五阳未决尚存阴，底事先王卧竹林。绝口不谈当世务，对天惟有格君心。",
            "comment": ""
        },
        {
            "title": "送三八弟归九江",
            "content": "燕公最繁盛，子孙十三支。默数半凋零，坐愈成伤悲。学不足赢粮，贫或无置锥。先君尚有言，孙谋敢忘贻。",
            "comment": ""
        },
        {
            "title": "以台柑寄漫塘报以诗用韵谢之",
            "content": "屈平作颂独称渠，曾此西山立丑懦。君子得舆知有待，高林硕果未尝无。",
            "comment": ""
        },
        {
            "title": "寄九江宗族",
            "content": "手劚三茅印月痕，却思庐麓接云根。便将百战开勋业，何似丹心遗子孙。行尽义丰思古迹，旧曾敷浅出高原。因思百事俱闲外，惟有人间道最尊。",
            "comment": ""
        },
        {
            "title": "中秋饮凤凰台上",
            "content": "天上十分月，人间一半秋。笙歌传小寨，灯火认层楼。酒怕初斟满，碁欣未了收。分明浑似水，只是欠双鸥。",
            "comment": ""
        },
        {
            "title": "登钓台",
            "content": "老倦无心上将坛，桐江千尺一渔竿。共时翻手功名易，自许经心岁月宽。礼乐三千辉冕辂，风云四七盛衣冠。上虞人物饶娥路，赢得清高照岁寒。",
            "comment": ""
        },
        {
            "title": "寄聪自闻",
            "content": "参天定林木，无地妙高台。每忆金陵去，谁同玉局来。乾坤新润泽，河洛久风埃。十里南州路，荷香独棹回。",
            "comment": ""
        },
        {
            "title": "送三八弟归九江",
            "content": "堂堂襄敏公，扬旌上熙河。竹帛有时尽，勋业谁能磨。珍重紫阳翁，一言定群讹。世德远如此，吾曹当若何。",
            "comment": ""
        },
        {
            "title": "谒子真祠",
            "content": "梅山梅市梅家墺，总得嘉名为子真。张禹孔光俱已矣，岂无遗迹但矣尘。",
            "comment": ""
        },
        {
            "title": "吴大帝庙",
            "content": "曾是东南第一王，眼看此地六兴亡。东缘有酒登京口，西为无鱼忆武昌。非复虎臣陪殿上，空余猩鬼泣祠旁。何年并建琅琊庙，共对淮山草木长。",
            "comment": ""
        },
        {
            "title": "瑞香",
            "content": "晓见花开意味长，夜深放出紫荷囊。须知睡裹香话足，犹锡佳名号瑞香。",
            "comment": ""
        },
        {
            "title": "送李果州归蜀",
            "content": "大原发邹鲁，功德被九州。迢迢数千年，伊洛乘其流。去之又百载，武夷阐诸幽。斯文代显晦，天意非人谋。正脉远相续，何必并世游。峨峨陵阳山，下镇西南陬。师法自心得，如亲接前修。一气妙亭毒，小大各有求。惟此生息机，不隔春与秋。皎皎冰雪姿，高疑揖浮丘。太虚丽日月，纤翳无停留。本根自深茂，况复加穷搜。微言析脉理，要指会衿喉。工夫自中积，应物乃其优。汉庭高论著，周原出咨诹。耿耿恻隐心，若将纳诸沟。拳拳敬王义，敢有非嘉猷。俯视不义贵，如比空云浮。所虞素学负，岂愿清名收。阊阖入云端，蜀天方阻修。西上香炉峰，江流去悠悠。问学久不明，风俗日以偷。塞品谨勿言，令人但深忧。世如大膏肩，终当待公瘳。格天未易到，责已尤难周。大学无已时，白首何当休。陋质谢顽朽，居然费雕锼。建德苦不勇，怀知若为酬。四非去未能，用力信有由。永当佩深训，无作明公羞。",
            "comment": ""
        },
        {
            "title": "送林干荣满归莆",
            "content": "天向东南聚众刚，义精仁熟乃真强。清名去作明时重，鲠论来为谏纸香。使指尚疑迟力荐，老夫何事不深藏。斯文归有王刘重，胡不骑云反帝乡。",
            "comment": ""
        },
        {
            "title": "牛渚曲",
            "content": "岷江赴东海，牛渚镇中流。古来济渡处，落日迷沧洲。江东名胜士，清谈付悠悠。氛埃更五闰，毒烈遍九州。六龙起当天，爝火不敢留。长绳系佛塔，铁缆济王舟。执玉朝群后，职方登九丘。民生三代后，不数李与刘。太平二百年，内宁忘外忧。一马飞渡江，王气东南浮。谁为逆胡计，敢作明神羞。饮水昧佛狸，投鞭效坚头。萧萧杨林渡，寒日风飕飀。烟雨出蒙冲，霜雪挥戈矛。夜半虏帐惊，明日无胡酋。笑谈折樽俎，心胆落毡裘。诸夷戒谋夏，三边罢防秋。时从老枝问，吃吃谈不休。创业道何盛，中兴德几侔。禹绩渺千载，武功待人收。天方厌此虏，吾忍忘其仇。偷安固大患，幸胜非良筹。外防固难驰，内政何当修。两山点蛾眉，攒此千古愁。小臣乏长策，何以裨前流。请因受邑地，为赋艰难由。",
            "comment": ""
        },
        {
            "title": "口伐",
            "content": "口伐归来战马闲，诗书只守一编残。治安策裹多流涕，莫作兴亡异代看。",
            "comment": ""
        },
        {
            "title": "秦丞相府",
            "content": "公府潭潭莫近前，绝怜荒草废池边。骨藏黄壤今成土，楼入青云旧格天。零落故家成不去，消磨名士向南迁。百年心事无人识，祗有鸡林贾客传。",
            "comment": ""
        },
        {
            "title": "谒梓潼庙访黄薜泉试茶",
            "content": "居然三伏景，宛若九秋凉。苍翠瞻神力，熉黄烛夜光。龙眠安旧隐，萤冷近书堂，不为看黄薜，吹来稻欲香。",
            "comment": ""
        },
        {
            "title": "题卷舒堂竹",
            "content": "月淡星疏子夜清，独骑黄鹤下吹笙。当时只许风听得，学与行云佩玉声。",
            "comment": ""
        },
        {
            "title": "读党锢传",
            "content": "须知明哲异全身，错认中庸误杀人。若使不为群小恶，定应须有善人嗔。平生岂为干名字，此念犹当质鬼神。刘氏兴亡虽不补，却扶天地立君臣。",
            "comment": ""
        },
        {
            "title": "送三八弟归九江",
            "content": "濂溪周堂长，正学有源派。司直既高明，东湖更孤介。从游欠勇往，思之令人洒。子归日亲炙，一一记言话。",
            "comment": ""
        },
        {
            "title": "题顺宁壁",
            "content": "膝下当年忆教忠，此身卜与弃捐同。睿思夜半忧民切，羞见东窗日半红。",
            "comment": ""
        },
        {
            "title": "送三八弟归九江",
            "content": "陆侯与邹令，善政时所尊。为我谢契阔，寄言托诸昆。送子华阳道，迤逦白下门。怀言欲赠别，临别又忘言。",
            "comment": ""
        },
        {
            "title": "夜宿梅山寺",
            "content": "山寺逢晚秋，郊原带雨余。禾收将有耳，民病化为鱼。阴沴何当扫，兵氛苦未除。岂无吴市隐，封事至公事。",
            "comment": ""
        },
        {
            "title": "谒子真祠",
            "content": "汉朝容默独危言，吴市逃名耻自全。千古无人知此意，浪将姓字作梅仙。",
            "comment": ""
        },
        {
            "title": "顺宁忆弟",
            "content": "犹怜膝下竞儿嬉，岁月光阴去若驰。闲倚阑干思旧事，却如故老话淳熙。",
            "comment": ""
        },
        {
            "title": "宛陵道院成用吴尚书韵",
            "content": "传街轧轧度车声，夹道翩翩共雁行。色养正须夸独乐，真廉何得似双清。便当坐进传吾道，何必求为身后名。大字已烦呵妙手，一犁依旧作胜氓。",
            "comment": ""
        },
        {
            "title": "赠肖岩",
            "content": "居住梁溪古道傍，分明木石最堂堂。丹青能染成形貌，犹有心源未易量。",
            "comment": ""
        },
        {
            "title": "送三八弟归九江",
            "content": "江公与二敏，同葬敷山阴。下有虎豹藏，上有猩鼯吟。颇闻梁柱姿，时受斤斧侵。展转不成寐，令人若为心。",
            "comment": ""
        },
        {
            "title": "堂后梅",
            "content": "阿母亲栽白玉堂，分明雪色变青黄。不须徙倚横枝看，留作江南第一香。",
            "comment": ""
        },
        {
            "title": "题顺宁壁",
            "content": "养得翔鸾舞凤枝，不知雨露几含滋。但同栎社长无用，留作明堂柱石姿。",
            "comment": ""
        },
        {
            "title": "题顺宁壁",
            "content": "宿草初生木未阴，自栽松柏待成林。后来剪伐应无忍，记取当时怵惕心。",
            "comment": ""
        },
        {
            "title": "谢赵庐州送淮白",
            "content": "淮源千古贯中州，南北分来九十秋。欲放此鳞归纵壑，要留佳瑞入王舟。",
            "comment": ""
        },
        {
            "title": "登凤台",
            "content": "无觅台城处，岿然却此台。青立三面立，白鸟半天回。有酒同僧上，无诗唤友来。谪仙骑凤去，应是叹时哉。",
            "comment": ""
        },
        {
            "title": "题顺宁壁",
            "content": "墓道深衣自涕洟，分明入耳似闻诗。月征日迈求无忝，尽是临深履薄时。",
            "comment": ""
        },
        {
            "title": "宁考神御奉安原庙",
            "content": "太室裸将严体荐，景灵朝献荐牙盘。九重黼坐盘盂固，四海苍生奠枕安。",
            "comment": ""
        },
        {
            "title": "题顺宁壁",
            "content": "江东山望说茅庐，庵为康家孝子居。岂肯人间名教地，却容释老说清虚。",
            "comment": ""
        },
        {
            "title": "宛陵道院成用吴尚书韵",
            "content": "债然位望亚陪京，大作山川小作城。堡障百年宽北顾，耕桑千里庆西成。和风温若生庭户，明月飞来入栋楹。道院依然无一事，只须空洞养心诚。",
            "comment": ""
        },
        {
            "title": "送三八弟归九江",
            "content": "北风马犹感，首丘狐所思。双林去杳霭，荆溪对涟漪。春秋同社人，半是新相知。勋贤拊遗址，终当遂营兹。",
            "comment": ""
        },
        {
            "title": "送冯卿归无锡",
            "content": "天欲吾民起困穷，就教自择孰如公。欢颜疾痛呻吟后，乐意耕桑陇亩中。尽有深长开幕画，若无华藻到边功。只今未觉诗书力，去久犹当说大冯。",
            "comment": ""
        },
        {
            "title": "枕上闻钟",
            "content": "南来听是保宁锺，锺送风来风送锺。气只与声无间断，此心何况与人同。",
            "comment": ""
        },
        {
            "title": "夜宿镇城寺",
            "content": "风挟潮头上，雷将雨脚俱。天应念民物，地得限江湖。凿堰流平未，颓堤浪入无。不眠频问晓，白欲上人须。",
            "comment": ""
        },
        {
            "title": "读武侯传",
            "content": "马踏渭滨春草乱，鸟啼白帝夕阳深。汉家浑是皇天做，渠是通天一寸心。",
            "comment": ""
        },
        {
            "title": "读天宝诸公事",
            "content": "当时群枉误朝廷，血染长安草木腥。四罪不诛三宅去，依前肝脑是生灵。",
            "comment": ""
        },
        {
            "title": "赠青阳士友",
            "content": "离红百颗橘千头，何似南枝雪未收。国为和羹思是晏，士因止渴忆兴周。笑谈谷口终当隐，出处胸中要熟筹。夜月九会浮动处，痴顽宁复照斋丘。",
            "comment": ""
        },
        {
            "title": "凤凰台",
            "content": "天连宫阙云烟湿，地接淮山日月低。不知何处两黄鹄，飞向白云云外归。",
            "comment": ""
        },
        {
            "title": "舟中坐读鸢飞鱼跃",
            "content": "欲晦又明天外山，水边鸥鸟去复还。流行尽是鬼神迹，妙处不在鸢鸟间。",
            "comment": ""
        },
        {
            "title": "寄昭武诸友",
            "content": "荆州得士一人半，信矣苻坚取太多。汗马已先驰峻坂，冥鸿犹有避云罗。本心皎日千年在，外物青天一鸟过。别后令名俱日起，倦予晞发向山阿。",
            "comment": ""
        },
        {
            "title": "登尊经阁",
            "content": "月到长赢麦已秋，闲将心事付洽洲。但惭一着输先手，欲为诸公让出头。山畔翩翩疑过雁，水边帖帖似飞鸥。丈夫家法无多子，后乐须为天下忧。",
            "comment": ""
        },
        {
            "title": "送黄叔向归永嘉",
            "content": "传闻索米向长安，疏影寒香得细看。檄羽风生常事急，举头霜满致身难。五湖莫办鸱夷计，四壁谁怜范叔寒。今代淮西宜籴谷，悬知一见定交驩。",
            "comment": ""
        },
        {
            "title": "登杨府风云阁",
            "content": "杰阁入风云，分明是得君。湖山尽行乐，愁杀岳将军。",
            "comment": ""
        },
        {
            "title": "饮御园梅下",
            "content": "主人铁石广平心，白玉堂中特细吟。已觉江南得春晚，悬知塞北更寒深。放开清影登文局，写出孤芳入素琴。保养阳和调鼎实，岁寒莫受雪霜侵。",
            "comment": ""
        },
        {
            "title": "闻杜鹃有感",
            "content": "人物同为气所乘，良心露处即良能。天津有此惊康节，西蜀无之感少陵。",
            "comment": ""
        },
        {
            "title": "赠肖岩",
            "content": "曾因肖象下箕星，梦寐犹应右武丁。顾我本非钟鼎相，不应端笏侍天庭。",
            "comment": ""
        },
        {
            "title": "读天宝诸公事",
            "content": "忠贤赴国方忧北，奸党全身却落南。祸福难从当世问，是非时有老农谈。",
            "comment": ""
        },
        {
            "title": "赠薜道士",
            "content": "觌面逢幽侣，装怀解吏纷。曾敲筠户月，屡宿柳塘云。离索知余恨，来过谢子勤。山中新雨足，几处未耕耘。入道犹将母，人心信秉彝。每能图乐事，谁与写时思。欲觅徽君笔，难当幼妇辞。只应忧世切，聊此觉良知。周诗山寺满，骑马□中寻。淡泊人无识，吟嗟子独深。动中观造化，静处养灵襟。且学渠根本，篇章莫费吟。",
            "comment": ""
        },
        {
            "title": "题顺宁壁",
            "content": "道德文章满足翁，曾将佳句咏茅峰。烧丹炼药非吾事，孝友神仙第一功。",
            "comment": ""
        },
        {
            "title": "谢章季思惠镜屏",
            "content": "客从东南西，遗我古镜屏。圆明绝点滓，表裹无遁形。云是旧太守，思之我为铭。吾惛不能进，何敢陈诸庭。我闻生民初，五常具函灵。器质欠推广，物欲加凋零。眉睫近莫睹，稍远何能听。君子抱明德，止善湛中扃。静如昼有夜，动若渭流泾。坐令方寸地，目睫何晶荧。上天方於昭，皎彼垂日星。五官属宰制，万化随指令。留之千百载，犹足存典刑。余心岂昧此，一念存芳馨。在昔圣敬主，丹书刻方棂。近者摩镜帖，字字炳丹青。夫君往教意，大寐如得醒。置之敬义堂，与世犹说铃。",
            "comment": ""
        },
        {
            "title": "赠无梦道人",
            "content": "中人有梦君无梦，乐思怀事不同。为问曲肱高卧日，如何合眼见周公。",
            "comment": ""
        },
        {
            "title": "送冯卿归无锡",
            "content": "浮云出处泊无情，来辄成违去辄明。解后一时如失计，峥嵘千古却收名。静修香火宁非愿，归对渔樵更觉荣。旋汲惠泉烹顾渚，春风杖屦及山行。",
            "comment": ""
        },
        {
            "title": "题蒋少闵云巢",
            "content": "欲向云端问子巢，陵虚鹜远恐疲功。悬知实地平如掌，何处人间有此高。",
            "comment": ""
        },
        {
            "title": "宁考神御奉安原庙",
            "content": "俭慈三十一年主，已不自知其至尊。时向道傍逢故老，但能垂泪不能言。",
            "comment": ""
        },
        {
            "title": "木犀答二吴书",
            "content": "过尽人间百草芳，尚留寒菊对风光。月华已下中天白，香树初摇满院凉。金粟远看千尽影，犀皮近种百年香。圣朝二桂真双玉，王谢犹当着紫囊。",
            "comment": ""
        },
        {
            "title": "题顺宁窗",
            "content": "云从西去又还东，不逐天回却逐风。春日岂无晴昼永，扫除阴翳出长空。",
            "comment": ""
        },
        {
            "title": "赠肖岩",
            "content": "强栽髭鬓较锱铢，眼底精神不解枯。许我苍颜殿诸老，可能同读远游无。",
            "comment": ""
        },
        {
            "title": "送李兄谒扬州帅",
            "content": "天生忠定公，为宋作柱石。扶日起东南，擎天补西北。戎和不肯受，国蹙欲日辟。坐收两河心，可制百年狄。谁能七十日，有此功赫奕。汪黄信血指，老桧甘愧色。云胡张赵间，不使虎而翼。循环起丁未，运至丁未极。成书遗后代，曰此寄庵力。思皇陈了翁，直谏少与匹。大科得闻孙，不救元符隘。谠议竟莫伸，嗟哉有何益。令人读遗事，一饭三叹息。某昔守樵川，奠俎折群贼。乌洲聚名胜，花阴满光泽。通鉴揭纲目，国录为刊刻。嗟嗟斯文丧，吾道有余脉。感伤念理乱，同事异今昔。新从姑苏归，疾病久成癖。齐云标术阁，鹊桥记归宅。伟哉子章子，为我得佳客。母是了翁孙，身为寄庵适。相求不相值，访我茅山侧，父昔仕九江，横金悲易箦。藁葬官路旁，过者为心恻。指囷与倒廪，纵性何所得。顾予把钓竿，欲子将焉获。世岂无忠宣，顾此舟中麦。",
            "comment": ""
        },
        {
            "title": "送三八弟归九江",
            "content": "义丰一世师，才识鲜其比。斯文张朱氏，称许异诸子。不肯趋权门，南走雁山死。嗣子尚勉旃，兴大庶有以。",
            "comment": ""
        },
        {
            "title": "木犀答二吴书",
            "content": "月窟何因左右探，犹容坐客竞跻攀。浑疑移种从天上，又似分香入酒间。每为高秋成感慨，却□清味得幽闲。先生燕坐真奇绝，愿作淮南庾子山。",
            "comment": ""
        },
        {
            "title": "戏题胡淡庵谏和书后",
            "content": "溪翁死后谏书焚，怪得和戎近有孙。寄语岳家新宰士，当时谢表几行存。",
            "comment": ""
        },
        {
            "title": "谢赵庐州送淮白",
            "content": "淮泗曾经禹决余，斯民无复惧为鱼。鱼枯却识江南岸，应有临劣羡不如。",
            "comment": ""
        },
        {
            "title": "道上",
            "content": "夹道香烟笑语欢，老翁扶立小儿观。书生未有丝毫毫力，定忆前回去长官。",
            "comment": ""
        },
        {
            "title": "题游墨斋词后",
            "content": "游公已去今安在，学步虚声过午清。最喜高谈言太极，一轮放下月华明。",
            "comment": ""
        },
        {
            "title": "送王冠卿罢郡归",
            "content": "书生作县本非才，天遣仁侯特为来。民志少伸缘假借，军谘无补愧招来。五湖舟楫闻催具，千乘旌旗莫挽回。若论亲民须是令，先当斥免谢天灾。",
            "comment": ""
        },
        {
            "title": "登县圃小楼",
            "content": "山有青黄臼紵山，谢公已起谪仙还。至今犹有文章焰，放入高楼户牖间。",
            "comment": ""
        },
        {
            "title": "题朝散郎刘公庙",
            "content": "文而博兮乐且有余，武有勇兮莫之测窥，闽之南兮江之西。俯视鼎镬兮犹一潢池，士怯且惰兮若奉骄儿。一夫死兮百将莫支，提千人兮左右以之。嗟平生之志兮马革裹毙，使畏死而偷生兮将形骸焉依。",
            "comment": ""
        },
        {
            "title": "赠陈师宓客陈兄",
            "content": "疾雷破柱识工臣，急雨冲泥见故人。斗酒为浇新意气，老夫笔底亦精神。",
            "comment": ""
        },
        {
            "title": "送黄叔向归永嘉",
            "content": "玉麟堂上共论兵，众裹逢君眼为明。自愧腐儒宁有用，却怜志士竟无成。学书不作千人敌，归计犹余一叶轻。何必封狼方快意，只须垂世用诗名。",
            "comment": ""
        },
        {
            "title": "谢二吴书见访",
            "content": "缁衣之后赋无衣，王室安知晋郑依。淝水八千思偃伯，丹徙十万尽忘饥。喜看猿鹤从公乐，更觉莼鲈到处肥。泉楮未通民之乏，梦怀远志忆当归。",
            "comment": ""
        },
        {
            "title": "会徐侍郎蔡提举",
            "content": "初度曾同岁摄提，德虽不竞得年齐。徐卿鸾凤今标准，蔡令壎篪旧品题。西府十连新眷遇，北园三径共提携。丈夫出处地他愿，但欲长歌归去兮。",
            "comment": ""
        },
        {
            "title": "寄刘后村王癯轩",
            "content": "君子仁柔义也刚，须知自胜乃为强。书因雁断疑天远，诗带梅来特地香。一鹗先从云外去，四鸿宁久橘中藏。圣朝出处非无意，衣锦何由恋故乡。",
            "comment": ""
        },
        {
            "title": "舟中诵陶诗及诸葛传",
            "content": "扣舷细读渊明句，出听还疑是水神。江上只逢名利客，人间无复有斯人。",
            "comment": ""
        },
        {
            "title": "宁考神御奉安原庙",
            "content": "经旬风雨陡新晴，一夜蟾光直到明。清晓衣冠原庙去，分明眷佑似平生。",
            "comment": ""
        },
        {
            "title": "送浩翁赴梁县",
            "content": "当年受气便神明，未必冰壶有此情。自是胸中少凡近，犹须境外立功名。谪居岁月能闻道，多病工夫近养生。尚记漫塘曾有语，弟才无用不如兄。",
            "comment": ""
        },
        {
            "title": "题端明苏子瞻书天庆观乳泉赋后",
            "content": "天一生兮上浮，羽上俟兮丹丘。逆儋耳兮东注，夹昆仑兮倒流。",
            "comment": ""
        },
        {
            "title": "宁考神御奉安原庙",
            "content": "禁殿薰风传赐敕，宫门晓日缓催班。小臣未报君恩重，耿耿孤君入梦间。",
            "comment": ""
        },
        {
            "title": "敬亭山检受御书",
            "content": "晋宋风流自不凡，天令此地为回环。市藏白水风烟外，路入高林紫翠间。字炳日星摇翰墨，敬存铭刻在心颜。须知太守缘民乐，来岁勤农在此山。",
            "comment": ""
        },
        {
            "title": "会平江两粹六邑宰",
            "content": "守令张官本为民，恫瘝无异切吾身。但令六县皆朱邑，何必共堂有信臣。田里要须兴孝弟，闾阎谨勿致嚬呻。与君共举一杯酒，化作人家点点春。",
            "comment": ""
        },
        {
            "title": "寄呈饭牛翁",
            "content": "早计关防意敢{左牛右角}，莫教露尽草头枯。芒寒甯戚讴歌怨，色自涪翁牧养图。露地相忘无践稼，县官虽巧不催租。时人欲识其中趣，山林巃嵷夜气苏。",
            "comment": ""
        },
        {
            "title": "送三八弟归九江",
            "content": "弟从寻阳来，四阅槐庭夏。谨重子所优，淑艾吾犹寡。拜官京洛裹，归思康庐下。学力要日新，圣言当具写。",
            "comment": ""
        },
        {
            "title": "题顺宁庵",
            "content": "千章松桧护泉台，无复牛羊日下来。安有良心亲付授，却教容易着尘埃。",
            "comment": ""
        },
        {
            "title": "青溪桥",
            "content": "倬彼清溪兮山高水长，上承黟歙兮下接钱唐。雨稍渐渍兮众流汤汤，家具舟楫兮商旅伏藏。繄四海以为家兮何独困此一方，视已同溺兮用造舟以为梁。顾一岁之一新兮岁旱则亡，眷令长之远虑兮不间雨暘。晴日当空兮余备不忘，帝用时以安下民兮余敢不强。虽倾余之囊橐兮使皆即乎康庄，彼虑如近忧兮令虽法而何伤。公虽忧而民喜兮百世蒸尝。",
            "comment": ""
        }
    ]
}