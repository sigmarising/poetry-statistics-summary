{
    "dynasty": "宋",
    "author": "赵汝腾",
    "poems": [
        {
            "title": "又和饶计使丹青阁韵",
            "content": "久闻杰阁原今酬，亭午登临到上头。二水清澄新雨霁，众峰苍峭冻云留。拟赓场圃诗人句，休负烟波墨客愁。信使原偕原隰耀，仙山多谢约同游。",
            "comment": ""
        },
        {
            "title": "寄卢玉堂武子",
            "content": "建上文忠音响绝，尔来复说蔡翁卢。君归南浦颜无怍，我老西河道不孤。空有寸心驰记室，绝无一字到中都。吟成遣寄嗟何阔，开卷应嗤此叟迂。",
            "comment": ""
        },
        {
            "title": "庆高耻堂柱史除漕",
            "content": "九曲山川值异人，仙灵忻舞对波臣。德星临照来从蜀，瘴雾澄清一洗闽。泽物濂翁仁望著，宽民王旦政条新。烂柯精舍班荆语，好约秋风到北津。",
            "comment": ""
        },
        {
            "title": "寄仲节金华牧二首",
            "content": "传闻议论异柯山，辨难何妨莫失欢。试取景仁与君实，中和问答几书看。",
            "comment": ""
        },
        {
            "title": "和史绣使瑞梅韵",
            "content": "忆昔朝旌别未央，逋仙风味饱哜尝。绣衣来酹东涛月，清节更餐南雪香。姑射真仙陪直指，绿华再萼瑞高堂。蓬莱花使传春信，早晚芝书趣觐王。",
            "comment": ""
        },
        {
            "title": "送陈善世",
            "content": "抱琴几宿滞秦溪，多谢常丞寄近诗。细咀绝无烟火气，其人可与遡濂伊。",
            "comment": ""
        },
        {
            "title": "送眉山孙梦得从饶伯舆李纯父学",
            "content": "景山书来说蜀珍，与吾气象清而真。束书亟归侍温清，力祈朴学为是正。程文不过工进取，何若杜门诵论语。一言可以行终身，世间至乐惟求仁。弋阳余干相望尔，紫阳的传伯舆是。同志更有李纯父，劲节清名照今古。为我问讯出此诗，子亲炙之有余师。",
            "comment": ""
        },
        {
            "title": "挽竹湖李端明",
            "content": "淡似香山老，臞於涑水翁。政须将及子，心孰不为公。后进师清俭，前旒誉直空。墓陵手所筑，过者式高风。",
            "comment": ""
        },
        {
            "title": "寄徐端友立大寿其母夫人",
            "content": "英英二徐，名德之雏。早从烂柯，知所步趋。南陔子职，夙夜尽劬。九日黄花，采采盈裾。请寿堂萱，大年方壶。庞眉发鹤，重锦轩鱼。母诏子前，问学勉诸。参匪直养，心传泗洙。诚身悦亲，授伋著书。子日懋哉，益厉厥初。荣多遗母，文绣不如。戏舞樽前，母为笑娱。我寄四言，俾陈座隅。",
            "comment": ""
        },
        {
            "title": "詗李斛峰右司",
            "content": "数士英英未易招，当时一纲尽于萧。公才何止为陈瓘，朝论今争推杜乔。国定须贤扶宇宙，士惟知道乐箪瓢。凤凰千仞需时下，谗说新来已雪消。",
            "comment": ""
        },
        {
            "title": "别伯舆新鄱阳广文",
            "content": "特为予来冬复春，重寻旧话续新闻。诸儒学北今谁嗣，独步斗南犹有君。精舍诸生朝问道，郡斋一叟夜论文。絷维不可成分袂，搔首江东日暮云。",
            "comment": ""
        },
        {
            "title": "景南将赴武昌道出剡溪戏成赠行",
            "content": "丈夫未遇时，流俗多白眼。张耳能致千里客，相如竟辍万金产。方子一切英，要路争力挽。行行取侯封，何必守蠹简。",
            "comment": ""
        },
        {
            "title": "谢饶计使遣饷头贡余",
            "content": "仙芽龙水办头纲，百草山中不敢香。表进得陪华使拜，贡余遣饷守臣尝。拟思苦口陈忠谏，可但饴茶献上方。分我清风生两腋，惜无文字只枯肠。",
            "comment": ""
        },
        {
            "title": "谢史计使寄建茗",
            "content": "皇华珍意办头纲，余馥吾侪也得尝。黯戆终然言有味，仝衰那得字搜肠。耕云陇畔知无憾，贮月瓢中剩有香。独念郊民多菜色，旱饥粟价踊非常。",
            "comment": ""
        },
        {
            "title": "赠武应辰见徐径坂",
            "content": "衡阳布衣武应辰，柯山迎拜新使君。使君道德今天人，不知肯开衡山云。君看衡云开未开，吾道所关非小哉。应辰为我三致意，行藏已定颜心斋。",
            "comment": ""
        },
        {
            "title": "次徐径坂四言韵",
            "content": "欹枕肱曲，匮藏美玉。造道高深，庭草交绿。中庸致曲，学记琢玉。子过仙柯，瞻彼淇绿。",
            "comment": ""
        },
        {
            "title": "因遣乡书赠姜山嗣师",
            "content": "近市依湖十里间，扁舟朝往暮能还。莫教老圃翻锄尽，留我他年葬骨山。",
            "comment": ""
        },
        {
            "title": "登石鼓追思武夷余干二老呈威仲",
            "content": "云间把酒更持螯，九日登临意气豪。自有此山题墨富，独推二老擅名高。禅关曾访移泉脉，亭扁重书镇海涛。老我空游愧能赋，得君藻笔仆名骚。",
            "comment": ""
        },
        {
            "title": "和韵詗徐径坂",
            "content": "圣断锄奸不大声，传闻侧席迟幽人。人今天民之先觉，幡然风俗还振振。",
            "comment": ""
        },
        {
            "title": "挽盛君时",
            "content": "忽报斯人讣，伤哉命压头。皇皇如有索，落落竟何求。学道鱼千里，辞家貉一丘。幸哉犹有子，可解二亲忧。",
            "comment": ""
        },
        {
            "title": "再答",
            "content": "人间姚魏总舆台，独占神仙上品开。绝代词华三峡倒，当时谏草九天回。晚晴大白檐前举，春暖小车花下来。笔补浣花溪畔老，吟工压倒北山莱。",
            "comment": ""
        },
        {
            "title": "饯用晦侄南安令",
            "content": "作邑无他法，精神在拊摩。吏肥民必瘦，酒少饭宜多。宁拙催科考，须知于为歌。莫将还债看，好事易蹉跎。",
            "comment": ""
        },
        {
            "title": "句",
            "content": "阳萌知独复，岁寒见孤洁。",
            "comment": ""
        },
        {
            "title": "寄程沧洲",
            "content": "山间藜杖看初春，忽报沧洲除命新。今日昌黎司宪部，几年陆贽任词臣。扶持世道岂无策，宗主时贤今有人。老懒贵游书尽绝，一诗隃寄霅江滨。",
            "comment": ""
        },
        {
            "title": "袁松溪簿来承绝句以紫霞翁见号因自号为紫霞",
            "content": "南涧当年浚紫洲，我今取号自虚舟。倚栏惆怅青霞远，何日从君飞佩游。",
            "comment": "【注释】【原题】：袁松溪簿来承绝句以紫霞翁见号因自号为紫霞翁成二绝走呈径坂"
        },
        {
            "title": "和徐径坂",
            "content": "我敬楳埜翁，治郡如元结。一朝殉国死，黄壤恨谁雪。赤输陈蕃心，碧化苌弘血。铭笔得柯仙，群阴消蟋蟀。",
            "comment": ""
        },
        {
            "title": "赠李喜观谒徐径坂",
            "content": "一世龙门未易攀，鲰生负笈造柯山。束修以上吾斯诲，应许吟赐立雪还。",
            "comment": ""
        },
        {
            "title": "寄程沧洲",
            "content": "身是金华旧使君，闻公新渥倍欢忻。朱轓暂为东莱起，收拾乾淳未坠文。",
            "comment": ""
        },
        {
            "title": "再答",
            "content": "西州名品萃东台。特为光风连夜开。春事三分元未半，诗肠一日九周回。雨中有泪坡吟尽，马上沾花甫醉来。郡坞数株寥落甚，园丁爱护剪荒莱。",
            "comment": ""
        },
        {
            "title": "酬卢威仲九日遣青衣送酒",
            "content": "前年重九日，黄衣携御椠。抗牍回天聪，批鳞蒙帝念。虽惭献六箴，犹许疏十渐。去年重九日，石鼓偿原欠。菊丛对佳客，萸觞倾旧酽。一时啸咏狂，万丈词华艳。今年重九日，龟息静中验。亭前寒叶落，楼外晴波敛。故人何殷勤，清樽持潋滟。思君甲辰疏，拟昔尚方剑。士锋皆辟易，忠舌为饫餍。回首今七秋，日月光同掞。知暂陆浑游，难久承明压。老我思荷锄，一壑柴桑占。",
            "comment": ""
        },
        {
            "title": "寄李颐老",
            "content": "清苦推洪毅，人今合古求。道东吾所敬，学北子为优。夜气存无馁，晨餐缺不忧。时来同析理，相对一茶瓯。",
            "comment": ""
        },
        {
            "title": "会饶伯舆徐子荐徐立大三高士一首",
            "content": "英英奇节东州彦，凛凛清风南浦豪。更有余干饶有道，建安堂上聚三高。",
            "comment": ""
        },
        {
            "title": "再用韵",
            "content": "天生神醴地生材，曾感当年鸑鷟来。钓水取清芳酷烈，采山可茹味徘徊。能招霞侣云中笑，得奉龙颜食后杯。细品第三纲最胜，人间双井当舆台。",
            "comment": ""
        },
        {
            "title": "秋词",
            "content": "雨放凉飚晚复晴，小窗人亦共秋清。月华纲在蛛丝上，错认疏帘挂水晶。",
            "comment": ""
        },
        {
            "title": "饯赵文思崇釠归上饶",
            "content": "英英吾宗，神骏之姿。笔有天巧，自铸伟词。抱负不凡，植立甚奇。爰初筮仕，即不诡随。笑世滔滔，相与磷缁。过予告别，凛然自期。耻逐京尘，原易丛祠。莱衣奉亲，乐道忘饥。予惟上饶，渊源未衰。玉山文献，考亭所推。章涧二泉，名论清规。迩来后生，古为似之。仁亲友兄，径坂是师。子归取友，伯埙仲篪。咫尺柯山，考德订疑。他日成就，麟祥凤仪。",
            "comment": ""
        },
        {
            "title": "食梅",
            "content": "儿时摘青梅，叶底寻弹丸。所恨襟袖窄，不惮颊舌穿。我年不自觉，以我齿尚完。尝新试一荐，喉棘眉先攒。岂味虽强餐。人生煎百忧，算梅未为酸。",
            "comment": ""
        },
        {
            "title": "径坂左司使君惠和近诗为亲而喜合天理之公得",
            "content": "何曾学圃学为农，陋巷萧然白发翁。便拜冯唐长郎署，更荣弘景相中。诏褒忠孝垂青史，上想仪型遣画工。庄叟湛然元不动，平生风雨视穷通。",
            "comment": "【注释】【原题】：径坂左司使君惠和近诗为亲而喜合天理之公得性情之正复用韵以庆"
        },
        {
            "title": "题永阳文献录",
            "content": "奸魂偃月忌吴黄，正气难摧百炼刚。奇响后来谁接续，玉川拜疏植纲常。",
            "comment": ""
        },
        {
            "title": "寄徐左司",
            "content": "人皆山斗瞻吏部，谁敢文章近左司。君看玉池金鲫句，尽刊腥腐带仟姿。",
            "comment": ""
        },
        {
            "title": "送陈善世",
            "content": "似闻久客沧洲馆，曷不相从早数年。老我一丘事耕钓，劳君千里度山川。",
            "comment": ""
        },
        {
            "title": "寄仲节金华牧二首",
            "content": "犹记衰翁佩印初，曾将四学劝群儒。只今郡守西山后，好勉人人诵吕朱。",
            "comment": ""
        },
        {
            "title": "陪高计使柱史谢庾使刑郎登梅仙山丹青阁",
            "content": "侵云祠宇绝荒凉，目眴凭虚兴寄长。仙者远游非穆穆，天之视下亦苍苍。贵公业趁尘泥腐，小尉名争日月光。此地何缘子真到，孤忠处处慕留芳。",
            "comment": ""
        },
        {
            "title": "陪饶计使至北苑焙",
            "content": "东风未经无边草，北苑先抽绝品芽。六辔行山清雾潦，一枪入焙带烟霞。凤呈奇羽名仙麓，龙护香泉供帝家。万碾玉尘飞动处，鬼犹劳矣阅人耶。",
            "comment": ""
        },
        {
            "title": "和徐径坂衡阳使君韵题渔庄烟雨",
            "content": "列子御风旬五日，庄周称寿八千秋。归欤烟雨蒙蒙景，萼集班衣剩劝酬。",
            "comment": ""
        },
        {
            "title": "句",
            "content": "蕙菊未开倾竹叶，柴桑有梦绕篮舆。",
            "comment": ""
        },
        {
            "title": "和高计使郊行",
            "content": "春光物色伴扬班，昼出城南暮入阍。转蕙风吹禊亭竹，采桑日照女筐蘩。清游得共皇华醉，妙语能追红药翻。一任鹃鸣芳自若，坐间嘉客意同原。",
            "comment": ""
        },
        {
            "title": "挽朱夫人",
            "content": "兰陔送母度新阡，追忆东岩老谪仙。虀办咄嗟供妇职，肝刲一再续亲年。六珈偕老荣何盛，二子乘舟晚可怜。彤管责堪陈信史，今将列女传同编。",
            "comment": ""
        },
        {
            "title": "沁园春",
            "content": "人道耻堂，直声劲气，胜如鹤山。记殿庭叱禹，风生九陛，都亭劾冀，影摄群奸。海内英豪，如公有几，此地相逢同左官。丹青阁，望烟云缥缈，曾共凭栏。忧时空见眉端。叹西事何由圣虑宽。使蜀居诸葛，兵屯自肃，朝留一范，贼胆须寒。天欲兴唐，昴应相汉，立取勋名久远看。秋香耐，笑菊潭胡广，污简何颜。",
            "comment": ""
        },
        {
            "title": "寿致政徐光禄",
            "content": "易跻廿四中书考，难聚三千听讲生。入侍亲庭为一笑，方瞳弘景转精神。",
            "comment": ""
        },
        {
            "title": "送陈善世",
            "content": "不须远远苦求师，恭敬渊源可细推。归路瑞安逢二戴，为予再四说相思。",
            "comment": ""
        },
        {
            "title": "偶见孟博送仲久诗章辄题二绝代赠",
            "content": "扁舟乘兴山阴道，春半园林雪未消。便解貂裘从我在，小窗幽寂共箪瓢。",
            "comment": ""
        },
        {
            "title": "复用韵答高计使谢庚使",
            "content": "何人漱石枕寒青，飞鸟徘徊不敢经。却骑同登观溟涬，怀帛遥想戒真泠。西山南浦临流阁，北树东云把酒亭。道极高明须峻绝，铁狮峰顶振风翎。",
            "comment": ""
        },
        {
            "title": "送伯和侄归里之戍",
            "content": "留尔纫秋桂，归欤迫戍瓜。定将儒术饰，肯以惠文夸。狱敬裨王国，帷褰佐使家。公余更努力，学似海无涯。",
            "comment": ""
        },
        {
            "title": "答郑宜中",
            "content": "太极成争今几年，濂翁先得我同然。经行醉墨匆匆就，不谓朋侪今竞传。",
            "comment": ""
        },
        {
            "title": "又再用韵和",
            "content": "后期采菊约新酬，笑指西风帽恋头。陆羽久仙泉水在，紫芝何代寺峰留。霞边野雾供吟啸，泽畔归鸿免叹愁。愧乏登高能赋手，陪公后乘写清游。",
            "comment": ""
        },
        {
            "title": "送江墨庄",
            "content": "寄语玉柯贤太守，万间精舍有诗盟。迩来曾践斯言否，此事须公剧力成。",
            "comment": ""
        },
        {
            "title": "詗斛峰李纯父右司",
            "content": "衰拙新来领建安，郡斋夜梦绕余干。东都得尔名节重，西贼闻之心胆寒。海内四贤尚家食，闽中一叟愧空餐。幔亭仙掌文盟在，好与伯舆来共看。",
            "comment": ""
        },
        {
            "title": "寿史刑使",
            "content": "羡公博学今扬雄，未许蜀珍专瑞蜀。喜公奉使今鲜于，又见福星来照福。我初敬公因谠疏，万言批鳞折五鹿。我转敬公缘清操，高吟放鹤孤山麓。今兹仗斧更仁厚，庭草不锄生意足。忧时两鬓白发增，爱贤一念缁衣笃。衰予归卧西河上，都骑时来寻涧谷。清言竟日无尽藏，想见胸中几天禄。若人盍置论思地，垂弧定有锋车趣。去年五言称公寿，今年笑指湖山绿。",
            "comment": ""
        },
        {
            "title": "寄徐左司",
            "content": "紫洲洲上得诗筒，展诵青霞在眼中。白首漫郎应号叟，黑头永叔早称翁。",
            "comment": ""
        },
        {
            "title": "为饶计使题",
            "content": "煌煌使者轩，新扁焕群目。周爰远有华，不可居无竹。天风泠然来，云气滃而簇。知君子猷趣，一笑等荣辱。每云安乐窝，似胜相州纛。凭栏对此君，竟日玩不足。余亦慕姱节，时时赋猗绿。閒思载醪去，悠悠想九曲。新诗带仙姿，霞餐谢粱肉。原言植梅友，疎影横水澳。",
            "comment": ""
        },
        {
            "title": "再答",
            "content": "孤风独上子陵台，藻思天然顷刻开。银烛不妨花下照，铁心肯向赋中回。休怀濯锦梦水星，早应筑沙堤上来。急裹紫霞望公至，也教凡卉识仙莱。",
            "comment": ""
        },
        {
            "title": "乙卯仲春丁奠毕作王颂一首呈承祭之王颂曰",
            "content": "於穆素王，天纵将圣。小用于鲁，振挈纲领。莱兵面却，齐人退听。三都隳奸，两观锄佞。市无饰贾，朝无乱政。少壮悉逊，道涂不竞。曲阜大治，诸侯交儆。女乐间之，可以出迸。俟膰不至，于卫之境。留不暖席，去复俄顷。秘围于匡，幸释以甯。归主蘧瑗，耻居次乘。彷徨过宋，流离在郑。{左鬼右隹}恶羽礼，木不留影。立郭东门，累然谁省。在陈徘徊，弗授寸柄。河水洋洋，不渡者命。蒲盟止兵，蔡惧设穽。楚尼书社，彼哉谗胜。辙环靡归，不容何病。十有四年，鲁复来聘。亦莫果用，六经是订。易系礼编，诗删书定。私淑三千，弦歌雩咏。维持太极，与天地并。贤於尧舜，功用之盛。专飨南面，此感彼应。笾豆牲牢，庭燎辉映。万有千载，垂于祀令。承祭儒绅，孰取不敬。何以事之，存心养性。",
            "comment": ""
        },
        {
            "title": "次徐径坂衡阳使君韵示林敬则",
            "content": "千分冈头一振衣，共嗟凤德卧郊扉。近锄萧艾知天意，会见朝阳露欲晞。",
            "comment": ""
        },
        {
            "title": "赠徐国谕",
            "content": "英英直气验操存，夜夜群书日灌园。嫩不到城三十载，老犹落笔数千言。吴公何敢轻招贾，徐穉兹来特访蕃。衰拙迩来逢盛事，德星远远照朱轓。",
            "comment": ""
        },
        {
            "title": "陪高计使柱史谢庾使刑郎登梅仙山丹青阁",
            "content": "节迎吹帽约郊行，衣裌登危露未零。一笑向进分皂白，相逢今日共丹青。清姿照世郎官宿，劲操擎天柱史得。自有此山无此客，来同老守醉还醒。",
            "comment": ""
        },
        {
            "title": "谢高茶使遣饷头贡余",
            "content": "东风吹折凤山芽，驿献花箱仗使家。遥想仙芳供御盌，应怜味谏落天涯。厥包锡贡何年始，其苦如饴信地嘉。斋祭无繇陪褥位，膏余分匄咀菁华。",
            "comment": ""
        },
        {
            "title": "与张草庐予欲嗣奏聘君草庐寄声止予歌以答之",
            "content": "姑蔑之墟，郡郭之隅。幽閴兮陋巷，卑渫兮绳枢。真人兮匵藏，道貌兮山臞。有时兮过市，徐行兮当车。天津游兮闻鹃而慨汉，鹿门登兮采药而踌躇。明月兮啸咏，白云兮卷舒。我评其人，陶邵之徒。畴昔岁兮司银台，力抗疏兮徵玉庐。朝奏墨兮欲下，暮出昼兮尼。诸君一笑兮草芥，余三惜兮璠玙。拟笺天兮嗣请，近因风兮止余。仰高致兮慕予，积卑忱兮原摅。善不进兮不已，终当谅乎纯愚。",
            "comment": ""
        },
        {
            "title": "再用韵答高茶使",
            "content": "凡卉千山未吐芽，天生灵草瑞天家。漕修贡事东西廨，使起英汉南北涯。谏苦固应疏汲黯，品高终必相王嘉。老衰不办茶歌献，但诵周原远有华。",
            "comment": ""
        },
        {
            "title": "和徐径坂",
            "content": "予归假阖庐，守白於我馆。风雨已遁逃，云山况奇观。径坂形声诗，蓬莱名遂远。求仁居之安，是宅靡有间。",
            "comment": ""
        },
        {
            "title": "庆高耻堂柱史都运",
            "content": "招麾不可独斯人，中外称为社稷臣。永叔未容居四谏，鲜于且起福全闽。光华濡辔今新遣，风采埋轮又一新。命下八州俱鼓舞，紫霞老守喜津津。",
            "comment": ""
        },
        {
            "title": "挽王国录",
            "content": "华峰早日得追随，议论词章颇俊奇。五羖固应羞自鬻，一夔惜生佐来仪。东嘉把盏论文日，婺女停舟问易时。黄壤竟埋斯士骨，推贤不早叹珠遗。",
            "comment": ""
        },
        {
            "title": "寄新衡阳徐使君左司山长",
            "content": "醉墨淋漓天地间，谁知大德不逾闲。世无孔子今希孔，国有颜渊易铸颜。多士龙门一乔岳，斯文牛耳两名山。暮春九曲峰前水，一笑风雩气象还。",
            "comment": ""
        },
        {
            "title": "再用韵答饶计使",
            "content": "周原膴膴隶台纲，茶篚驰供玉食香。贡重郑男难并列，品珍考叔未曾尝。乳药烹就分清贶，英草吟成属大方。后蔡前丁同入讽，令人怀古九回肠。",
            "comment": ""
        },
        {
            "title": "岩溪书堂登眺",
            "content": "崎岖穿竹篮舆侧，高下扪萝石径幽。虎豹遁时深谷窈，鱼龙舞处大江浮。公难閒坐山中相，我久吟披泽畔裘。白石清泉知此意，请将直钓钓璜流。",
            "comment": ""
        },
        {
            "title": "谢胡绣使招饮",
            "content": "畴昔与公同奉常，余为藉田公社令。是时朔祭拜卿少，余已颜衰公秀莹。斋房并公挥尘尾，议论风生真纚纚。蜀珍数人皆在坐，尽说功名须逊子。回头一梦十五春，公为使者余廛民。薰风荷畔绿樽设，丹荔粲粲莲房新。语间切切忧民瘼，阴功亟欲苏全闽。出经入传知言要，湘西绝学今谁绍。我老西河欠鞭策，此事须公正英妙。",
            "comment": ""
        },
        {
            "title": "涌泉亭",
            "content": "涌泉亭畔坐蒙茸，手指三江抚万松。石鼓生云深有意，珠骊吐水密无踪。禽声人语同时乐，林影日华相映重。邂逅一樽开笑口，菊萸犹笑不从容。",
            "comment": ""
        },
        {
            "title": "和徐径坂韵二首",
            "content": "学者山斗吾径坂，杜门养志衣莱斑。孤峰度越青云上，一世失得浮埃间。凤鸣思诚频遗讯，龙卧草庐相对閒。三贤鼎立名师友，衢江万古身潺湲。",
            "comment": ""
        },
        {
            "title": "饯用晦侄南安令",
            "content": "尔宦神皋日，缙绅无间言。勇怀南邑绶，为便北堂萱。侍讲鸾栖旧，端明棠荫存。时能挹前辈，为政有根源。",
            "comment": ""
        },
        {
            "title": "赠衡阳簿林士恺",
            "content": "吾党仲容，行修能通。而志卓然，以慕直躬。尝侪扣阍，力摧奸锋。上旌其言，擢第南官。府庠诸生，坐斥匆匆。君尽远诒，盍援掖逢。予疏已先，所见略同。每起敬爱，有烈士风。予归里闬，时访藋蓬。匪义不谈，惟理是穷。告予戍及，栖枳湘中。壮哉兹行，近紫盖峰。刑使杰然，蜀彦之雄。埋轮大勇，折槛精忠。朝夕趋承，必得所从。一被容接，终身登龙。惟仕首辅，必廉必公。惟学策要，必敬必恭。胡张之乡，名理之宗。公余取友，以相磨礲。",
            "comment": ""
        },
        {
            "title": "再用韵贺计使高耻堂建台得雨",
            "content": "皇华都骑访陈人，似洒仙瓢助守臣。亭午建台申大雨，作霖用汝泽先闽。物情是处皆忻吐，吏羽从今一洗新。陕事早知付韩范，尧夫定不叹天律。",
            "comment": ""
        },
        {
            "title": "饯新三衢牧常著郎",
            "content": "咫尺去天郡，少双名世儒。两轓建有日，五夸周无襦。孔庙云来祀。孔庙云来祀，柯山衿佩趋。常侯振文化，相业起於衢。",
            "comment": ""
        },
        {
            "title": "径坂左司使君惠和近诗为亲而喜合天理之公得",
            "content": "扶杖来观遍老农，清朝新礼采芝翁。德尊韦布封员外，恩重牙绯视治中。言悟千秋逢主圣，躬行万石耀臣工。求与抑与从天下，径坂丹忱殿陛通。",
            "comment": "【注释】【原题】：径坂左司使君惠和近诗为亲而喜合天理之公得性情之正复用韵以庆"
        },
        {
            "title": "陈谓老见过云今年六十有九将预为周身之防余",
            "content": "荷锸自随刘伯伦，裸葬旧闻杨王孙。伟哉二子真旷达，身虽殒灭名独存。要知形骸本外物，中有妙用超六根。火风地水归四大，梦幻泡影何足论。君不见桓{左鬼右隹}石槨秦铁户，歌钟未彻野火焚。不如得钱即沽酒，时时醉倒三家村。",
            "comment": "【注释】【原题】：陈谓老见过云今年六十有九将预为周身之防余曰君定未死不如觅钱沽酒耳用戏成拙句赠行"
        },
        {
            "title": "句",
            "content": "芳草绿边陋鹦鹉，杨花飞处避河豚。",
            "comment": ""
        },
        {
            "title": "癸丑仲秋建安郡学丁奠退而作颂并勉同志之颂",
            "content": "建水怀襄，孔殿岿然。文未坠地，道昭于天。轮奂鼎新，相奠揭虔。肃肃冠佩，粲粲豆笾。惟圣立范，载籍具传。浑浑噩噩，书教百篇。危微精一，纲领所先。诗六义教，风雅颂全。曰思无邪，蔽以一言。易教精微，四德首元。演六十四，母坤父乾。春秋事教，惟义与权。行夏之时，独许颜渊。乐教导和，钟鼓管弦。雷出地豫，乐之大原。礼教导中，三百三千。其端辞逊，如始达泉。垂兹六教，何千万年。睠惟此邦，儒哲比肩。厥有考亭，是绍润瀍。发挥六学，有功圣贤。守吏初献，与士周旋。祀毕作颂，同志勉旃。",
            "comment": "【注释】【原题】：癸丑仲秋建安郡学丁奠退而作颂并勉同志之颂曰"
        },
        {
            "title": "纪游一首呈高计使谢庚使",
            "content": "天风吹我到丹青，不觉春华又再经。芝叟采来云冉冉，茶仙尝后水泠泠。溪山信美瑯右琊景，宇宙无穷岘首亭。登者固多公不朽，老衰得附凤凰翎。",
            "comment": ""
        },
        {
            "title": "呈竹湖李端明",
            "content": "淳佑清忠推杜李，岿然名德赖公存。岁时阔会英耆社，风月稀游独乐园。一榻自观心主静，诸贤欲扣我忘言。仆归借屋西湖畔，半载才能两造门。",
            "comment": ""
        },
        {
            "title": "暇日领客登眺",
            "content": "暇日登层城，目眺黄花冈。来山何岌页，余势犹回翔。郡治枕其中，溪流绕其旁。建中实经始，淳佑罗怀襄。河伯何不仁平陆如江洋。水余予领牧，初至觉荒凉。赖天赐连稔，田里多稻粱。旧观喜渐复，新屋兴示央。偶领宾戚游，松下倾杯觞。岚气接洲渚，举目皆寒苍。",
            "comment": ""
        },
        {
            "title": "寄李颐老",
            "content": "易说刊成未，心传自能云。寄声扬舶使，一力主斯文。",
            "comment": ""
        },
        {
            "title": "徐徐直方问无极歌",
            "content": "谓无极不可状兮，造化之枢。谓无极可状兮，声臭俱无。至哉濂翁兮，是剏是图。后来诸老兮，交辨鹅湖。彼是此非兮，畦畛何殊。究其指归兮，风乎舞雩。吾默会於心兮，徵以通书。阴阳动静兮，何始何初。人人有是兮，奚问乎吕陆张朱。",
            "comment": ""
        },
        {
            "title": "挽竹湖李端明",
            "content": "千古筠溪节，名孙尚有诸。敢言禁阔黯，勇退汉廷疏。扫轨门如水，悬鱼饭只蔬。讣传缨绂骇，惜绾不中书。",
            "comment": ""
        },
        {
            "title": "饯史计使",
            "content": "祥刑生意遍庭亥，蔽芾棠阴手自栽。世降此翁犹尚德，俗衰时辈但论材。九仙截{左革右登}于公去，万石熏炉召父来。揽辔紫阳垂教地，饶何盍聘到崇台。",
            "comment": ""
        },
        {
            "title": "送江墨庄",
            "content": "径坂仙翁名盖代，得君胶法喜临池。鸡林鼠岛皆知重，尔亦声华万古垂。",
            "comment": ""
        },
        {
            "title": "勉癸丑新进士",
            "content": "霞州守吏庆筵开，喜为朝家得俊材。九曲山川增气概，八元人物照樽罍。谶佳将报淮沙合，文焕新迎御扁来。不朽荣华轩冕外，君看云谷胜云台。",
            "comment": ""
        },
        {
            "title": "和徐径坂帛诗韵并约徐立大同赋",
            "content": "谒想仙姿诗见之，坛高屈宋隶吾麾。在邦无怨仁何怨，与世多违道不违。一鲁丈夫独儒服，百曹相国漫戎衣。折冲人物山中隐，谁佐君王立德威。",
            "comment": ""
        },
        {
            "title": "詗湖献刑使赵紫薇",
            "content": "绣节当年立碧霄，至今遗爱蔼懽谣。云烟何止能开霁，山岳曾闻亦动摇。纵示振衣华青著，不应分席混渔樵。余干宰士今乔固，定有诗筒慰寂寥。",
            "comment": ""
        },
        {
            "title": "再用韵答",
            "content": "不羡丛菊并二螯，羡君出语真俊豪。崛奇退之石鼓句，清逸永叔庐山高。壮怀倾倒涌泉寺，健笔嘘吸沧海涛。后期进步登大顶，上续风雅卑庄骚。",
            "comment": ""
        },
        {
            "title": "赠林行简见徐径坂",
            "content": "紫霞洲上雨如丝，白发衰翁有所思。吟付三山林敬则，烂柯国手尚观棋。",
            "comment": ""
        },
        {
            "title": "赞径坂使君何山促春讲席之盛",
            "content": "赢粮多士二千余，争向柯山讲席隅。立天地心鸣道铎，开生灵眼识师儒。孔融鲁国奇男子，孟氏邹人大丈夫。我在紫霞洲上笑，惜无羽民翼到三衢。",
            "comment": ""
        },
        {
            "title": "再用韵答",
            "content": "敬简如翁吾所慕，即之目击道斯存。斥归借卧平泉石，倦出几名傲吏园。早日寒斋令尚友，近来径坂寄传言。文山岁晚梅如雪，拟约庞公到鹿门。",
            "comment": ""
        },
        {
            "title": "三用韵答饶计使",
            "content": "郡凋亦办七茶纲，不似霜台雀舌香。上美为元包锡贡，残膏分丐雪翻尝。三为大有天王飨，二得坤中臣道方。退食自公味公赐，狂吟牵动璟心肠。",
            "comment": ""
        },
        {
            "title": "答郑宜中",
            "content": "畏暑门稀问字徒，袖中妙语契周图。知君十倍侯芭学，老我非雄尚索涂。",
            "comment": ""
        },
        {
            "title": "挽岩云赵使君",
            "content": "忆与东岩居里社，萝云松月共诗盟。伤心遂哭公三世，堕泪难招尔九京。领郡抗章生掇祸，过庭吟稿死留名。似闻难弟尤儒雅，好率诸郎副旦评。",
            "comment": ""
        },
        {
            "title": "次韵叔兴见赠",
            "content": "眼界纷纷尽扫除，云烟杳雾是匡庐。江山信美非吾土，井邑繁雄想旧庐。落笔纵横盾草檄，感时忧愤欲成书。要须起赴功名会，莫守陈编似蠹鱼。",
            "comment": ""
        },
        {
            "title": "示林桂高歌",
            "content": "丈夫流芳在身后，眼前一食常不饱。何况吟工抉元化，万象日月遭搜搅。君不见饭颗山头饿少陵，柴桑径里饥渊明。无钱对菊坐终日，得钱沽酒醉交朋。又不见春岸飞杨花，圣俞得句贫转加。羊肠绕车声，黄九一生坐穷鸣。欧苏只得从旁叹，不尔何由负盛名。",
            "comment": ""
        },
        {
            "title": "答高计使韵",
            "content": "使承帝若予工，膴膴周原布惠风。正似公权怀笔谏，岂如后蔡谱茶功。春盈夏涸疑神水，茶苦饴甘属太空。芹献固知仍旧比，采蘩泂酌亦昭忠。",
            "comment": ""
        },
        {
            "title": "袁松溪簿来承绝句以紫霞翁见号因自号为紫霞",
            "content": "名斋取义本凡庸，借屋蓬莱理钓篷。特为紫阳访霞紫，临流一笑就称翁。",
            "comment": "【注释】【原题】：袁松溪簿来承绝句以紫霞翁见号因自号为紫霞翁成二绝走呈径坂"
        },
        {
            "title": "驿至得径坂讲席帛诗喜甚和韵且坚秋风武夷之",
            "content": "驿足归来以口陈，烂柯山色碧嶙峋。横经二月二十一，听讲三千三百人。圣者子孙皆在列，愚而夫妇也知津。衰翁首看法筵义，文与正蒙相比伦。",
            "comment": "【注释】【原题】：驿至得径坂讲席帛诗喜甚和韵且坚秋风武夷之约"
        },
        {
            "title": "赠林耕叟赴湖帅幕",
            "content": "东莱之师，是为拙斋。学无不究，道无不该。体统纯正，规模拓恢。卓成一家，犹斗之魁。未及百年，遗响冷灰。我守宝婺，四学是开。惟导生徒，俾绍东莱。回首七霜，谅多成材。英英耕叟，我友自孩。吐词水群，制行亦瑰。勉以朱学，持论不回。仆家源流，是拥是培。仲尼得伋，垂教方来。拙斋有孙，其道未颓。且告瓜熟，定王之台。僮马载驰，羔雁屡催。予闻湘流，夙称圣涯。懋陵之邦，元公所贻。南轩昭昭，五峰巍巍。岂无秀民，可与摩揩。求仁得仁，懋哉懋哉。",
            "comment": ""
        },
        {
            "title": "再用韵答",
            "content": "当年肮脏厄伊优，身寄枌榆宅尚浮。芝凤未朌羔屡聘，樯乌将发燕难留。朝廷终念孔文举，里社回思马少游。烟雾沧波休健羡，吾侪嫠纬莫忘忧。",
            "comment": ""
        },
        {
            "title": "答高耻堂计使招赏海棠",
            "content": "皇华相约醉崇台，正月海棠弥望开。万象呈春杯潋滟，千花炫夜烛萦回。雨余妃带华清沐，云幕仙从绛阙来。明岁公归对红药，吟成寄我馆蓬莱。",
            "comment": ""
        },
        {
            "title": "再用韵答谢石屿庾使",
            "content": "一翁閒伴两星台，亭畔看花花半开。我盍归田垂钓隐，公行持橐侍鸾回。流莺似避宫妆靓，黄鹄曾将蜀种来。二妙赓酬康济手，横舟句好相推莱。",
            "comment": ""
        },
        {
            "title": "美李颐老易",
            "content": "易之广大，无方无体。何图授羲，斯文天启。爰画以象，是陈八物。演六十四，阖辟伸屈。文系繇辞，二千爻旨。孔绝韦编，十翼备矣。后来濂洛，发明几尽。万世学者，於此取信。弘毅李君，以身体易。消长验气，吉凶考德。方初学时，四载忘寐。感苍筤竹，至产于地。盖三十年，然后成书。其语不费，其趣有余。予得其稿日置书案。熟视厥履，为之三叹。道无隐显，形上繇下。修辞立诚，穷神知化。",
            "comment": ""
        },
        {
            "title": "偶见孟博送仲久诗章辄题二绝代赠",
            "content": "且看青山覆白云，悠悠世事谩知闻。扁舟却绝长江去，回首红尘路欲分。",
            "comment": ""
        },
        {
            "title": "赠萧高士",
            "content": "盘涧老龙埋骨久，交游得尔最知心。诗摹海屿天风景，琴弄仙台玉笥音。畴昔羽衣曾过我，只今石鼎又联吟。丹成若欲归山去，恐被人间有物侵。",
            "comment": ""
        },
        {
            "title": "登北苑焙呈高计使谢庾使",
            "content": "蜀浙当年贡亦劳，至今惟重建溪毛。地灵丹凤衔萱草，水圣苍虯幻雪涛。笑指茶星志小范，愁伤民力叹袁高。皇华早晚归经幄，丁俑应难谏舌逃。",
            "comment": ""
        },
        {
            "title": "赠詹生谒徐径坂",
            "content": "贤哉二生，不远千里。瞻彼径坂，今之泗水。予诗为容，有进无止。非殷洪乔，乃互乡子。",
            "comment": ""
        },
        {
            "title": "赠隆中黄进士",
            "content": "遍游天下好山川，归向隆中葺数椽。似慕孔明效龙卧，尚随陶侃指牛眠。诗书发冢笑何益，富贵乞墦嗟可怜。若语人时劝忠孝，福田不似种心田。",
            "comment": ""
        },
        {
            "title": "示赵与槟弘毅章",
            "content": "天之苍苍，而在山中。大畜之象，验之于躬。六尺之微，万善毕丛。往行前言，浩浩无穷。一以贯之，何所不容。两间非大，此之谓弘。牝马之贞，行地无疆。古往今来，其道有常。是以资生，至哉化光。君子体之，六二直方。直内方外，何用不臧。守此这毅，贲育非铡。泗亭之参，以此任道。繇轲而后，孰其深造。濂洛儒先，知德之奥。非苟知之，亦免允蹈。兴夫请书，朝夕戴抱。懋哉懋哉，至於华皓。",
            "comment": ""
        },
        {
            "title": "挽郑知府",
            "content": "先正当年遇阜陵，在廷玉立指忠清。甘棠笏得孙枝绍，使竹符分棣萼荣。七袠骎骎登上寿，诸郎鼎鼎擅英名。北邙邙千古无恨，吟些聊供薤露声。",
            "comment": ""
        },
        {
            "title": "柬陈谠送鹅",
            "content": "{左鸟右儿}{左鸟右儿}何为至，於陵转馈予。出哇吾不敢，笑付老庖厨。",
            "comment": ""
        },
        {
            "title": "遗徐端友寿母夫人",
            "content": "望东云兮怀玉，产二英兮鸑鷟。持荣名兮寿亲，颂大椿兮对菊。餐初英兮慕屈子之菲菲，饮寒潭兮陋胡广之碌碌。我敬爱之，勉以猗绿。垂芳兮无穷，介母兮多福。",
            "comment": ""
        },
        {
            "title": "饯卢威仲",
            "content": "狐腋羊皮孰劣优，每嗟里社尚沉浮。千篇南雪题几遍，一马东风去不留。吴地名高诵梅福，汉廷语吉趣朱游。柯山若问衰陈迹，为说犹怀畎亩忧。",
            "comment": ""
        },
        {
            "title": "奏径坂尊公致政盛德於上就以诗报之",
            "content": "拜疏归田学老农，天高未肯听衰翁。逸民且举邵康节，有子并称程大中。给札说书皆御墨，教忠锡爵励群工。老臣只代臣颐请，颐不祈恩何自通。",
            "comment": ""
        },
        {
            "title": "示赵与槟",
            "content": "今年至日有喜色，四方士友来请益。德场宗英质大学，上饶诸贤问太极。草庐一纸隃寄音，径坂七言大书帛。衰予甘遁西河上，点检身心有方册。",
            "comment": ""
        },
        {
            "title": "饯史计使",
            "content": "使者星明太史占，东风戒路揭帷襜。食当加倍稀亲酒，献不求余少榷盐。因进御茶供味谏，肯然官烛示家廉。老生莫效临岐赠，诗附仁言当束缣。",
            "comment": ""
        },
        {
            "title": "赠成师掾公策",
            "content": "易中之策，阴阳错综。是兴神物，以前民用。受命如响，吉凶生动。子取策名，仆沿理控。先觉仲尼，方人子贡。惟诚前知，不亿而中。中庸即易，是道公共。非策之策，斯语请诵。",
            "comment": ""
        },
        {
            "title": "梦徐径坂",
            "content": "谁云姑蔑远无诸，梦绕可仟抱膝庐。我得閒中繙鲁语，公应静里玩羲图。雷犹地伏阳新复，云向天升雨可需。好倡诸贤为时出，只容衰嫩老西湖。",
            "comment": ""
        },
        {
            "title": "锁院既久考文将毕适承按察使房公子靖遣诗相",
            "content": "恭承礼聘典文宗，秉笔秋闱合至公。城郭纵游知有日，院门深锁寂无风。抡才未拟升司马，发策方将问卧龙。忽辱有诗相慰藉，一时裁答愧匆匆。",
            "comment": "【注释】【原题】：锁院既久考文将毕适承按察使房公子靖遣诗相慰因和以答"
        },
        {
            "title": "和徐径坂韵二首",
            "content": "玉柯仙管频念我，大书束缣浓墨斑。寄情缥渺江海际，匠语惨澹云烟间。燃藜太乙中夜照，垂钓客星清昼閒。允公舒卷皆以道，仁智山静水潺湲。",
            "comment": ""
        },
        {
            "title": "寄六湖陈如晦",
            "content": "琴剑前时为我来，志同道合味悠哉。每怜一水马头险，惜放斯人鷁首回。鲁语手笺应毕卷，汾亭指授想多材。不知肯践诗盟否，菊已凋零梅又长。",
            "comment": ""
        },
        {
            "title": "和饶计使北苑焙观贡品",
            "content": "使华金掌冠卿材，曾侍红云一杂来。龙井为君增洗濯，凤山来客小低徊。膏翻玉雪团香帖，味笃金兰共酒杯。计相他时踵庞老，席前敷奏记东台。",
            "comment": ""
        },
        {
            "title": "赠陈如晦",
            "content": "堂堂六湖，清秋玉壶。我则尚友，岂敢为徒。仁义弘毅，不可奋志。岂私我朋，义之与比。德必有邻，二彭其人。与语终日，澹无一尘。以罪来归，得此四宾。甘心润谷，以老我身。",
            "comment": ""
        },
        {
            "title": "趣饶伯舆来期",
            "content": "忽得高贤讯，篝灯读数回。苦辞白鹿讲，盍为紫阳来。水毁祠无恙，堂新教有开。须君速戾止，倡道淑英材。",
            "comment": ""
        },
        {
            "title": "登北苑焙呈高计使谢庾使",
            "content": "急雨收志斋景开，蓬仙岭客岛云来。千丛撷秀牙铺雪，万臼研膏杵震雷。池上落英留绿叶，眼中飞絮点苍苔。去年醉墨今重看，笑领诗翁潋滟杯。",
            "comment": ""
        },
        {
            "title": "怀史计使",
            "content": "皇华叱双遂驱驰，抱病匆匆语别离。不到天风海涛地，空吟春树暮云诗。似闻信宿留桑下，惜不扁舟趁水涯。一笑论文何日再，玉川为我说相思。",
            "comment": ""
        },
        {
            "title": "送游几叟衡山尉",
            "content": "西风催仕轫，比部得英曹。泽物官无小，观山岳最高。须知戴星出，慎勿厌尘劳。彩棒有余暇，何妨诵楚骚。",
            "comment": ""
        },
        {
            "title": "赠张强赴曲江教",
            "content": "圣人立教，以中为常。不得中行，取獧取狂。未见狂者，吾里有张。议论杰然，名压上庠。恶彼佞臣，请剑尚方。使终天彝，蚕绩蟹筐。天鉴其忠，策名颜行。筮仕分教，九龄之乡。惟九龄公，非血气刚。忧深虑远，性端行良。禄山尚微，测其陆梁。国忠林甫，恶未披猖。公预窥之，知其乱唐。仁必有勇，令名无疆。彼元忠辈，初志激昂。一遇摈抑，尽敛锋铓。媕娿喑哑，不敢否臧。自谓得计，爵禄之场。丧已丘山，得不毫芒。士辨薰莸，与道存亡。何以臻兹，惟学问将。弱翁懋哉，以惟保令芳。",
            "comment": ""
        },
        {
            "title": "赠魏安石",
            "content": "弹铗归欤何太速，扪腹掀髯饱藷粥。囊空裘敝未一贫，剩买松明照幽读。",
            "comment": ""
        },
        {
            "title": "用前韵呈史绣使",
            "content": "吁嗟肤使襟期厚，来雇陈人老鬓班。席地樽开樵舍畔，停云兴在玉柯间。不知天上皇华贵，也共山中半日閒。好向金门领名胜，独留一叟弄潺湲。",
            "comment": ""
        },
        {
            "title": "题永阳文献录",
            "content": "冢中夷跖同枯骨，身后逢干享令名。读遍永阳文献录，可怜齰舌老司老。",
            "comment": ""
        },
        {
            "title": "赠璘上人",
            "content": "潜斋山雨过从人，每说二公不离口。山雨去佐玉楼仙，潜斋起领金坛守。一江一浙两知音，柏枝东指还西否。胡然拄杖转落南，膜拜丛中狮子吼。",
            "comment": ""
        },
        {
            "title": "驿至得径坂讲席帛诗喜甚和韵且坚秋风武夷之",
            "content": "紫霞老子望青霞，喜诵新吟倚鬂华。已遣鸣驺迎道左，那知纫佩尚天涯。为庄椿寿称觞近，访武夷仙卜日赊。秋夜月明游九曲，权歌声里赋岩花。",
            "comment": "【注释】【原题】：驿至得径坂讲席帛诗喜甚和韵且坚秋风武夷之约"
        },
        {
            "title": "徐朝奉诰命下走介贲纳径坂赋成",
            "content": "驿足行都来，手贲诰一轴。发视喜非常，耆儒见褒录。斯人德无瑕，有子道振玉。陛下自好老，微臣耻干禄。耕云入山深，钓月玩水绿。一朝朱绂赐，庞眉释袍鹄。莱衣拜称庆，起舞遍亲族。我在霞洲上，折屐亦越宿。兹忻赞书至，哦诗遣驺仆。遥知参侍点，论学绍淇澳。",
            "comment": ""
        },
        {
            "title": "寿史刑使",
            "content": "岷峨储英贤，一例皆家食。公亦淹海角，麾节犹赫奕，七闽政多幸，福星照南极。轻裘镇铃阁，使斧光卫戟。门弧初度临，和气遍阡陌。宿雨洗瘴氛，朔云报寒色。前期为重九，后期为至日。中间产蜀珍，天意扶阳脉。原言爱刚健，他日寿王国。",
            "comment": ""
        },
        {
            "title": "示林宗辰劝学数语",
            "content": "青山於蓝，冰寒於水。立言劝学，荀卿氏子。卿不如轲，醇乎醇矣。谓学无他，求其放心。存则圣贤，舍则犊禽。差只毫发，隔逾丈寻。秘有事焉，所言何事。面勿正心，正亦何累。勿忘勿助，持敬之意。於此羽察，是之谓学。於此而劝，其进罔觉。勉哉宗辰，说博守约。",
            "comment": ""
        },
        {
            "title": "寄高耻堂",
            "content": "江西格了使湖南，又似当年朱晦庵。问学如公真少辈，请将大道讲毡谈。",
            "comment": ""
        }
    ]
}