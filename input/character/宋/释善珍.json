{
    "dynasty": "宋",
    "author": "释善珍",
    "poems": [
        {
            "title": "过南墅怀寒岩二首",
            "content": "草没亭台不见踪，故交掩泪立寒风。食鱼客去余空馆。放鹤童归弃旧笼。病悟前书藏夏口，死留好句在江东。徐陵元是麒麟种，天上应须见宝公。",
            "comment": ""
        },
        {
            "title": "送颜倅之江西",
            "content": "槛外江流知几霜，烦君著语吊滕王。琴中谁识啼乌曲，酒后任称司马狂。阁序尚留唐篆刻，剑光何预晋兴亡。此行遍览遗踪了，历有徵书出建章。",
            "comment": ""
        },
        {
            "title": "老马",
            "content": "营司牵浴柳边池，玉沫垂衔步较迟。洗见箭瘢如有恨，将军忘却未侯时。",
            "comment": ""
        },
        {
            "title": "榴花竹石鹤",
            "content": "剪翮花前老可哀，寄声鹰隼莫相猜。旧游赤壁君如不，曾伴坡仙作赋来。",
            "comment": ""
        },
        {
            "title": "送蔡秀才之漳浦",
            "content": "夜冷萤窗书倦看，解鞍南去路漫漫。霜乾处士梅花圃，日照先生苜蓿盘。乞米剩堪供鹤料，钓鳌重怕坏鱼竿。何当著意抛妻子，共入深山学养丹。",
            "comment": ""
        },
        {
            "title": "题四画",
            "content": "桃花竹石鹤朝游,心忆平泉身海涯。化鹤归来人不识,春风开尽碧桃花。",
            "comment": ""
        },
        {
            "title": "投赠张斗野",
            "content": "雪曲从来难赏音，无机古路绿苔深。骥寒远放雁为伴，鹤晚未归鸦满林。紫领宽袍笼袖醉，乌纱侧帽掉头吟。公侯多少身名灭，李杜光芒尚至今。",
            "comment": ""
        },
        {
            "title": "城归",
            "content": "一宿城闉便忆归，云林长恐与心违。真金化得终无药，脱粟空时尚有薇。野雀避鹰巢竹栋，樵童背日睡蓑衣。近闻谷口梅花发，病拟搘筇下翠微。",
            "comment": ""
        },
        {
            "title": "送杨户部",
            "content": "铃斋去岁念民饥，鬓雪凋疎带减围。史册千年循吏少，江湖万里散人归。儿童不信夷齐溷，党论尝攻韩范非。临别祝公坚晚节，受恩何敢望留衣。",
            "comment": ""
        },
        {
            "title": "少陵骑驴",
            "content": "市桥日莫蹇驴嘶，双袖龙钟醉似泥。回首长安泪沾臆，落花何处杜鹃啼。",
            "comment": ""
        },
        {
            "title": "骚词二章",
            "content": "获印兮汾阳，结茆兮湘之岗。湘之岳兮帝宫谒帝，帝不敢骄兮奔魑魅而走蜚龙。余行兮余意，一笑兮足惊一世。人不知兮谓余立异，岂人见兮胜帝。调古兮湘童，大道兮壶之中。白璧苍蝇兮何污，噤不敢陈兮君怒。苍苍上兮皇皇下，乐莫乐兮郴之土。藐郴城兮楚涯，身非余兮辱余奚为。策空鸣兮余去，人曰吾能料生不能料死。生可玩兮不可留，宛故庐兮风翛翛。",
            "comment": ""
        },
        {
            "title": "送福帅吴侍郎趋朝",
            "content": "恕斋视民犹视儿，先忧两字寒与饥。三冬气和春有脚，旱岁笺天天雨粟。爱杜呼母宗呼爷，史书弄笔人传夸。异类鸣冤古有麽，神明循吏只一个。风伯叫阍称急报，政声涨天怕天破。龙章夜下五云间，玉宸唤归碧落班。",
            "comment": ""
        },
        {
            "title": "寿曾大监",
            "content": "公家中朝第一人，一门兄弟皆朱轮。公材吏能固无敌，笔端亦自回千钧。我生不识平津阁，晚识老监犹绝伦。长松阅世傲雪壑，万牛回首山嶙峋。清都梦断薄冠冕，三生髣髴贺季真。岿然灵光独殿鲁，闲似商皓深避秦。园林阴成钟鼓乐，风波不骇鸥鹭驯。千卷赐书善和宅，万金买石平泉春。古来此事总输公，六环金带何足珍。封胡岁岁捧寿樽，蟠桃积核齐崑崙。",
            "comment": ""
        },
        {
            "title": "山行二首",
            "content": "归牛晚失犊，牧童学声唤。溪边白鹭鸶，衔鱼上田岸。",
            "comment": ""
        },
        {
            "title": "看书忆北磵",
            "content": "无事看书倦即休，心灵远与古人游。常尊贾岛呼吟佛，盍请刘伶谥醉侯。岁晚庭梅真益友，天寒炉火是重裘。两冬京浙无消息，老磵年来安健不。",
            "comment": ""
        },
        {
            "title": "送米与陈监元",
            "content": "鬓毛萧飒已成翁，奇怪胸中尽扫空。尚要俗人传好事，岁残乞米送卢仝。",
            "comment": ""
        },
        {
            "title": "古意二首",
            "content": "燕山烧营火照云，羽书夜半飞入秦。铁衣血冷不敢脱，功在将军不在身。",
            "comment": ""
        },
        {
            "title": "送赵司令之金陵",
            "content": "自古词人例谪迁，十年无路可栈天。督师上正倚裴相，破贼叔应推谢玄。伏枥骥思沙漠外，脱韝鹰去碧霄边。僧隟早辱莱公赏，他日牵联得并传。",
            "comment": ""
        },
        {
            "title": "清明游张园桃李盛开独梅花一株尚未零落",
            "content": "傲寒开晚背时香，寻伴天荒地亦荒。不觉春风红紫闹，老翁偷入少年场。",
            "comment": ""
        },
        {
            "title": "首夏",
            "content": "首夏山中风物和，不妨老子小婆娑。竹亭晴坐燕泥少，花迳晓行蛛网多。云表危峰干北斗，道傍古树识东坡。匡庐深处堪归隐，岁月澜翻奈老何。",
            "comment": ""
        },
        {
            "title": "哭寒岩传权院",
            "content": "早岁驱驰翰墨场，快如阵马与风樯。自期作佛先灵运，那肯堆钱付窟郎。闲日有僧来乞米，死时无妓共分香。神仙谪堕年期满，应合乘云在帝旁。",
            "comment": ""
        },
        {
            "title": "碧沼即事",
            "content": "看书多事置书休，收敛胸怀入倚楼。送尽归鸿檐日晚，败荷疎柳一池秋。",
            "comment": ""
        },
        {
            "title": "游下竺御园",
            "content": "山气晓常雨，晚晴溪见沙。荒园闲柳色，斜日淡梨花。访隐行过洞，思亲梦到家。十年此来往，今度鬓将华。",
            "comment": ""
        },
        {
            "title": "晓登甘露寺楼",
            "content": "秦吴相接处，远客独来游。秋尽斗移柄，曙分河隐流。马嘶残月垒，雁入向阳州。北望长江在，悠悠波浪愁。",
            "comment": ""
        },
        {
            "title": "莫春",
            "content": "门外柳花过，似予飘泊身。吟高妨定衲，客久羡归人。无药可医俗，有钱难买春。山中旧同伴，招隐寄书频。",
            "comment": ""
        },
        {
            "title": "借甑",
            "content": "投老林间借甑炊，心闲自觉乐无时。生台抛饭暗持咒，山路负薪高诵诗。惜燕常年寻故主，笑人荒冢树穹碑。白头寂寞安吾分，何用黄金铸子期。",
            "comment": ""
        },
        {
            "title": "贺洪阳岩帅闽",
            "content": "万马群中一马骢，击奸白简尚生风。衣冠南纪瞻鸣凤，云雨东山起卧龙。台阁难招真铁壁，林泉未隐且金狨。拥旄前有莆阳蔡，相继名齐石鼓峰。",
            "comment": ""
        },
        {
            "title": "祭侃古樵塔",
            "content": "嘉定之间，公壮我少。意气尽同，岂但同调。众夸蝇声，而出蚓竅。一唱十和，抚掌称妙。公独雄浑，间见奇峭。如行空麟，如追风骠。拥絮曦檐，炀袍夜燎。俄聚忽散，人事难料。遥睇吴云，夐绝闽徼。每得尺书，恍陪公笑。龙钟出岭，只影自吊。回思岁月，真过野烧。偻指旧游，半堕缥渺。叫公不应，一灯谁绍。铢香后时，幸毋我诮。飞锡何之，山深猨啸。",
            "comment": ""
        },
        {
            "title": "梦元双杉",
            "content": "晚睡初醒月上阶，远村何处笛声哀。霜凋陇岸有梅破，雪隔炎洲无雁来。旧隐青山犹在梦，故交白骨已生苔。欲谈往事无人共，自拥寒炉自画灰。",
            "comment": ""
        },
        {
            "title": "祭愚谷",
            "content": "前春还闽，得道公病。聪明忽痴，医不识证。石门迎见，悲喜深省。莫年客土，相依为命。太白残月，同光共影。吾曹恢疎，世路机穽。身犹弃遗，奚顾堕甑。古琴绝弦，缺铛折柄。二子谈禅，时隐几听。退士献书，阿婆窥镜。鬼笑揶揄，人笑齿冷。少日与公，讲明素定。丹心如铁，空橐如罄。千载意长，百年俄顷。一死一生，遇此衰境。姜盐鬻茶，油葱浇饼。唤公不应，老泪泉迸。",
            "comment": ""
        },
        {
            "title": "古离别",
            "content": "切切复切切，壮士重离别。壮士别君去，万里无加辙。暂时一樽酒，异日肝胆裂。何况岐路间，俄顷生白发。君不见荆轲剑气凌白虹，易水悲吟泪成血。",
            "comment": ""
        },
        {
            "title": "棹上官良史",
            "content": "京口见君乘早潮，短巾调笑立溪桥。长瓶买酒典孤剑，一夜枕书谈六朝。常恐骑鲸狂捉月，不然跨鹤坐横箫。远公多病宗雷死，惆怅社中人寂寥。",
            "comment": ""
        },
        {
            "title": "龙泉山中",
            "content": "自垦屋头三四畦，得閒时复事鉏犁。花粘蛛网碍蜂度，树带鹰巢无雀栖。啸罢半山闻逸响，诗成绝壁见新题。老来定力人难转，菜叶放教流出溪。",
            "comment": ""
        },
        {
            "title": "祭崇福肇老",
            "content": "兄主两山，无顷刻暇。踆踆走俗，类古普化。人始不识，睢盱猜讶。徐察情真，有朴无诈。翕然同声，真本色者。未几废宇，耽耽大厦。昔瓶无粟，今廪多稼。松弯易地，筋力已谢。犹命肩舆，日谒百舍。车殆马烦，途远将夜。一身破甑，万事飘瓦。追惟何及，抚事悲吒。飞书别我，历举昔话。云何良友，天不少借。一香永诀，老泪盈把。",
            "comment": ""
        },
        {
            "title": "逢春",
            "content": "衰老逢春能几回，自怜光景赋残梅。齿牙落尽舌犹在，年岁阅多心尚孩。座上麈閒谈客去，手中书堕睡魔来。生平痴绝真堪叹，千古文章水一杯。",
            "comment": ""
        },
        {
            "title": "又题",
            "content": "李耳西游丘泣麟，战国十二终一秦。祖龙坑儒儒不死，溺冠复生赤龙子。有孙作帝痴求仙，茂陵松柏荒苍烟。瞿昙说法忉利天，下视尘世磨蚁旋。丈六身坐黄金莲。孔老仰望不及肩。魏晋隋唐如过鸟，云外高人眠未晓。坡乘刚风为奎星，白舒逸气追长鲸，渊明醉鼾犹雷声。",
            "comment": ""
        },
        {
            "title": "题金山寺",
            "content": "寺不干兴废，江流曾策勋。门栖征虏舰，僧诵设冥文。薄霭遮西日，归雕带北云。江心数峰小，传是晋人坟。",
            "comment": ""
        },
        {
            "title": "题东坡儋耳书西江月",
            "content": "儋州秃鬓翁，老气凌汗漫。金銮岭海等游戏，尽倒银河洗忧患。山村荷瓢感慨欹，买酒独赏春梦婆。酒酣忽转商声急，龙君悲咤波臣泣，锦瑟无端弦五十。",
            "comment": ""
        },
        {
            "title": "浪仙骑驴",
            "content": "官路骑驴突尹驺，尹曾骂佛去潮州。却从渠问推敲字，千古诗人作话头。",
            "comment": ""
        },
        {
            "title": "送赵礼部提举江西",
            "content": "玉节来临昔治州，仪曹爽气更横秋。未夸判笔摇山岳，且喜仙槎近斗牛。童拾棠阴前竹马，纱笼寺壁旧银钩。南塘遗稿公新卷，他日人传作话头。",
            "comment": ""
        },
        {
            "title": "题三教三隐三仙三贤画轴",
            "content": "瞿昙李耳东家丘，不生虞夏生衰周。世乱杀夺无时休，佛现身作大慈舟。老务静治销戈矛，孔以笔诛著春秋。学佛亦有绝世流，学老曾见飞升不。晨后三人师孔氏，气节虽同穷达异。渊明不仕义熙岁，倾家酿秫供一醉。翰林谪仙与苏二，卒以蛾眉招众忌。脱靴偶忤高力士，触拨玉环良细事。谁知绍述丞相嗔，铜驼陌上荒荆榛。僧伽拥扶度鲸海，虑酋过坟禁樵採，使我掩卷增感慨。",
            "comment": ""
        },
        {
            "title": "灵运",
            "content": "昏朝麟醢凤遭烹，鸿盍高飞入杳冥。成佛生天俱妄想，筑台当日译何经。",
            "comment": ""
        },
        {
            "title": "已往",
            "content": "前三十万岁已往，后千亿年来无穷。化工团上为愚汉，傀儡牵丝弄老翁。尧桀是非俱蔓草，嬴刘成败等飞鸿。午窗睡起摩双眼，落尽瓶花糁桉红。",
            "comment": ""
        },
        {
            "title": "拥炉",
            "content": "俗客敲门以病辞，拥炉时复撚吟髭。雀栖梅日印孤影，蛛去檐风吹断丝。旧友渐稀增感慨，良辰易过莫寻思。六年世态看差熟，惟有青山无变姿。",
            "comment": ""
        },
        {
            "title": "贺曾帅得祠二首",
            "content": "台省群飞竞刺天，琳宫散吏管云烟。长才十月得霜鹘，拙宦三江上水船。身外声名输饮酒，世间屈曲胜巢仙。丈夫功业谁能料，起渭征辽尽暮年。",
            "comment": ""
        },
        {
            "title": "祭端明尤木石",
            "content": "昔大慧师，道鸣东南。率先伏膺，横浦紫岩。繇是遍交，渡江诸老。钩党牵连，优游岭岛。至今微言，皎若日星。公忽开卷，如暗得灯。遂登蓬山，乃掌太史。金銮应制，倚马万字。平生补衮，用功最深。群媢众嫉，独天赏音。宝佑一疏，据经引义。申救大臣，惟有去耳。疑公前身，即二张公。与大慧师，所立一同。末劫浮荣，磨灭谁纪。晚节芬芳，公真不死。公於大慧，世异心通。儒喜诋佛，公愈推宗。紫岩之铭，过者必式。酷哉秦火，毁珠陨璧。公重感慨，伐石再镌。著语未了，骑鲸翩然。某畴昔亲奉麈尾，霏屑冰座，墨妙堆几。俛仰之间，事往迹陈。更几百年，复生斯人。",
            "comment": ""
        },
        {
            "title": "小雪",
            "content": "云暗初成霰点微，旋闻蔌蔌洒窗扉。最愁南北犬惊吠，兼恐北风鸿退飞。梦锦尚堪裁好句，鬓丝那可织寒衣。拥炉睡思难撑拄，起唤梅花为解围。",
            "comment": ""
        },
        {
            "title": "送林节推二首",
            "content": "魁宿来临幕，不同常郡僚。名高饶荐剡，官满合归朝。彩旆倾城送，清声载路谣。丽谯虽未绩，亦自出云霄。",
            "comment": ""
        },
        {
            "title": "次蒲心泉韵",
            "content": "京华厌尘土，借屋瞰湖边。驴蹇驮诗笈，鸥闲傍酒船。啼鹃残月晓，细雨落花天。何日东林伴，同修莲社缘。",
            "comment": ""
        },
        {
            "title": "山溪谣",
            "content": "山溪流虢虢，山田半砂砾。羸牛领破耕不息，午饥眼花在牛脊。我饥田舍无糟糠，但愿天常雨粟盈官仓。官租吏征有故常，官糴吏横如虎狼。君不见先年春旱牛遇疫，妻儿挽犁代牛力。又不见前年龠米抵金璧，僵尸横草乌不食。吏奸积久为农患，吏爱谷贵农爱贱。使君道上闻农叹，下车蠲糴不待旦。令行去奸如疾风，心宁负官不负农。溪流帖帖船上下，左司文成高纸价。",
            "comment": ""
        },
        {
            "title": "题莲社图",
            "content": "远师东林白莲社，世上丹青好传写。爱陶醉汉招不来，送陆道士大笑回。千年此意画得麽，俗工凡笔何尘埃。涪州逐客无聊赖，买酒过溪讥破戒。诗人口业不自持，袖手默坐君应知，生天成佛佛是谁。",
            "comment": ""
        },
        {
            "title": "题雅上人手抄唐诗后",
            "content": "天孙锦段冰蚕茧，太古盘铭苍颉文。三百年来消息绝，无人为酬杜陵坟。",
            "comment": ""
        },
        {
            "title": "一榻",
            "content": "奇事浑无俗事稠，扫除一榻梦沧洲。草虫呢呢儿女语，风蝶翩翩公子流。烟雨楼台六朝寺，图书鸡犬五湖舟。少年伴只孤筇在，时复相从说旧游。",
            "comment": ""
        },
        {
            "title": "送赵司令之金陵",
            "content": "血战荆江障贼锋，无端谗嗔困英雄。念亲不隔关山梦，忧国常怀畎亩忠。早岁交游今改事，少年豪举晚收功。碧油谈笑多新句，倘值南云寄便鸿。",
            "comment": ""
        },
        {
            "title": "题六画",
            "content": "渊明寄奴开国热龙骧，转眼更齐又换梁。惟有先生赋归去，至今犹是晋文章。",
            "comment": ""
        },
        {
            "title": "採药",
            "content": "每共樵翁採药归，晚晴荷锸又相随。行逢流水便乘犊，坐到烂柯因看棋。鸟踏高枝收坠果，人耕古冢得残碑。远公幸自逃名好，何必栽莲诳小儿。",
            "comment": ""
        },
        {
            "title": "答罗野乞米",
            "content": "山房岁晚冷如冰，欲访卢仝病未能。莫怪邻僧无米送，无人送米与邻僧。",
            "comment": ""
        },
        {
            "title": "送蔡院将漕广东",
            "content": "峨冠人避柏台骢，弭节光分泽国龙。应似鲜于福京左，还同司马过临邛。风生廉按清南峤，冰解将输佐大农。拈起瓣香说无极，千年道统继儒宗。",
            "comment": ""
        },
        {
            "title": "呈傅左司",
            "content": "左司声价过韦郎，小却宜盛白玉堂。龙卧密云还不雨，鴃啼众草自无芳。江湖旱地千里赤，淮蜀胡尘十丈黄。持节暂閒宁袖手，为君画策射天狼。",
            "comment": ""
        },
        {
            "title": "和陈宰诸官登罗汉阁看草书经卷韵",
            "content": "柳公遗迹留芳扁，一度摩挲一叹嗟。佛阁僧居如穴蚁，梵编虫蠹失惊蛇。文占天上奎星聚，语到宵中斗柄斜。老衲畏寒仍戒酒，不能伴客赋梅花。",
            "comment": ""
        },
        {
            "title": "题紫极宫晋桧",
            "content": "才君坛西晋朝柏，拜坛道士头发白。卖丹得钱还酒客，肉重欲飞鹤无力。",
            "comment": ""
        },
        {
            "title": "山行归晚",
            "content": "药迳入云林，晚晴扶杖吟。照泥星复雨，经朔月犹阴。树折怜巢覆，泉清见叶沈。爱闲自如此，不是学灰心。",
            "comment": ""
        },
        {
            "title": "吴歌",
            "content": "吴儿鸣艣吴波里，作劳耳热歌声起。初犹哇咬杂吁嘻，后方激讦如怨詈。芳洲日夕西风来，含情宛转声更哀。君不见杜老行吟曲江曲，楚臣羁思蘼芜绿。世知忠义铸伟辞，不知正是阮籍唐衢哭。吴时明月梧宫秋，月光曾照吴王愁。国人悲怜子胥死，写出高台草荒麋鹿游。词亡千古留遗调，南楫北帆昏复晓。尽知往事只苍烟，渺渺漫漫飞白鸟。",
            "comment": ""
        },
        {
            "title": "送赵礼部将漕广东",
            "content": "玉节畀名流，澄清十四州。元公著书处，葛老炼丹洲。星应郎官舍，霜侵使者裘。东南箕敛极，宽得一分不。",
            "comment": ""
        },
        {
            "title": "东湖行",
            "content": "湖埆埆，泥駮駮，千夫万夫鉏剥剥。菰蒲濛濛深复凿，湖水浑黄车漉漉。朝车暮凿声不已，土山矗矗黄埃里。山成蒉土不知几，上头望见沧海水。我疑神山外八万里，山凭鳌戴无根蔕。阳侯潜乘鳌力瘁，夜半负走倦复置。鼓紞紞，湖边市。骝马嘶，使君至。使君一犒炙千牛，酒舁银瓮糟成丘。工出农隙财出州，民肥官瘠农知不。君不见淮水头，田荒白骨无人收。僧庐箕敛供防秋，健胡长戈舂尔喉。使君告尔农，汝今一劳永不忧，汝今一劳永不忧。",
            "comment": ""
        },
        {
            "title": "次曾都仓韵",
            "content": "学问渊源汲绠深，逢时肯作子光瘖。平泉旧圃多奇石，栗里闲居只素琴。终竟封侯凭燕颔，莫夸对客割牛心。向来谢传游山伴，尚有白头支道林。",
            "comment": ""
        },
        {
            "title": "寄智愚谷",
            "content": "袖里明珠思暗投，衰颓未敢学伊优。座谈宁受鬼擘口，舟滞不嫌风打头。凤去麟亡千载远，蜗争蚁斗几时休。百年等死分前后，说与髯兄一笑不。",
            "comment": ""
        },
        {
            "title": "次愚谷游北山韵",
            "content": "登山行复歇，脚力钝如蛙。宿雨少游客，荒畦多落花。公侯归蔓草，池馆破谁家。同是伤春者，留连惜物华。",
            "comment": ""
        },
        {
            "title": "送林南恩入京",
            "content": "曩赋登楼望故乡，边淮十丈战尘黄。已闻淝水返朱序，亦说汉庭怜孝章。千载青编如属国，一麾白发出炎荒。山林朝市终殊路，只待除书慰别肠。",
            "comment": ""
        },
        {
            "title": "祭介石",
            "content": "末俗住山，尤贵黄纸。造物畀公，共衰病至。既病之矣，复遇岁艰。当八面风，撑百漏船。漫刺衔袖，临斋乞米。骄儿索饭，饥嗔饱喜。我行四方，阅士如墙。小智虚夸，妄夫荒唐。宣绍命脉，乾淳气魄。天悭地閟，神盍宝惜。冷灰粟焰，将晓景星。泯灭甚易，佛法替陵。同时爱憎，异世悲慨。诸君不信，有遗录在。我作苦语，横写虚空。泪尽血续，夫岂为公。",
            "comment": ""
        },
        {
            "title": "倚筇",
            "content": "枫叶芦花满目秋，倚筇那复少年游。眼看桑海梦相似，骨瘗匡庐心始休。万里霜天孤唳鹤，五湖烟水一身鸥。君看清绝无攀处，著得尘埃半点不。",
            "comment": ""
        },
        {
            "title": "破衲",
            "content": "破衲褴襂两鬓霜，耳边谁管俗雌黄。自骑驴炼推敲字，不与人知安乐方。五柳传中寻靖节，孤桐声里见嵇康。深山敢叹无知己，饥食松花死亦香。",
            "comment": ""
        },
        {
            "title": "次徐监簿韵贺吴侍郎新第落成二首",
            "content": "词源本本自欧苏，胸次湖江跨楚吴。纵未押班坐鸱合，亦须开府佩麟符。拂衣太华太无放，卜筑中条昔有图。久矣笙竽喧众耳，新声待奏凤将雏。",
            "comment": ""
        },
        {
            "title": "寄见首座",
            "content": "借得茆斋傍涧泉，新年乐事胜常年。诗逢得意犹藏稿，琴畏知音自断弦。鲸浪粘天思渡海，狼烽照夜忆游边。嶮途试尽身犹在，来共看云听雨眠。",
            "comment": ""
        },
        {
            "title": "送金橘与徐钓舟",
            "content": "竹笼盛来露未乾，试尝数颗已无酸。味同楚水赤萍实，色比韩郎金弹刃。委地儿童难识价，经霜桃李不同盘。缄题寄去非无意，相约交情到岁寒。",
            "comment": ""
        },
        {
            "title": "林节推架轩扁水木清华",
            "content": "红满芳波绿满蹊，公余无事似幽栖。临池洗砚看鱼跃，对竹坐衙闻鸟啼。胸次九流如镜净，壁间片锦与花齐。云霄别有清华地，早晚朝车过竹溪。",
            "comment": ""
        },
        {
            "title": "和徐国录韵",
            "content": "当今称文宗，斗南一和仲。掣鲸力倒海，兰苕不同梦。百年日苦短，千载事谁共。赋诗推义山，论旧数季重。客持邀我读，欢喜蹋破瓮。疾抄畏纸尽，饥诵忘浆冻。欲传换骨方，伎工恐无用。涂窗谩成鸦，过门任题凤。唐僧句月炼，一步不敢纵。高参鬼仙吟，下比古佛颂。湖江大国楚，宫阙天府雍。小大材则殊，未易求折衷。公文如珠玉，盛世盍包贡。一鹗剡交腾，万牛挽难动。造物或困之，郁怒使快痛。晋康名远郡，侯印亦久弄。蜃嘘横跨海，龙潜中兴宋。年丰秔{徐彳换禾}多，守醉宾客从。时时写乌丝，虹光穿屋栋。祖帐在何时，行色当倥偬。相期远公社，后会邈鸿洞。拟办酒椀招，更出虎溪送。",
            "comment": ""
        },
        {
            "title": "送颜主簿之怀安",
            "content": "古廨大江边，多闲少俸钱。凤栖仇览棘，虹贯米家船。心静佛三昧，时来官九迁。外台兼督府，幕下正须贤。",
            "comment": ""
        },
        {
            "title": "寄朋介石",
            "content": "诗卷前年手自携，秋风客路易东西。游淮战士看飞锡，渡海神鱼惊照犀。故国身归疑化鹤，深山睡稳厌闻鸡。一生结友皆奇衲，难得如君无町畦。",
            "comment": ""
        },
        {
            "title": "春日湖上二首",
            "content": "燕外游丝暖欲迷，酒船吹笛水亭西。梨花唫苴桃花笑，恼杀春光醉似泥。",
            "comment": ""
        },
        {
            "title": "驾刘后村除兵侍兼直院",
            "content": "人物依然元佑中，莺边系马亦金狨。相君惟忆刘夫子，学士须还儋秃翁。翰苑鹤天双鬓雪，玄都燕麦几春风。老来始得文章力，前有欧公后益公。",
            "comment": ""
        },
        {
            "title": "古怨",
            "content": "少卿入胡庭，明妃辞汉殿。君恩如雨绝，生死难再见。至忠反为逆，至美反为贱。含冤天地间，日月为谁转。河梁泣满衣，琵琶啼背面。千年传乐府，曲变恨不变。常恐胡冢傍，夏月零霜霰。",
            "comment": ""
        },
        {
            "title": "雨后过光严寺",
            "content": "小桥路入野僧家，山犬眠莎向日斜。庭户几时风雨横，粉墙压倒佛桑花。",
            "comment": ""
        },
        {
            "title": "太白",
            "content": "脱鞾殿上醉阳狂，触拨春风睡海棠。放逐一身穷不恨，三郎入蜀更郎当。",
            "comment": ""
        },
        {
            "title": "祭见首座",
            "content": "佛法下衰，众魔峥嵘。如虎而祴，白昼市行。晚交得君，如黄河清。君与予谈，洞见底里。予建一事，君曰可纪。予出一辞，君曰入理。狂猘狺狺，嗾之者谁。君蹑予足，怒形于辞，古有徇义，舍父背师。曷不千指，曷不百岁。神佑磨专，贵奸寿悖。谓天昭昭，天宝茫昧。君素清苦，简洁自持。如政黄牛，标韵过之。有德操才，得疾亦奇。浮华眼前，道义千古。昔有微言，噤不敢吐。含哀以告，君必领悟。",
            "comment": ""
        },
        {
            "title": "寄照晦岩",
            "content": "身世浮沈莫更论，百年大笑付乾坤。机关鬼面神头戏，岁月风樯阵马奔。时过黄扉俄瘴海，宠衰金屋又长门。人生万事真难料，不若深山无怨恩。",
            "comment": ""
        },
        {
            "title": "苔径",
            "content": "苔径长年断俗踪，亦无交旧可过从。闲忧颓堕自鉏菜，老尚怪奇惟种松。履破背时翻著袜，诗狂见月乱撞钟。千年陶谢今谁似，恐有山林不易逢。",
            "comment": ""
        },
        {
            "title": "送傅左司赴袁州",
            "content": "长安貂蝉贱如土，故家文献余一缕。平生粗疎不媚妩，直语岂知犯张禹。腰间金印太二组，我自弃置君自取。儿时翰墨跨诸父，投老为郎方齿叙。天关耽耽守九虎，一节临遣复不与。介堂卜筑开宿莽，谁知公意颇有主。眼明沙鸥喜欲舞，便请衣冠挂神武。圣朝留戣非为愈，勿薄淮阳宜叱驭。",
            "comment": ""
        },
        {
            "title": "骚词二章",
            "content": "山昙昙兮起云，山浪浪兮流水。神何为兮山中，岂怀忠兮放弃。沃牛炙兮疗饥，挈壶兮荷锸随之，生不封侯兮死何庙食为。是耶非耶，余不得而知。女巫兮击鼓，坎坎兮祠之下。帝不下招兮遗怒，馘长蛟兮缚雄虎。野无烽兮海无澜，马不用兮都且闲，都且闲兮神乎何以为御。振策而风兮回轩为雨，风雨时兮多黍稌。风休雨止兮神何处所。桂橑兮兰楣，朝云出游兮莫云来归。",
            "comment": ""
        },
        {
            "title": "小筑",
            "content": "小筑林间憩倦游，莫年幽事胜西州。松阴猿啸闲行药，日夕鸦归独倚楼。山色齐奴开步障，叶声楚客赋悲秋。一生不晓樊川意，刚把诗方万户侯。",
            "comment": ""
        },
        {
            "title": "送客宿九日山",
            "content": "石灶断苔纹，摩挲吊隐君。风吹游子袂，月照古人坟。旧事残碑在，荒祠流水分。永怀山忽冥，红叶坠秋云。",
            "comment": ""
        },
        {
            "title": "贺曾帅得祠二首",
            "content": "千骑丛中旧拥旄，丹心犹在鬓萧骚。汉庭重少冯唐老，晋士趋卑张翰高。静看棋枰争胜负，闲驰笔阵寄雄豪。抢榆击水公俱乐，却是旁人叹不遭。",
            "comment": ""
        },
        {
            "title": "门径",
            "content": "门径莓苔古意深，闭门懒复事参寻。棋图静见孙吴法，樵唱真闻韶濩音。米尽有方烹白石，丹灵无意化黄金。花飞又是春将莫，小复风前拥鼻吟。",
            "comment": ""
        },
        {
            "title": "山行二首",
            "content": "麦畦微雨过，日照青湿湿。牧童坐短蓑，牛卧寒鸦立。",
            "comment": ""
        },
        {
            "title": "东坡",
            "content": "天津桥上听啼鹃，从此南人弄相权。多少衣冠落沙漠，朱崖宜著玉堂仙。",
            "comment": ""
        },
        {
            "title": "芭蕉",
            "content": "瓦沟月暗乱萤飞，照见芭蕉叶上诗。忆得前时吟最苦，自携残烛拂蛛丝。",
            "comment": ""
        },
        {
            "title": "金陵怀古二首",
            "content": "齐楼梁殿黍离离，王气潜随斗柄移。秋雨狐藏宫井树，夕阳鸦立御园枝。诗人闲管江家宅，宰相偏嫌蔡充儿。青史鬼雄元不死，归来化鹤有谁知。",
            "comment": ""
        },
        {
            "title": "偶成",
            "content": "长年狎樵牧，门外即荒郊。瘦草牛羊路，高松鹳鹤巢。病来勤习定，老去懒寻交。常愧逃名者，深山自缚茆。",
            "comment": ""
        },
        {
            "title": "春寒",
            "content": "松间灯夕过，顾影在天涯。雪暝迷归鹤，春寒误早花。艰难知世味，贫病厌年华。故国风尘外，无心更问家。",
            "comment": ""
        },
        {
            "title": "次徐监簿韵贺吴侍郎新第落成二首",
            "content": "碧落仙人上界还，手携奎壁下天关。百年第宅复金琖，万卷图书围玉山。霜压老槐龙卧壑，春催红药凤衔环。时危报主诗人志，好爱苍生莫爱闲。",
            "comment": ""
        },
        {
            "title": "送傅左司赴袁州",
            "content": "宜春古郡联荆渚，曩年尝梦公补处。峥嵘老气横九州，直前莫作分外肤。秋田旱渴思霖雨，君命敢徐宁畏暑。击强鉏奸雷破柱，仰山古佛亦肯许。州黉一记最奇古，机综远祖昌黎愈。眼前琐尾相品署，知公千百未一取。秋空仰瞻鸿鹄举，政恐是中有新句。三年奏课返林坞，煮茶贺公公莫拒。",
            "comment": ""
        },
        {
            "title": "题逸少真迹",
            "content": "淳化东都群玉府，光蟠虹霓气龙虎。墨池笔冢千岁精，鸾骞凤翥来帝庭。帝好文似虬须主，盗夺鬼偷离复聚。珠宫玉函雷电护，犀辟尘埃芸辟蠹。崇宁别置书学员，司空无畏博士颠。钩党牵连颖与玄，毡包驼载迁幽燕。司卿巨卿怒裂眦，手揽脱身兵火里。江南不得练儿评，流落无人识真伪。",
            "comment": ""
        },
        {
            "title": "雪峰旧院",
            "content": "住壁与云邻，荒畦虎迹新。樵鸣猿落果，鹰急鸟依人。阴磵澌经月，寒花开过春。鳌山前事在，独坐想芳尘。",
            "comment": ""
        },
        {
            "title": "送静江曾帅",
            "content": "岭西支郡联荆湖，时危选帅劳庙谟。公才健如天马驹，胸中戈甲敌万夫。向来持节犯贼区，贼降不用丈二殳。浮云散尽明月孤，世间公论何时无。煌煌丹诏来天衢，阴风策策随兵符。大旗十丈车前驱，弓刀武骑前后趋。我占福星岁在吴，孱虏数尽当磔诛。笼烽平安羽檄疎，玉帐亦可吟抚须。奏功入觐乘锋车，峨冠儤直承明庐。公家事业青史书，公家祖相兄鸿枢。",
            "comment": ""
        },
        {
            "title": "少陵",
            "content": "少陵弦断无胶续，鸾凤巢高隔五云。老子一身都是胆，要倾莎经取龙筋。",
            "comment": ""
        },
        {
            "title": "湖边",
            "content": "欲离湖边别卜居，每亭随意坐须臾。水漂鱼沫粘花片，风拂蛛丝落霞珠。竹阁晚晴山见越，莼乡日暖客游吴。向来和靖高吟地，不记残梅尚几株。",
            "comment": ""
        },
        {
            "title": "祭粹古云代",
            "content": "乌乎古云，蔚有时誉。执古刀尺，割弃华组。宿钞成山，臆断意取。群疑塞胸，耳领心悟。汲汲著书，恢恢养士。猗公之起，惟皇有旨。猗法之嗣，惟北峰有子。远矣北峰，曰公是似。胡不百年，后学之思。公不百年，后学思之。矧予卜邻，岁寒畴依。稚予阅朋，至老无几。惟茲不靡，昭然永垂。",
            "comment": ""
        },
        {
            "title": "寄孚老",
            "content": "双眼常时看屋椽，从来不结俗人缘。早年曾悟出师表，晓岁始参齐物篇。魔垒孤军降百万，诗坛一首当三千。清溪结得茆菴未，闲欲寻君共泛船。",
            "comment": ""
        },
        {
            "title": "贺赵礼部得祠二首",
            "content": "帝赐琳宫散吏名，寄声黄合谢弓旌。琴招野客持杯听，棋看痴人覆局争。燕颔终当飞食肉，蛾眉最忌美倾城。晴空万里君知不，苍狗白云常变更。",
            "comment": ""
        },
        {
            "title": "题画梅",
            "content": "羌笛谁将花外吹，十年心事暗香知。夜寒瘦影侵衣袖，月满阑干独倚时。",
            "comment": ""
        },
        {
            "title": "送赵吏部",
            "content": "千家煮蔗浆，万里随风桅。谷少蔗愈多，荒岁不疗饥。初闻下令严，巨贾颇不怡。至今训农文，可配七月诗。",
            "comment": ""
        },
        {
            "title": "和忠献堂诸官韵",
            "content": "魏王为将过颇牧，转佐转高萧相国。洗光日毂上天衢，海宇竦瞻如立鹤。定储不用招四老，知公狐鼠视产禄。青苗一疏更奇伟，时宰喙硬心愧服。当时元老不在廷，中外知非宗杜福。至今荒棘没铜驼，志士泪尽以血续。故祠金貂色已暗，英风可扫炎海酷。尚想乔岳初降灵，风采龙文照山麓。闻孙来补翁祖处，玉题绣井新前躅。落成举杯文字饮，高台何必糟丘筑。百年往事陵谷改，故国苍然但乔木。公归补衮居上前，谏草家藏皆可覆。才如苏梅宇内少，流落应怜犹未复。晓枝蝶闹不足云，晚节要看秋圃菊。",
            "comment": ""
        },
        {
            "title": "征妇怨效张籍",
            "content": "前年番兵来，郎战淮河西。官军来上功，不待郎书题。淮河在何许，妾身那得去。生死不相待，白骨应解语。天寒无衣儿啼革，妾身不如骨上土。",
            "comment": ""
        },
        {
            "title": "投赠张斗野",
            "content": "曩岁怀忠扣帝阍，东游未久赦虞翻。流芳千载凛生气，拜赐九河湔泪痕。钓艇带烟飞鹭渚，辔驴冲雪早梅村。虽云冷淡穷生活，刺绣终胜倚市门。",
            "comment": ""
        },
        {
            "title": "送林节推二首",
            "content": "幕皆资画诺，人最说君贤。判好堪呈佛，心清亦近禅。著书僧有传，执法吏无权。风雨东门路，分携忽黯然。",
            "comment": ""
        },
        {
            "title": "江南",
            "content": "江南春水荻芽青，江北春风鱼上冰。花发正催寒食节，雁归应过永昌陵。骑奴玉辔闲调马，公子锦韝行臂鹰。曾宿杨州建隆寺，五更吹角鼓腾腾。",
            "comment": ""
        },
        {
            "title": "古松",
            "content": "武夷洞中老松树，上有千年仙鹤巢。几度隔云茶臼响，山童树下拾枯梢。",
            "comment": ""
        },
        {
            "title": "策蹇",
            "content": "策蹇下山椒，冬深寒意骄。瀑风吹帽湿，杉雪落衣销。梅嫩有花早，桐衰无叶凋。是山皆可隐，不用楚词招。",
            "comment": ""
        },
        {
            "title": "郊原",
            "content": "郊原春过后，日日长新梢。洗竹去蛛网，疎松留鹤巢。云衣慵补缀，月户自推敲。旧种梅花树，吾今与汝交。",
            "comment": ""
        },
        {
            "title": "辞观文赵忠惠坟",
            "content": "公归兜率，局面屡变。青云交绝，珠履客散。白传草堂，裴公经院。僧定未起，樵柯将烂。老鹤倦飞，不慕霄汉。驽马恋主，非贪豆栈。风雨忧愁，常占春半。昔倚山岳，今悲露电。语犹在耳，事不如愿。病忆故乡，一筇易办。受恩莫报，迟回眷眷。入西州门，泪流被面。知音永已，弦断琴爨。袖香告辞，用写缱绻。",
            "comment": ""
        },
        {
            "title": "送传提干",
            "content": "渡江诸老尽兰荪，当日琳琅照一门。龙去难寻神剑迹，鹤归犹记旧巢痕。百年阀阅须关念，五里松楸易断魂。京浙故人无恙不，相逢记为问寒温。",
            "comment": ""
        },
        {
            "title": "寄赵四岩",
            "content": "暑退江城又素秋，想因怀土亦登楼。兰香盍称骚人佩，萱草难忘志士忧。纸上雕虫真害道，山中射虎胜封侯。四方弧矢男儿事，慎勿悲伤念少游。",
            "comment": ""
        },
        {
            "title": "祭佛照塔",
            "content": "师在乾淳，名塞穹壤。据妙喜室，鞭挞龙象。诸子迭出，如凤如麟。如雷破蛰，何草不春。余不肖孙，亦忝备位。芜辞匪渎，惟以识愧。",
            "comment": ""
        },
        {
            "title": "新岁",
            "content": "新岁七十三，怒痴不脱衔。搓绳谋系日，储药要医凡。魇鬼惊酣枕，村优笑戏衫。灾祥总由我，何必问巫咸。",
            "comment": ""
        },
        {
            "title": "一雄鸡立笼上一雌覆雏於笼",
            "content": "田翁养鸡竹作笼，老雌恋雏不顾雄。催租无人岁常丰，杀身为黍堪酬翁。",
            "comment": ""
        },
        {
            "title": "祭双杉塔",
            "content": "甲午之冬，一笑分袂。交游累千，名字难记。公虽它乡，常在眼底。公今隔世，犹见梦寐。念昔与公，情同昆弟。老离闽山，再饮吴水。三十年间，死尽流辈。顾瞻浮图，洪木翳翳。丛林凋疎，变习日异。愿起公死，为砭为剂。为师为承，为祥为瑞。千载追难，百年满易。意长景促，人往物是。春寒野阴，感慨嘘欷。",
            "comment": ""
        },
        {
            "title": "送赵吏部",
            "content": "抚槎泝银潢，手探支机石。天孙茧瓮丝，拟补衮五色。星斗光离离，欲见无羽翼。旧恩倘可报，杀身奚足惜。",
            "comment": ""
        },
        {
            "title": "祭静江帅曾吏部",
            "content": "公掾富沙，来就师语。少服师训，称公膏举。后二十年，麾节煌煌。老客辇寺，传公除郎。桂联荆渚，朔风孔棘。见公起家，大刀长戟。冠弹复挂，印刻复销。羡公枪榆，如抟扶摇。如生马驹，不受控勒。如钢百炼，愈不改色。士不患才，患不身修。修身既才，奚訾奚尤。士挟一能，足以駥世。公百其蕴，而不尽试。私尝啧啧，叹公不逢。公笑谓予，子何褊胸。坟寺虚席，乃命扫洒。曰子非我，子岂其下。感激怀人，慷慨受知。愧无黄金，铸钟子期。事与心违，公又仙去。精灵地下，知予心事。哭西州门，何必羊侯。万事宛如，华屋山丘。",
            "comment": ""
        },
        {
            "title": "金陵怀古二首",
            "content": "国号仓皇更几回，昔人事往后人哀。相赓璧月词千阕，帝劝长星酒一杯。春草不怜同泰废，晓钟犹是景阳来。陵荒玉椀无踪迹，寒食梨花依旧开。",
            "comment": ""
        },
        {
            "title": "挽刘常簿赣州",
            "content": "远游少负长卿才，晚亦乘车衣锦回。正喜瘴溪鳄移去，又惊辽海鹤归来。秘书入杜花簪帽，宾客分司酒满杯。莫怪一麾不辞远，吟诗要上郁孤台。",
            "comment": ""
        },
        {
            "title": "哭元双杉",
            "content": "哭公非入人，觉苑失龙麟。白日有明暗，青天无鬼神。戒珠常照夜，锁骨不栖尘。老我谁相问，空余影伴身。",
            "comment": ""
        },
        {
            "title": "龙泉山中",
            "content": "夜半岩间坐看星，千年老树有精灵。前山月上青枫顶，照见白鹇来听经。",
            "comment": ""
        },
        {
            "title": "春日湖上二首",
            "content": "晚寒晻霭失楼台，弦管声收野意回。柳下系舟觅闲伴，更无一个白鸥来。",
            "comment": ""
        },
        {
            "title": "岁晚寄愚谷",
            "content": "病余顾影瘦崚嶒，阅岁无过白发增。天与聪明减痴福，年侵衰老惜友朋。寻梅废苑霜穿屦，听雁寒窗雪洒灯。追忆旧游如昨日，想君夜梦到西陵。",
            "comment": ""
        },
        {
            "title": "祭果南涧南叔凯",
            "content": "我憩闽北，叔凯枉顾。出南涧书，剧谈至暮。言昔之夜，得梦怪奇。当与藏叟，会阿耨池。想耶因耶，一笑眇邈。执手告戒，义均骨肉。心平行粹，爱南涧翁。人百忤之，而无温容。凯病且贫，户满客屦。翁常解衣，骚骚治具。嘉翁风致，古人所难。鄙夫悭啬，拔毫如山。吁嗟衰年，失二益友。耨池西方，游懈俱不。昼诗绝吟，永帖罢挥。猨哀鹤怨，金环不归。吊既后时，奠复不早。瓣香忏悔，泪湿春草。",
            "comment": ""
        },
        {
            "title": "题范石湖淳熙中出守帖",
            "content": "淳熙天子课农桑，黄合鸿儒绾郡章。文物升平今已远，断篇流落入僧房。",
            "comment": ""
        },
        {
            "title": "送黄凝云归常州",
            "content": "一住京华能几日，故山欲去值春寒。石坛经雨草生遍，庭果落阶鸟啄残。云表鹤声朝返佩，林间虹气夜开丹。仙家缩地寻常事，试与思归倦客看。",
            "comment": ""
        },
        {
            "title": "祭观文忠惠赵节斋",
            "content": "公真天人，谪堕尘世。方朔岁星，传说箕尾。又疑山林，一念差耳。乐全僧身，忠宣佛位。夙弘愿力，出济事会。作民司命，寿国元气。神皇布政，夐古鲜俪。谁为谤书，阴受风旨。疾雷破柱，公不失匕。关弓射羿，公愈荐祢。山薮高深，天球粹美。出夷入险，更使迭帅。长淮虏冲，孽雏旁睨。飞囊走羽，秉钺危寄。初闻谢公，语误客异。复传孔明，食少敌喜。笺病乞闲，易苏旧治。大星竟陨，白鸡告祟。抚公平生，竹帛光炜。谅公精爽，河岳流峙。万钟千驷，濁世糠秕。五龙九鲲，乘云谒帝。某闽衲野鹤难系，公呼来霅，获望簪履。酒阑烛跋，孤客末至。香烟未散，三生弹指。纾百结肠，储一升泪。上悲法门，下哭知己。",
            "comment": ""
        },
        {
            "title": "徐教下第归",
            "content": "奏赋长安不遇知，丈夫失意肯生悲。科名自古与风汉，造物至今犹小儿。道在布韦轻将相，时危耕钓隐英奇。渡江亦谒青山不，应念曾公为制碑。",
            "comment": ""
        },
        {
            "title": "题东坡墨迹",
            "content": "党籍英贤尽，长淮南北分。忠奸论方定，金璧购遗文。",
            "comment": ""
        },
        {
            "title": "送陈上舍之潮州",
            "content": "元龙湖海士，豪气卧大床。著书不疗贫，仰面看屋梁。昔从诸老游，须鬓未老苍。雄篇掩众作，声价如琳琅。谓当奏赋时，给札香案傍。不然如谪仙，布衣登玉堂。岁月忽已迟，驱车去潮阳。昌黎强项人，断碑字字芳。当年骂佛表，正是护法章。大颠亦神奇，世岂有此郎。往者不可作，怀古多慨慷。有书寄新诗，无书勿相忘。善保千金躯，岁晚天雨霜。",
            "comment": ""
        },
        {
            "title": "送徐国录守英德",
            "content": "君侯少举摩天翮，笔阵堂堂万人敌。上书自请斗大州，不独爱闲犹爱石。爱闲庭讼自简寂，爱石不同牛李癖。参军主簿公举刺，何必喜怒见颜色。高台盛貯锦屠苏，何如烟林土花碧。公余共赏有欢伯，语妙一笑欲堕帻。假令鳌禁未遭遇，传至鸡林能别识。大材小用从古然，善舞岂曾嫌地窄。愧无肤寸可及物，叠盖重金竟何益。霜寒系舟峡江侧，应念坡仙抚遗迹。江流可沿深可{左奭右斗}，此水至洁能纳汙。",
            "comment": ""
        },
        {
            "title": "死交行",
            "content": "生交无百年，死交有千载。百年追逐能几何，千载义魄犹相待。死不知心，生交徒劳，指天誓日儿女曹。羊角哀，左伯桃，吁嗟此冢今蓬蒿。",
            "comment": ""
        },
        {
            "title": "贺赵礼部得祠二首",
            "content": "曩岁巍冠接俊髦，玄都又种几番桃。山中供奉犹遭谤，泽畔灵均盍赋骚。世事万端常倚仗，丈夫百挫见雄豪。旁人妄指笼中翮，不识冥鸿天宇高。",
            "comment": ""
        },
        {
            "title": "题狗葬刘家寺",
            "content": "废殿何年寺，门开不见僧。犬眠莎砌日，鸦啄菜池冰。湿藓侵碑字，空巢缀壁层。谁家古祠在，无主夜烧灯。",
            "comment": ""
        },
        {
            "title": "送赵吏部",
            "content": "薏苡不类珠，疑似多谤伤。恭惟大雅姿，南物不入囊。铃斋一片石，历劫难赞扬。常恐难林客，夜半惊虹光。",
            "comment": ""
        },
        {
            "title": "代赵景贤和林定庵韵",
            "content": "闲携竹杖过横塘，碧藕无花叶更香。斋后随僧同洗钵，醉中得句旋投囊。鱼沈似厌池光静，禽语如欣树影凉。更欲招邀鸥鹭伴，菰蒲深处共平章。",
            "comment": ""
        },
        {
            "title": "徂岁",
            "content": "徂岁忙如电后雷，新年又下急符摧。雪将解舞絮夸柳，春遣先锋花付梅。窗白看书俄晻霭，炉红炙手倏寒灰。凭栏大笑无人会，瞥尔晴空一鸟来。",
            "comment": ""
        },
        {
            "title": "斗鸡",
            "content": "天宝三郎好斗鸡，醉中官锦贱如泥。沉香亭北花含笑，不管渔阳胡马嘶。",
            "comment": ""
        },
        {
            "title": "送孚老再游浙",
            "content": "楚柁吴樯兴未休，好山谢事要闲游。常憎驽马恋栈豆，今见苍鹰掣臂韝。岁晚老松无伴侣，天寒落叶正飕飗。人间果是风堪御，却欲携君遍九州。",
            "comment": ""
        },
        {
            "title": "祭光孝南老",
            "content": "我昔游浙，多贤友朋。老归故山，耳冷如冰。忽闻君来，语作吴馨。白而长身，美髯垂膺。未几月台，挝鼓腾腾。巍然广座，摄衣而升。我忝邻居，复为交承。君素恢疎，不立户庭。舌端骋辞，驱涛卷霆。疾谁使之，一瞑不醒。七尺桐棺，萧然行幐。侑此瓣香，感慨易胜。",
            "comment": ""
        },
        {
            "title": "京口时楚寇侵维扬",
            "content": "河淮羽骑召兵频，腊月花开暖似春。斗雀倚风将坠地，长鲸吸海欲生尘。烧红天半无飞鸟，云白山中有隐人。回首南园旧城阙，断烟荒树更伤神。",
            "comment": ""
        },
        {
            "title": "过南墅怀寒岩二首",
            "content": "年年散粟出朱门，狗盗鸡鸣总受恩。空有玉棺归碧落，更无红粉哭黄昏。遍行苔藓寻陈迹，拟倩梅花招醉魂。常恐丘原千载后，不生荆棘长兰荪。",
            "comment": ""
        },
        {
            "title": "送赵吏部",
            "content": "健才事声名，抚案走百吏。法家冠柱文，好以杀为戏。要留百年思，莫令一时畏。近时攀辕民，未必皆民意。",
            "comment": ""
        },
        {
            "title": "次陈上舍韵",
            "content": "壮不封侯老背时，云山得意合忘归。思鱼不肯歌长铗，射虎犹堪著短衣。椽笔枉将修野史，阵图少试解棋围。元龙心事应如许，何日相逢语入微。",
            "comment": ""
        },
        {
            "title": "古意二首",
            "content": "力耕野老嫌儿少，苦战将军羡级多。只道乱离人死尽，朱门日日买青娥。",
            "comment": ""
        },
        {
            "title": "除夕",
            "content": "七十明朝是，年将衰并来。顽皮禁冷暖，老气压凶灾。铁砚穿何益，金丸跳不回。君兄爱伶利，与汝换痴獃。",
            "comment": ""
        },
        {
            "title": "题侃古樵诗卷",
            "content": "死别日益远，年衰梦亦无。忽开旧诗卷，泪洒白髭鬓。",
            "comment": ""
        },
        {
            "title": "孤山",
            "content": "数树梅花地，先朝处士庐。柳凹人系马，萍破鹭窥鱼。空冢衣冠蜕，山房水石虚。白头旧园吏，曾见幸金舆。",
            "comment": ""
        },
        {
            "title": "墨梅",
            "content": "水边烟外见横枝，画里寻思记旧诗。只道老来风味减，铁心还自有愁时。",
            "comment": ""
        }
    ]
}