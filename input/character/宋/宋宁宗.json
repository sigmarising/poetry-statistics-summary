{
    "dynasty": "宋",
    "author": "宋宁宗",
    "poems": [
        {
            "title": "潇湘八景·洞庭秋月",
            "content": "白水连天远，吴淞一幅秋。橘洲冰魄满，竹阁佳华留。凫雁不饮啄，鱼龙与拍浮。垂虹寓今夕，清胜庾公楼。",
            "comment": ""
        },
        {
            "title": "潇湘八景·江天暮雪",
            "content": "朔吹扫氛埃，同云暝不开。千山飞乌尽，一水泝舟回。波面散铅汞，林梢已泻瑰。怀人留剡棹，野店且新醅。",
            "comment": ""
        },
        {
            "title": "赐状元蔡仲龙",
            "content": "联魁金玉龙头选，诏下今朝遇己知。上国风光初晓日，御阶恩渥暮春时。内庭考最称文异，胪唱宣名奖意奇。故里仙才若相同，一年攀折两重枝。",
            "comment": ""
        },
        {
            "title": "潇湘八景·平沙雁落",
            "content": "漂泊楚天长，同群兄弟行。朔风离塞漠，落日下潇湘。古碛多葭菼，平田足稻粱。飞鸣眇空际，布武作文章。",
            "comment": ""
        },
        {
            "title": "潇湘八景·烟寺晚钟",
            "content": "金碧招提古，高峰最上层。喧风僧入梵，宿雾佛前灯。禅观延空寂，蒲牢忽震凌。黄昏山路险，窘步一枝藤。",
            "comment": ""
        },
        {
            "title": "潇湘八景·山市晴岚",
            "content": "薮泽趁虚人，崇朝宿雨晴。苍崖林影动，老木日华明。野店收烟湿，溪桥流水声。青帘何处是，彷佛听鸡鸣。",
            "comment": ""
        },
        {
            "title": "潇湘八景·远浦帆归",
            "content": "劈箭风帆下，春江不尽流。客来登快阁，天际识归舟。裂眥明千里，观身等一沤。斜阳疏木外，五两不迟留。",
            "comment": ""
        },
        {
            "title": "潇湘八景·潇湘夜雨",
            "content": "清泛三湘夜，中舱听雨眠。楚天闻过雁，北馆未归船。浊酒饮无算，青灯冷不烟。对床工觅句，达旦见新编。",
            "comment": ""
        },
        {
            "title": "潇湘八景·渔村夕照",
            "content": "林表堕金鸦，孤村三两家。晴光明浦溆，红影带蒹葭。傍舍收鱼网，隔溪横钓槎。炊烟未篝火，新月一钩斜。",
            "comment": ""
        },
        {
            "title": "赠朱质",
            "content": "袖手长才世路轻，爱闲那有鬻荣名。挂冠便欲辞丹阙，策杖还归老故城。适喜不求三仕喜，传家惟有十分清。林间佳处真恬退，好向廉泉自濯缨。",
            "comment": ""
        },
        {
            "title": "题马远踏歌图",
            "content": "宿雨清畿甸，朝阳丽帝城。丰年人乐业，垅上踏歌行。",
            "comment": ""
        }
    ]
}