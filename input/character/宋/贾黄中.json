{
    "dynasty": "宋",
    "author": "贾黄中",
    "poems": [
        {
            "title": "送新知永州潘宫赞若冲赴任、",
            "content": "鸳鹭行中已著名，颁条暂慰远民情。道途行去乘轺贵，乡里过时昼锦荣。铃乘积晓江月满，戟枝寒照雪峰明。知君游刃多余暇，莫忘新诗寄凤城。",
            "comment": ""
        },
        {
            "title": "题华林书院",
            "content": "旌阳旧山曲，书室构山前。景物尘埃外，轩窗树石边。宁惟集儒业，兼恐混神仟。百行家门最，宜当世有贤。",
            "comment": ""
        },
        {
            "title": "伏睹禁林盛事谨赋一章",
            "content": "璇题飞白御毫新，三体琼章妙入神。特赐禁林为盛事，只缘明主重名臣。青编辉映轻前古，丹地深严隔世尘。金籙祯祥非是宝，玉堂名号眩方贞。恩荣谁比烟霄客，文彩长悬日月轮。为报鳌宫主人道，蓬莱全胜昔时春。",
            "comment": ""
        },
        {
            "title": "桂林还珠洞",
            "content": "赫赫威声震百蛮，昔携筐筥溷谷山。无人为起文渊问，端的珠还薏苡还。",
            "comment": ""
        },
        {
            "title": "吟贻宣义大师英上人",
            "content": "金僊子便是师师，高道宁容世网羁。浩浩心田龙可扰，飘飘行止鹤应知。尘机摆落超三界，古篆沉研冠一时。莫怪伊余苦珍重，白莲花社有心期。",
            "comment": ""
        }
    ]
}