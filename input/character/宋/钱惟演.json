{
    "dynasty": "宋",
    "author": "钱惟演",
    "poems": [
        {
            "title": "句",
            "content": "云容忽变千峰险，草色相沿百带长。",
            "comment": ""
        },
        {
            "title": "和司空相公假山",
            "content": "劚得古云根，苍苍藓痕布。丛倚状峰岚，霏微起烟素。参差衡霍列，巉崒虬龙聚。挥扇动林风，飞香暗岩户。谁言盈尺内，自有青霄路。相君机务閒，玩此怀真趣。兴似东山归，境对曹溪悟。美矣仁智心，良哉圣明辅。",
            "comment": ""
        },
        {
            "title": "句",
            "content": "五马持山节，三衣对水田。",
            "comment": ""
        },
        {
            "title": "秋夜对月",
            "content": "颢气中秋正，明河左界长。桂孤香易散，蚌冷泪先汪。飞盖倾兰坂，鸣琴厌烛房。玉盘浮浩露，素绠冰寒浆。浪白江连楚，风凄笛怨羗。庾楼聊顾慕，潘省更悲凉。雪漫夸圆璧，珠休号夜光。嫦娥悔孀独，空见海生桑。",
            "comment": ""
        },
        {
            "title": "句",
            "content": "戈矛巡雾夕，铙鼓宴萧晨。",
            "comment": ""
        },
        {
            "title": "句",
            "content": "东南地迥宵烽息，西北楼高晚望迷。",
            "comment": ""
        },
        {
            "title": "怀旧居",
            "content": "武夷仙坛接里闾，琴堂水阁半凌虚。竹林旧享铜盘食，门巷今容驷马车。楚国大言登宋玉，汉家答诏用相如。未知笳鼓归何日，空锁鱣庭春草疏。",
            "comment": ""
        },
        {
            "title": "句",
            "content": "鱼尾故宫迷草树，龙鳞平隰自风烟。",
            "comment": ""
        },
        {
            "title": "登师欲东归因成五言",
            "content": "谁谓元戎幕，今同长者家。一音闻说法，五叶见开花。久住生车耳，因闲长道牙。方期注金策，休梦赤城霞。",
            "comment": ""
        },
        {
            "title": "夜讌",
            "content": "昨夜讌南堂，华灯烛九光。削青争落笔，举白斗飞觞。祇觉辉裴玉，宁思梦谢塘。解烦多蜜勺，藉俎半兰芳。促席风弦怨，开帘月露凉。酡颜君莫诉，西北转银潢。",
            "comment": ""
        },
        {
            "title": "送梵才大师归天台",
            "content": "汉苑辞千柰，仙丘访五芝。汲瓶春溜满，卷裓晓云滋。望刹青龙起，观涛白马驰。红楼曾应制，佳句咏朝緌。",
            "comment": ""
        },
        {
            "title": "成都",
            "content": "武侯千载有遗灵，盘石刀痕尚未平。巴妇自饶丹穴富，汉庭还责碧砮征。雨经蜀市应和酒，琴到临邛别寄情。知有忠臣能叱驭，不论云栈更峥嵘。",
            "comment": ""
        },
        {
            "title": "致斋太一宫",
            "content": "斋洁奉惟馨，瑶台独自升。楼迷五里雾，坛独九枝灯。珠馆来青雀，琁题射玉绳。疏钟平野阔，古柏夕霏凝。鹤扇真规月，仙衣可镂冰。春茶泛云液，晓饭荐兰蒸。炼药疑洪井，藏书类羽陵。回瞻太帝室，飞槛更长凭。",
            "comment": ""
        },
        {
            "title": "句",
            "content": "日上故陵烟漠漠，春归空苑水潺潺。",
            "comment": ""
        },
        {
            "title": "句",
            "content": "绿野桑麻连四水，黄堂歌吹拥千兵。",
            "comment": ""
        },
        {
            "title": "送禅照大师归越",
            "content": "金刹杳霞扃，南风漾彩舲。吴天六幕远，越岫万螺青。龙篆霏雕像，鲸涛注净瓶。上方堪逈望，支策见春溟。",
            "comment": ""
        },
        {
            "title": "句",
            "content": "沃野桑麻涵细雨，严城鼓角送斜阳。",
            "comment": ""
        },
        {
            "title": "宣曲二十二韵",
            "content": "绛缕初分后，银鐶未解时。已障纨扇笑，犹捧玉壶悲。乞巧长生殿，迎风太液池。雕屏涵火齐，宝帐隔琉璃。欲买词人赋，空传狎客诗。蔗浆销内热，琼蕊疗朝饥。绮蒂桃初熟，红心草欲披。凌波渡罗袜，向日翳华芝。素脸分丹柰，香津滴紫梨。龙梭随振素，獭髓补凝脂。蓬饵重阳节，金针七夕期。玉膏尝滵溢，翠盖逐葳蕤。弦急哀随指，歌长恨入眉。青鸾惟有舞，赤凤可能疑。下蔡迷还易，平阳破未知。髻高钗自坠，腰细佩长垂。出恐严钟晚，归嫌钿幰迟。辘轳惊晓梦，鹦鹉漏春思。魂怨惟愁断，肠柔已自危。璧珰萤影度，琼户藓花滋。掩鼻谗难诉，披图悔岂追。祇应金带枕，聊为达微辞。",
            "comment": ""
        },
        {
            "title": "戊申年七夕五绝",
            "content": "乌鹊飞来接断云，祇贪清浅渡星津。不知一夜支机石，却属乘槎上汉人。",
            "comment": ""
        },
        {
            "title": "句",
            "content": "离人南浦多春草，越鸟栖枝有早梅。",
            "comment": ""
        },
        {
            "title": "鹤",
            "content": "碧树阴浓接玉墀，几年飞舞伴长离。天渊风雨多秋意，辽海烟波失旧期。自许一鸣闻逈汉，可随三匝绕空枝。从来腐鼠何曾顾，不似鵷雏枉见疑。",
            "comment": ""
        },
        {
            "title": "句",
            "content": "置酒军中乐，闻笳塞上情。",
            "comment": ""
        },
        {
            "title": "句",
            "content": "平槛晓波吴榜渡，绕城春树越禽飞。",
            "comment": ""
        },
        {
            "title": "寄灵仙观舒职方学士",
            "content": "方瞳玄鬓粉闱郎，绛阙斋心奉紫皇。徵士高怀云在岭，骚人秋思水周堂。闲园露草开三迳，灵宇华灯烛九光。知有美田堪种玉，几时春渚逐归艎。",
            "comment": ""
        },
        {
            "title": "玉楼春",
            "content": "锦箨参差朱槛曲。露濯文犀和粉绿。未容浓翠伴桃红，已许纤枝留凤宿。嫩似春荑明似玉。一寸芳心谁管束。劝君速吃莫踟蹰，看被南风吹作竹。",
            "comment": ""
        },
        {
            "title": "南朝",
            "content": "结绮临春映夕霏，景阳钟动曙星稀。潘妃宝钏光如昼，江令花牋落似飞。舴艋凌波朱火度，觚稜拂汉紫烟微。自从饮马秦淮水，蜀柳无因对殿帏。",
            "comment": ""
        },
        {
            "title": "句",
            "content": "厅前捉到须依法，合内盛来定付厨。",
            "comment": ""
        },
        {
            "title": "木兰花/玉楼春",
            "content": "城上风光莺语乱，城下烟波春拍岸。绿杨芳草几时休？泪眼愁肠先已断。情怀渐觉成衰晚，鸾镜朱颜惊暗换。昔年多病厌芳尊，今日芳尊惟恐浅。",
            "comment": "【注释】此为作者暮年遣怀之作。词中以极其凄婉的笔触，抒写了作者的垂暮之感和政治失意的感伤。作品中的“芳草”、“泪眼”、“鸾镜”、“朱颜”等意象无不充满绝望后的浓重感伤色彩，反映出宋初纤丽词风的艺术特色。上片起首两句，从城上和城下两处着墨，声形兼备、富于动感地描绘春景，勾勒出一幅城头上莺语阵阵、风光无限 ；城脚下烟波浩淼、春水拍岸的图画，使读者隐然感觉到主人公的伤春愁绪，从而为下文的遣怀抒情作好了铺垫。上片结末两句转而抒情 ，言绿杨芳草年年生发，而词人已是眼泪流尽 ，愁肠先断 ，愁惨之气溢于言表 。从表现手法上讲，用绿杨芳草来渲染泪眼愁肠，也就达到了情景相生的效果，情致极为凄婉。此二句由景入情，词意陡转，波澜突起。过片两句 ，从精神与形体两方面感叹老之已至，抒写了词人无可奈何的伤感情怀。从中可以窥见，一贬汉东，默默无闻，大势已去，这对于曾经“官兼将相，阶勋、品皆第一 ”的作者来说 ，打击是多么巨大。结拍两句将借酒浇愁这一司空见惯的题材赋予新意，敏锐而恰切地扣住词人对“芳尊”态度的前后变化这一细节 ，形成强烈反差，由景入情，画龙点睛，传神地抒发出一个政治失意者的绝望心情。宋胡仔《苕溪渔隐丛话》卷二云：“侍儿小名録云：‘钱恩公谪汉东日（指钱惟演晚年谪随州），撰《玉楼春》词曰：“城上风光莺语乱，城下烟波春拍岸。绿杨芳草几时休，泪眼愁肠先已断。情怀渐变成衰晚，鸾镜朱颜惊暗换。往年多病厌芳樽，今日芳樽惟恐浅。”每酒阑歌之，则泣下。后阁有白发姬，乃邓王歌鬟惊鸿也 。遽言 ：“先王将薨，预戒挽铎中歌木兰花引绋为送 。今相公亦将亡乎 。”果薨于随州。’”可为此词注脚。 | 【注释】①芳樽：对酒杯的美称。这里指饮酒。【评解】绿杨芳草，烟波拍岸，花间蝶舞，枝上莺啼。又是春光烂熳的时候了。流光似水，物换星移。随着岁月的流逝，不觉朱颜暗换，情怀已非当年。眼前恼人春色，益令人断肠。这首词通过春光春色的描写，婉转含蓄地抒发了诗人内心的无限感伤之情。【集评】黄昇《花庵词选》：此公暮年之作，极凄惋。张宗橚《词林纪事》：公谪汉东日，撰玉楼春词，酒阑歌之，必为泣下。"
        },
        {
            "title": "雪夕奉陪天台明照禅师拥炉闲话",
            "content": "藜烛檐香夜幄清，朔风窗际激飞英。凤梨鸱芋煨将熟，坐拥丰貂话赤城。",
            "comment": ""
        },
        {
            "title": "槿花",
            "content": "绮霞初结处，珠露未晞时。宝树宁三尺，华灯更九枝。亭亭方自喜，黯黯却成悲。欲作处烟散，犹怜反照迟。",
            "comment": ""
        },
        {
            "title": "泪二首",
            "content": "鲛盘千点怨吞声，蜡炬风高翠箔轻。夜半商陵闻别鹤，酒阑安石对哀筝。银屏欲去连珠迸，金屋初来玉筋横。马上悲歌寄黄鹄，紫台回首暮云平。",
            "comment": ""
        },
        {
            "title": "句",
            "content": "雪意未成云着地，秋声不断雁连天。",
            "comment": ""
        },
        {
            "title": "句",
            "content": "高为天一柱，秀作海三峰。",
            "comment": ""
        },
        {
            "title": "句",
            "content": "小雨郊原连苦雾，夕阳楼阁照丹枫。",
            "comment": ""
        },
        {
            "title": "小园秋夕",
            "content": "潘鬓秋来已自伤，庾园时物更荒凉。紫梨半熟连红树，碧藓初圆乱缥墙。月露暗从孤桂滴，水风犹猎败荷香。滑稽还喜鸱夷在，欲取临邛美酒尝。",
            "comment": ""
        },
        {
            "title": "许洞归吴中",
            "content": "草熏风暖接长亭，一曲骊歌倒醁醽。怀古更投玄石赋，舣舟闲采紫茎萍。醉抛隋岸杨花白，吟过淮山桂树青。可使长离终鎩羽，渊云辞藻掞天庭。",
            "comment": ""
        },
        {
            "title": "护国寺",
            "content": "峻极压沧溟，清居聚百灵。重门深閟邃，绝涧远湛冥。客问无生法，人游不死庭。何当谢簪组，鸟道驾飞{左车右令}。",
            "comment": ""
        },
        {
            "title": "送张无梦归天台山",
            "content": "金庭霞标云半中，岩扉涧户凌太空。飘飘灵气际浮景，蝉蜕万物乘高风。吾君当天坐环极，物色异人方侧席。岂因垂钓识羔裘，不假张罗得凫舄。恩深况遇千龄旦，威颜咫尺隆宸盼。问政应同牧马言，临轩几动犹龙叹。方瞳玉骨本无羁，驰烟驭气思东归。江南芳草正无际，林下群莺犹乱飞。浮丘挹袂去何处，五芝同晓仙露晞。人间祕境不可识，千载宸章焕岩壁。",
            "comment": ""
        },
        {
            "title": "再赋七言",
            "content": "欲网珊瑚碧浪深，横塘斜日带秋阴。汉宫此地留金饼，洛浦何人遗锦衾。舞学西城回雅态，歌传南国有余音。韩凭恨魄如长在，青骨香销亦见寻。",
            "comment": ""
        },
        {
            "title": "荷花",
            "content": "水阔雨萧萧，风微影自摇。徐娘羞半面，楚女妒纤腰。别恨抛深浦，遗香逐画桡。华灯连雾夕，钿合映霞朝。泪有鲛人见，魂须宋玉招。凌波终未渡，疑待鹊为桥。",
            "comment": ""
        },
        {
            "title": "句",
            "content": "卷衲城钟断，搘筇岳雨寒。",
            "comment": ""
        },
        {
            "title": "句",
            "content": "汉帜随移帐，燕鸿伴解鞍。",
            "comment": ""
        },
        {
            "title": "戊申年七夕五绝",
            "content": "骊阜凌云对玉钩，千门高切绛河秋。欲闻天语犹嫌远，更结三层乞巧楼。",
            "comment": ""
        },
        {
            "title": "句",
            "content": "深沉蛛网通归梦，紫翠春山接去舟。",
            "comment": ""
        },
        {
            "title": "句",
            "content": "金牛此地通巴栈，黄鸟当时颂汉臣。",
            "comment": ""
        },
        {
            "title": "珊瑚笔格",
            "content": "蕴粹沧波远，搜奇铁网劳。柔条钻火树，丽景夺星旄。丛倚栖油几，枝疏荐兔毫。宝跗光互映，翠匣价相高。鉤谩标祥谍，人须咏楚骚。休将铁如意，碎击为争豪。",
            "comment": ""
        },
        {
            "title": "句",
            "content": "坐激鲜飙湘竹晓，树含凉雨越禽归。",
            "comment": ""
        },
        {
            "title": "初秋属疾",
            "content": "蜜房初满石榴红，秋意先侵玉井桐。薤簟自凭南郭几，縠巾犹卧北窗风。云迷候雁辞遥塞，露湿飞萤起暗丛。病已不须传七发，粉牋香墨寄诗筒。",
            "comment": ""
        },
        {
            "title": "送僧归天宁万年禅院",
            "content": "绝巘依沧海，疑君际紫氛。岩扉晴落雪，宝地昼生云。净馔芝房秀，深炉桂叶熏。宰官游未得，空愧北山文。",
            "comment": ""
        },
        {
            "title": "句",
            "content": "已回邻面三年粉，又结寒丝几茧冰。",
            "comment": ""
        },
        {
            "title": "公子",
            "content": "莲勺交衢接荻园，来时十里一开筵。歌翻南国桃根曲，马过章台杏叶鞯。别殿对回双绶贵，后门归夜九枝然。閒随翠幰欹乌帽，紫陌三条入柳烟。",
            "comment": ""
        },
        {
            "title": "直夜",
            "content": "千庐徼道发传呼，帝宇沉沉璧月孤。重橑祇闻喧斗鼠，危枝谁见绕惊乌。石螭霜重连钩盾，玉虎冰消下辘轳。素发自怜同骑省，一竿何日钓秋鲈。",
            "comment": ""
        },
        {
            "title": "休沐端居有怀希圣少卿学士",
            "content": "雕盘琼蕊冰寒凘，密树蝉嘶下直时。更赋新诗答灵运，不将团扇隔元规。经梅绿草沿阶上，尽日流风转蕙迟。祇待觚稜照初旭，横经还集绛纱韩。",
            "comment": ""
        },
        {
            "title": "怀天台进禅师",
            "content": "默坐理情条，虚斋息众嚣。寰区指稊米，身世谕芭蕉。雨任阶生藓，风嫌树有瓢。惟思白莲社，他日许相招。",
            "comment": ""
        },
        {
            "title": "送僧归护国寺",
            "content": "曹溪有真嗣，是名大知识。得法三十年，堂堂坐岩石。忽徇云玺招，暂屈冥鸿翼。褰裳度王城，夙驾来军壁。陆泉正持戒，到溉方蔬食。晨炉薝蔔霏，夜榻氍毹积。金钵稻脂香，琼瓯茗花碧。高谈入幽固，默对探虚寂。学精西竺言，诗妙南朝格。与游欣雾润，鄙吝犹泉涤。遽忆五芝春，悠然理归策。伊予病且老，末景如驹隙。惭为中军帅，更玷台臣席。无功翊熙明，何力当优绩。莲社久栖心，华簪聊寄迹。愿辞食地封，永事弥天释。",
            "comment": ""
        },
        {
            "title": "与客启明",
            "content": "越溪微霰洒寒梅，家近严陵古钓台。梦欲成鱼通夕去，书曾凭犬隔秋回。干时不为侏儒米，乐圣犹衔叔夜杯。帝右岂无杨得意，汉宫须荐长卿才。",
            "comment": ""
        },
        {
            "title": "始皇",
            "content": "天极周环百二都，六王钟锯接刘苏。金椎漫筑甘泉道，匕首还随督亢图。已觉副车惊博浪，更携连弩望蓬壶。不将寸土封诸子，刘项由来是匹夫。",
            "comment": ""
        },
        {
            "title": "句",
            "content": "羽毛襄野驾，宴喜鲁郊氏。",
            "comment": ""
        },
        {
            "title": "送客不及",
            "content": "桥阔川长恨已多，斑骓嘶断隔云萝。遥山几叠迷朱旆，芳草经时驻玉珂。高鸟可能追夕照，绿杨空自拂微波。短辕白鼻何由得，目送层楼一雁过。",
            "comment": ""
        },
        {
            "title": "苦热",
            "content": "赫日烘霞斗晓光，双文桃簟碧牙床。频倾蜜勺宁蠲渴，久捧冰壶未觉凉。雪岭却思随博望，风窗犹欲傲羲皇。更怜乳燕翻飞处，深入卢家白玉堂。",
            "comment": ""
        },
        {
            "title": "赋竹寄李和文公",
            "content": "瘦玉萧萧伊水头，风宜清夜露宜秋。更教仙骥傍边立，尽是人间第一流。",
            "comment": ""
        },
        {
            "title": "句",
            "content": "疏钟静起军城晚，华表双高水国秋。",
            "comment": ""
        },
        {
            "title": "夜意",
            "content": "漏浅风微夜未胜，雨云无迹火云凝。簟铺寒水频移枕，帐卷轻烟更背灯。沃顶几思金掌露，涤烦谁借玉壶冰。兰台知有披襟处，宋玉多才独自登。",
            "comment": ""
        },
        {
            "title": "馆中新蝉",
            "content": "冉冉光风泛紫兰，新声含怨日新残。自怜伴雀成团扇，谁许迎秋集武冠。委蜕亭皋随木叶，飞緌云表拂仙盘。青葱玉树连金爵，不觉醯鸡竞羽翰。",
            "comment": ""
        },
        {
            "title": "无题",
            "content": "绛楼初分麝气浓，弦声不动意潜通。圆蟾可见还归海，媚蝶多惊欲御风。纨扇寄情虽自洁。玉壶盛泪祇凝红。春窗亦有心知梦，未到鸣钟已旋空。",
            "comment": ""
        },
        {
            "title": "再赋",
            "content": "玉甃引清泉，风高露白天。盈盈临一水，羃羃隔长烟。已分兰芝溺，仍忧赵后仙。鲛丝衣更密，珠蚌泪长圆。瑟怨来湘浦，鸿惊近洛川。金塘正斜照，谁倚木兰船。",
            "comment": ""
        },
        {
            "title": "句",
            "content": "客亭厌见名长短，村酒那能辨圣贤。",
            "comment": ""
        },
        {
            "title": "别墅",
            "content": "别馆斗城傍，斜轩映曲房。苍头冠绿帻，中妇织流黄。复道登平乐，期门集未央。意钱梁冀宅，挟瑟莫愁堂。走马章台柳，停车陌上桑。彀弓随宝障，投辖付银床。出戴繁星急，归冲细雨忙。曾过阿君宿，醉舞起跳梁。",
            "comment": ""
        },
        {
            "title": "句",
            "content": "刘伶醉夜梅花地，海客仙槎粉水天。",
            "comment": ""
        },
        {
            "title": "汉武",
            "content": "一曲横汾鼓吹回，侍臣高会柏梁台。金芝烨煜凌晨见，青雀轩翔白昼来。立候东溟邀鹤驾，穷兵西极待龙媒。甘泉祭罢神光灭，更遣人间识玉杯。",
            "comment": ""
        },
        {
            "title": "以蜀纸端砚寄仙芝",
            "content": "腻茧裁邛部，苍崖映越溪。展时云冉冉，呵久露凄凄。平滑逾鹅素，精钢类褭蹄。轻于汉宫縠，碧似夏王圭。钿轴聊闲卷，银鉤且醉题。即时封密诏，别有武都泥。",
            "comment": ""
        },
        {
            "title": "句",
            "content": "画凤仙楹远，涂雌郡阁閒。",
            "comment": ""
        },
        {
            "title": "戊申年七夕五绝",
            "content": "青鸟当时下紫云，绮囊书祕露桃新。莫嫌夜半移床远，朱雀窗中别有人。",
            "comment": ""
        },
        {
            "title": "再次首唱韵和",
            "content": "云变危峰万里横，簟铺湘水一床平。红兰受露消晨渴，绿蕙翻风析夜酲。逸少偶书葵扇贵，羊欣閒卧練裙轻。无妨天上芝泥熟，独看瑶光近太清。",
            "comment": ""
        },
        {
            "title": "此夕",
            "content": "曲琼斜挂影沉沉，火齐屏风六曲深。春瘦已宽连理带，夜长谁有辟寒金。珠抛月浦空涵泪，琴怨兰堂漫寄心。碧玉可能攀贵德，阮郎追骑更駸駸。",
            "comment": ""
        },
        {
            "title": "灯夕寄献内翰虢略公",
            "content": "峣阙翚飞河汉傍，钩陈遥认赭袍光。九枝火树连金狄，万里霜轮上碧珰。匝地行车珠网细，照天晨燎紫沉香。祇闻鰲岭神仙客，再拜云边捧寿觞。",
            "comment": ""
        },
        {
            "title": "留题云门山雍熙院",
            "content": "精舍依岩巘，香林结薜萝。崇台涵夕霭，危阁架春波。净馔供蒲塞，真诠译贝多。几时辉昼锦，松下驻鸣珂。",
            "comment": ""
        },
        {
            "title": "句",
            "content": "平河千里经春雪，广陌三条尽日风。",
            "comment": ""
        },
        {
            "title": "七夕",
            "content": "紫天银水渡辛夷，藻帐雕屏解佩时。金朔窗中窥阿母，小姑堂上忆兰芝。初宵已有穿针乐，欲曙还成弄杼悲。若比人间更肠断，万重云浪寄微辞。",
            "comment": ""
        },
        {
            "title": "句",
            "content": "宿舍孤烟起，行衣梦雨凉。",
            "comment": ""
        },
        {
            "title": "送僧归护国寺",
            "content": "白道萦回彻上方，薰然风信满归航。五芝岩秀经行熟，千柰园深宴坐凉。吟久半轩移海日，定回诸壑散天香。忘年宝契由来厚，终谢繁缨捧钵囊。",
            "comment": ""
        },
        {
            "title": "柳絮",
            "content": "三月江南花渐稀，春阴漠漠雪霏霏。章台街里翩轻吹，灞水桥边送落晖。陆凯传精梅暗落，韩凭遗恨蝶争飞。诏书漫道吹纶薄，谁见纷纷上客衣。",
            "comment": ""
        },
        {
            "title": "清风十韵",
            "content": "溽暑迎秋尽，凉飔逗晓回。起蘋初淅沥，猎桂更徘徊。欲引长烟素，微飘画烛煤。坠桐侵玉井，拂柳度章台。已觉云翘动，还惊月幌开。鲛帘移乱影，瑶瑟泛余哀。扇掩藏鸾羽，荷倾侧露杯。正当河正界，不待雨东来。自好抟垂翼，宁劳起死灰。楚宫谁第赋，宋玉最多才。",
            "comment": ""
        },
        {
            "title": "戊申年七夕五绝",
            "content": "玉露金河颢气凉，辛夷车转桂旗香。嫦娥可是多猜忌，不驻琼轮放夜长。",
            "comment": ""
        },
        {
            "title": "夕阳",
            "content": "远色连高树，回光射逈楼。自翻归雁影，更急思虫愁。烟暝长先隔，霞烘久未收。华灯知可继，惟照洞房幽。",
            "comment": ""
        },
        {
            "title": "句",
            "content": "轻飙使车远，明月直庐空。",
            "comment": ""
        },
        {
            "title": "句",
            "content": "朱饰两轮巡属邑，案留双笔在中台。",
            "comment": ""
        },
        {
            "title": "句",
            "content": "鹤伴鸣琴公事晚，鸟惊调角戍城秋。",
            "comment": ""
        },
        {
            "title": "句",
            "content": "神庭古柏啼乌起，斋室虚帘宿雾通。",
            "comment": ""
        },
        {
            "title": "泪二首",
            "content": "家在河阳路入秦，楼头相望祇酸辛。江南满目新亭宴，旗鼓伤心故国春。仙掌倚天频滴露，方诸待月自涵津。荆王未辨连城价，肠断南州抱璧人。",
            "comment": ""
        },
        {
            "title": "又赠一绝",
            "content": "唾露金销月似霜，云屏玉簟剩清光。不如谁有高唐梦，翠被华灯彻曙香。",
            "comment": ""
        },
        {
            "title": "无题三首",
            "content": "耿耿寒灯照醉罗，看朱成碧意如何。虎头辟恶无妨枕，犀角凉心更待磨。惟有幽兰啼月露，可将尺素託云波。山屏六曲归来夜，祇恐重投折齿梭。",
            "comment": ""
        },
        {
            "title": "戊申年七夕五绝",
            "content": "一岁佳期一夕过，羽旗云盖涉微波。明朝若寄相思泪，玉枕金茎得最多。",
            "comment": ""
        },
        {
            "title": "霜月",
            "content": "霜月正如钩，临池更上楼。沈侯新觉瘦，宋玉旧多愁。獭髓分膏密，鹅毛写恨稠。长怀寄归雁，归雁自悠悠。",
            "comment": ""
        },
        {
            "title": "送高学士知越",
            "content": "粉署为郎鬓雪侵，酒酣风驶惜分襟。云迷水馆春旗润，树绕山城暝角深。下担挂钩传密意，渡江桃叶听遗音。孤莺啼罢芳心歇，倦翼因君忆故林。",
            "comment": ""
        },
        {
            "title": "句",
            "content": "正好睡时行十里，不交谈处饮三杯。",
            "comment": ""
        },
        {
            "title": "秋夕池上",
            "content": "珪月上金塘，烟容带水光。朱华接兰坂，绿荇溢鱼防。丛暗禽栖密，林疏露下凉。秋怀已潘鬓，无柰更啼螀。",
            "comment": ""
        },
        {
            "title": "无题三首",
            "content": "误语成疑意已伤，春山低斂翠眉长。鄂君绣被朝犹掩，荀令薰炉冷自香。有恨岂因燕凤去，无言宁为息侯亡。合欢不验丁香结，只得凄凉对烛房。",
            "comment": ""
        },
        {
            "title": "梨",
            "content": "紫花青蒂压枝繁，秋实离离出上兰。东海圆珪无柰碧，嵰州甜雪不胜寒。已忧仙佩悬珠重，更恐金刀切玉难。自与相如解痟渴，何须琼蕊作朝餐。",
            "comment": ""
        },
        {
            "title": "句",
            "content": "思满离亭酒，魂惊客舍乌。",
            "comment": ""
        },
        {
            "title": "明皇",
            "content": "山上汤泉架玉梁，云中复道拂瑶光。丝囊暗结三危露，翠幰时遗百和香。枉是金鸡亲便坐，更抛珠被掩方床。匆匆一曲凉州罢，万里桥边见夕阳。",
            "comment": ""
        },
        {
            "title": "枢密王左丞宅新菊",
            "content": "贺燕翻飞地，灵芳茂遂时。阴连桃李径，润接凤凰池。夕照挥金葆，轻风拂翠蕤。露珠清自沍，烟素引还披。西颢霜虽劲，南荣暖更滋。撷芳多楚泽，得地胜陶篱。味可登兰籍，香应夺桂旗。愿公长却老，宴寝奉琼扼。",
            "comment": ""
        },
        {
            "title": "宋玉",
            "content": "章华清宴重游陪，已有微词更有才。神女梦灵因赋感，屈平魂怨待招回。悲秋终古情难尽，障袂何时望可来。祇用大言君自许，景差无计上兰台。",
            "comment": ""
        },
        {
            "title": "上巳玉津园赐宴",
            "content": "汉家传洛欣，楚俗泛兰泉。玉液初颁酒，金盘屡击鲜。珥彤寻竹御，倾盖集芝廛。锦羽翻晴旭，霞英落暖烟。雅音和舜乐，睿泽洽尧天。更听承云曲，同歌在镐年。",
            "comment": ""
        },
        {
            "title": "禁中庭树",
            "content": "紫闼分阴地，凡条擢秀时。高枝接温树，密叶覆辛夷。夜影瑶光接，晨英玉露滋。乘春好封殖，为赋角弓诗。",
            "comment": ""
        },
        {
            "title": "无题三首",
            "content": "香歇环沉无限猜，春阴浓淡画帘开。有时盘马看犹懒，尽日投壶笑未回。蝶怨岂能重传粉，雉娇疑待更求媒。啼粧不治金翘闇，肠断温郎玉照台。",
            "comment": ""
        },
        {
            "title": "句",
            "content": "笠重吴天雪，鞋香楚地花。",
            "comment": ""
        }
    ]
}