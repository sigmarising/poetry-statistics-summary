{
    "dynasty": "宋",
    "author": "吴元可",
    "poems": [
        {
            "title": "浪淘沙",
            "content": "浅约未曾来。一迳苍苔。缃桃无数棘花开。怪得闭门机杼静，挑菜初回。幽树鸟声催。欲去徘徊。□□别久易相猜。幽绪一晴无处著，戏打青梅。",
            "comment": ""
        },
        {
            "title": "凤凰台上忆吹箫",
            "content": "更不成愁，何曾是醉，豆花雨後轻阴。似此心情自可，多了闲吟。秋在西楼西畔，秋较浅、不似情深。夜来月，为谁瘦小，尘镜羞临。弹筝，旧家伴侣，记雁啼秋水，下指成音。听未稳、当时自误，又况如今。那是柔肠易断，人间事、独此难禁。雕笼近，数声别似春禽。",
            "comment": ""
        },
        {
            "title": "杨州慢",
            "content": "露叶犹青，岩花迟动，幽幽未似秋阴。似梅风带溽，吹度长林。记当日、西廊共月，小屏轻扇，人语凉深。对清觞，醉笑醒颦，何似如今。临高欲赋，甚年来、渐减狂心。为谁倚多才，难凭易感，早付销沈。解事张郎风致，鲈鱼好、归听吴音。又夜阑闻笛，故人忽到幽襟。",
            "comment": ""
        },
        {
            "title": "采桑子",
            "content": "江南二月春深浅，芳草青时，燕子来迟。翦翦轻寒不满衣。清宵欲寐还无寐，顾影颦眉。整带心思。一样东风两样吹。",
            "comment": ""
        },
        {
            "title": "兄弟同登进士",
            "content": "勒马江边问玉京，百花头上占梅英。云霄万里开鹏路，诗乐三章奏鹿鸣。拂剑笑谈天下事，担簦慷慨日边行。吴公兄弟谁先后，此事君王合与评。",
            "comment": ""
        }
    ]
}