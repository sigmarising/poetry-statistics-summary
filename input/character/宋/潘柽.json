{
    "dynasty": "宋",
    "author": "潘柽",
    "poems": [
        {
            "title": "自滁阳回至乌衣镇",
            "content": "行人元不恨长途，下马旗亭酒可沽。回首琅琊山不见，西风吹起豆田乌。",
            "comment": ""
        },
        {
            "title": "雁荡道中",
            "content": "千丈岩头一点红，春风吹落浅莎中。山僧倚杖移时去，说似溪边采药翁。",
            "comment": ""
        },
        {
            "title": "句",
            "content": "一树黄葵金盏侧，劝人相对醉西风。",
            "comment": ""
        },
        {
            "title": "送友人游金陵",
            "content": "酒尽谭余意转新，北风一舸下寒津。遥知白下登楼处，正欠黄初着句人。往事省来多岁月，旧游疎似晓星辰。半山斜日荒凉寺，更有残碑待拂尘。",
            "comment": ""
        },
        {
            "title": "题钓台",
            "content": "蝉空未必似羊裘，出处当时已熟筹。但得诸公依日月，不妨老子卧林丘。英雄陈迹千年在，香火空山万木秋。自笑黄尘吹鬓客，爱来祠下系孤舟。",
            "comment": ""
        },
        {
            "title": "过虞美人墓",
            "content": "樽前一曲奈何歌，千古英雄恨不磨。女子在军今莫问，君王愎谏向来多。最怜秋雨添狐穴，谁与春醪酹棘窠。一朽何须论异域，寄声青冢太媕婀。",
            "comment": ""
        },
        {
            "title": "还自钱塘道中",
            "content": "江上青山落照边，江头归客木兰船。春鸥自共潮回去，一点飞来是柳绵。",
            "comment": ""
        },
        {
            "title": "客舍",
            "content": "急雨呜空壁，轻寒上薄帏。愁多空被酒，梦短不成归。暗想桃花落，遥怜燕子飞。偷儿欺客寝，夜静卷春衣。",
            "comment": ""
        },
        {
            "title": "赠姜邦杰",
            "content": "诗人拥节古来稀，今见梅山际盛时。传世篇章红锦烂，去天门户碧油垂。风霜气老同陈柏，亭馆花开对蜀葵。应记灞桥人寂寞，依然风雪撚霜髭。",
            "comment": ""
        },
        {
            "title": "出郭",
            "content": "酤酒三家市，题诗十里塘。薄云鸥外影，空翠马头香。出郭知无事，寻僧有底忙。终当成野逸，小筑近沧浪。",
            "comment": ""
        },
        {
            "title": "丽春花",
            "content": "梁苑花销去，黄台果自薰。不同莺子粟，别是石榴裙。婀娜才胜掌，参差莫梦云。王郎寻水竹，驻履几殷勤。",
            "comment": ""
        },
        {
            "title": "次韵酬陆放翁",
            "content": "瘦藤白苧岸乌纱，随分酬春领物华。西崦三椽休问舍，南湖一带近栽花。眼昏客忱多储菊，肺渴僧庖屡借茶。无事閒门便早睡，清灯唤起为吟家。",
            "comment": ""
        },
        {
            "title": "书姜夔昔游诗后",
            "content": "我行半天下，未能到潇湘。君诗如画图，历历记所尝。起我远游兴，其如须毛霜。何以舒此怀，转轸移清商。",
            "comment": ""
        },
        {
            "title": "霅上简娄舜章",
            "content": "鸡头旋煮莲新拗，簇凤排花鱠更鲜。清夜故人情客到，小船载酒大船边。",
            "comment": ""
        },
        {
            "title": "鹭",
            "content": "银潢河限鹊查查，看得桥成度宝车。如许风标无用处，年年分占水葓花。",
            "comment": ""
        },
        {
            "title": "岁莫怀旧",
            "content": "白发将朱颜，一去几时返。怀哉不能寐，展转复展转。雀噪晓窗白，鸡鸣芳岁晚。梅花眼中春，故情千里远。",
            "comment": ""
        },
        {
            "title": "遇旧有感",
            "content": "人间百寒暑，正似须臾期。当年同袍子，一见雪满颐。不惟形容变，亦复声音移。坐定问姓字，始省从师时。见此发咏叹，劳生果何为。不如多饮酒，满腹同鸱夷。",
            "comment": ""
        },
        {
            "title": "上龟山寺",
            "content": "菜花开处认遗基，荒屋残僧未忍离。寺付丙丁应有数，岸分南北最堪悲。金铃塔上如相语，铁佛风前亦敛眉。野匠不知行客意，竞磨浓墨打顽碑。",
            "comment": ""
        },
        {
            "title": "平江道中",
            "content": "不载图书载酒杯，姑苏台下小徘徊。东风不识人心老，摆柳吹花一并来。",
            "comment": ""
        },
        {
            "title": "赠姜白石",
            "content": "世间官职似樗蒲，采到枯松亦大夫。白石道人新拜号，断无缴駮任称呼。",
            "comment": ""
        },
        {
            "title": "简徐判院",
            "content": "风谊峥嵘昔未亲，正悬一榻待高人。当年曾接东莱话，今日宁嫌北阮贫。世味梅花开野水，诗情马首没黄尘。何时载酒从君去，灵鹫峰前借早春。",
            "comment": ""
        }
    ]
}