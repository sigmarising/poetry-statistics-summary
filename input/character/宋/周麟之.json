{
    "dynasty": "宋",
    "author": "周麟之",
    "poems": [
        {
            "title": "见张运使郎中",
            "content": "野鹤摩云万里心，一枝聊复寄高林。愁边举目江山异，客里登楼岁月深。长铗誓为知已用，短檠空伴读书吟。支门不拒通家子，应话来听正始音。",
            "comment": ""
        },
        {
            "title": "破虏凯歌六首",
            "content": "夜半江风金鼓声，拔营初起石头城。虏情不料诸军渡，一战淮西唾手平。",
            "comment": ""
        },
        {
            "title": "与苏州守十诗以兵卫森画戟燕寝凝清香为韵",
            "content": "六飞南驻开陪京，朝廷恃此为金城。元侯卧护股肱郡，去天尺五日月明。谁怜游子岁一过，欲往不得如流萍。今日西风要留客，好山横道烟光凝。",
            "comment": ""
        },
        {
            "title": "秋怀三首",
            "content": "江远莼鲈晚，迳荒松菊寒。近知秋信好，更觉旅怀宽。远杵风催急，横琴夜向阑。飘零莫惆怅，吾道久艰难。",
            "comment": ""
        },
        {
            "title": "中原民谣·归德府",
            "content": "归德府，四时坡池抱重阻。阏伯之墟旧宋州，心为大火占星土。昔我艺祖龙潜初，授銊此地开炎图。录裳拜野休运启，王气郁郁云扶舆。真人当天朝万宇，北望帝城天尺五。舟车辐辏川涂交，尽说南京比三辅。中兴天子膺赤符，又临此地登鸾车。版图一失故地隔，坐使神州论虏区。金杏园边春色早，连阡粟麦濉河道。景物依然似昔时，只恨居民戴胡情。民言我宋瀦仁深，况此旧名归德军。於今府号袭前躅，不日中源当自复。",
            "comment": ""
        },
        {
            "title": "和陈大监",
            "content": "君不见汉业已定犹勒兵，白登坐困师无名。席门先生计无误，黠虏不得窥平城。论功自合班人杰，盖世拔山威尽折。漫夸勋业是韩彭，我出六奇秦项灭。后来汉道如衰周，德尊一作陈太丘。二方相断厉名节，不顾羔雁真善谋。雪霜贸贸年芳改，凛凛松先见风采。豺狼当路狐狸号，独有孤鸿横四海。至今逸韵传清商，云和之瑟弦高张。耳孙磊落天下士，大才有出皆其长。胸中万卷饶丘壑，鲜取遗音叩寂寞。一朝解组又弹冠，出处无心付天乐。我辈等是风月人，昔也同闬今为邻。不妨对语味如蜡，扰扰万事从横陈。",
            "comment": ""
        },
        {
            "title": "太庙乐章·皇帝阁六首",
            "content": "已过人日迎春驭，直待阶蓂十叶开。应是九门灯夕近，东皇欲驾六鳌来。",
            "comment": ""
        },
        {
            "title": "破虏凯歌二十四首",
            "content": "七宝为床坐殿衙，金猊双立喷飞霞。自缘积恶难安享，不得全躯作帝羓。",
            "comment": ""
        },
        {
            "title": "辛酉大雪戏成二诗以千山鸟飞绝万迳人踪灭为",
            "content": "佛衣珠唾飞，撼对缟裙裂。巡檐萦梅笑，攲枕听竹折。念此积雪寒，忧世心愈切。夜分耿不寐，风灯半明灭。",
            "comment": "【注释】【原题】：辛酉大雪戏成二诗以千山鸟飞绝万迳人踪灭为韵"
        },
        {
            "title": "送五时亨舍人帅蜀诗二首",
            "content": "一从雁塔缀英游，又见功名得志秋。丹阙万人窥榜眼，碧幢千骑拥遨头。锦城日暖惸鳏舞，玉垒烟深铠仗收。它日中和闻善政，一琴宁复久淹留。",
            "comment": ""
        },
        {
            "title": "破虏凯歌六首",
            "content": "山川千里战尘清，不负当初齧指盟。从此胡儿敢欺我，江淮草木已知名。",
            "comment": ""
        },
        {
            "title": "破虏凯歌二十四首",
            "content": "虏饿曾无一月粮，煮弦烧箭莫弃肠。南来本恃清河粟，不意偏师夜绝纲。",
            "comment": ""
        },
        {
            "title": "句",
            "content": "月摹瘦影横窗淡，雨沐疏花照水明。",
            "comment": ""
        },
        {
            "title": "破虏凯歌二十四首",
            "content": "黧面长须桀黠儿，一生浑事杀人嬉。莫将遗像欺群目，曾向贞元殿里窥。",
            "comment": ""
        },
        {
            "title": "西园堂榭落成种植毕工偶成口号十首呈参政张",
            "content": "草木青归二月天，川原明媚发春妍。临流忽见寒梅影，皎若凌波洛浦仙。",
            "comment": "【注释】【原题】：西园堂榭落成种植毕工偶成口号十首呈参政张公"
        },
        {
            "title": "破虏凯歌二十四首",
            "content": "采石江头万鼓鼙，祭天台上手挥旗。坐驱朔马为鱼鳖，笑杀江南踏浪儿。",
            "comment": ""
        },
        {
            "title": "端午贴子词·皇帝阁六首",
            "content": "西湖雨歇鉴奁开，江面银涛一线来。自有云山供四座，圣君元不事池台。",
            "comment": ""
        },
        {
            "title": "破虏凯歌二十四首",
            "content": "此日君王自抚师，列营争望翠华旗。不失一矢戎酋毙，又胜澶渊却敌时。",
            "comment": ""
        },
        {
            "title": "太庙观之草",
            "content": "九庙宁神蔼德馨，煌煌又见产芝英。香凝荐斝椒兰润，色映雕梁日月明。绍复祖宗全达孝，感通天地契精诚。试披瑞牒占休应，看取皇家万葉荣。",
            "comment": ""
        },
        {
            "title": "胡夫人挽诗",
            "content": "旧倚韩康伯，高堂坐累茵。曩先归厚夜，今又失灵椿。族党各车会，阶庭五鼎陈。季能当大事，无负玉堂人。",
            "comment": ""
        },
        {
            "title": "西园堂榭落成种植毕工偶成口号十首呈参政张",
            "content": "华堂迥出复出城高，更买邻园彻古壕。要展渭川千亩竹，賸栽锦里百根桃。",
            "comment": "【注释】【原题】：西园堂榭落成种植毕工偶成口号十首呈参政张公"
        },
        {
            "title": "忧旱",
            "content": "老农病旱如膏肓，汲井灌秧秧已黄。湖田半作龟兆坼，河渠断道不可航。救旱不必焚巫尪，当去民害烹弘羊。嗟哉销变此不务，龙川佛舍徒祈禳。中兴天子食不遑，侧身感天天与祥。霈然坐待三尺雨，拟赋云汉歌宣王。",
            "comment": ""
        },
        {
            "title": "景灵宫乐章·尚书彻馔吉安之曲",
            "content": "普淖既荐，苾芬孔时。神嗜而顾，有来宴娱。飨矣将彻，载钦载祗。展诗以侑，益臻厥熙。",
            "comment": ""
        },
        {
            "title": "望秦川歌",
            "content": "锦囊留得玉环香，不见佳人空断肠。北望秦川烟草满，尚疑飞燕舞昭阳。",
            "comment": ""
        },
        {
            "title": "辛酉大雪戏成二诗以千山鸟飞绝万迳人踪灭为",
            "content": "复帐蕤香篝，绮度罗妓围。焉知荜门子，清哦袖鹑衣。腊白三日寒，遽使昼掩扉。愁思已如话，共作风絮飞。",
            "comment": "【注释】【原题】：辛酉大雪戏成二诗以千山鸟飞绝万迳人踪灭为韵"
        },
        {
            "title": "望秦川歌",
            "content": "雨声鸣栈不堪听，尽日穿云上杳冥。羯鼓催花浑不记，曲中空唱雨霖铃。",
            "comment": ""
        },
        {
            "title": "破虏凯歌二十四首",
            "content": "只凭信誓画山河，二十八年两国和。解道渝盟甘踣国，若为轻信马韩歌。",
            "comment": ""
        },
        {
            "title": "参政大资毗陵张公挽诗十首",
            "content": "自领一麾出，旋更五镇雄。政追栖凤迹，民戢带牛风。鉴水恩波外，西山爽气中。棠阴随处是，绕屋自茏葱。",
            "comment": ""
        },
        {
            "title": "景灵宫乐章·皇帝还大次乾安之曲",
            "content": "帝将于郊，昭事上祀。爰兹毕觞，复即于次。飚斿载旋，容旌沓骑。维皇嘉承，锡祚昌炽。",
            "comment": ""
        },
        {
            "title": "端午贴子词·皇太后阁六首",
            "content": "柳映金铺丽，菰黏玉俎香。六宫随凤辇，来献九霞觞。",
            "comment": ""
        },
        {
            "title": "辛酉大雪戏成二诗以千山鸟飞绝万迳人踪灭为",
            "content": "松桂亦华颠，瓦石背玉表，造物不作难，夜半月出皎。书窗互照映，翁牖惊易晓。举头忽弥望，万里绝飞鸟。",
            "comment": "【注释】【原题】：辛酉大雪戏成二诗以千山鸟飞绝万迳人踪灭为韵"
        },
        {
            "title": "端午贴子词·皇后阁五首",
            "content": "不贪斗草事诗书，温采香芸辟蠹鱼。永日挥毫自忘暑，滴残宫砚玉蟾蜍。",
            "comment": ""
        },
        {
            "title": "送僧大通还山一首",
            "content": "三年虎卧白云关，谁念穷猿失故山。野客已拚花自落，道人今与鹤俱远。厖眉皓首双松老，白氎青丝一室閒。何日得追尘外趣，听君击钵翠微间。",
            "comment": ""
        },
        {
            "title": "端午贴子词·皇帝阁六首",
            "content": "祝网汤仁布，垂裳舜德敷。五兵浑不用，安事赤灵符。",
            "comment": ""
        },
        {
            "title": "参政大资毗陵张公挽诗十首",
            "content": "久玷平津馆，叨陪北海尊。轩腾期远到，刻苦记前言。穉榻恩难报，韦经业处存。孤踪初筮仕，此志与谁论。",
            "comment": ""
        },
        {
            "title": "与苏州守十诗以兵卫森画戟燕寝凝清香为韵",
            "content": "盖公论治齐相堂，穆生酌醴元王觞。古人好士乃如此，名重千载尊而光。我公风度冠今昔，龙门冠盖春云翔。微才讵敢充旨味，药笼庶容芝桂香。",
            "comment": ""
        },
        {
            "title": "上王吏部",
            "content": "人物南州望，风流一代英。夙传天上誉，早梦月中名。车载三千牍，鹏飞九万程。向来辞泮水，端合上仙瀛。接武虞廷邃，含得汉殿清。渐看丹极近，首冠列星明。准拟陪三接，周旋位六卿。鉴分金背重，橐并紫荷轻。未见恩纶出，那知谤箧盈。去朝云路杳，归侍彩衣荣。地借徽之竹，楼吹子晋笙。赤心何所负，白眼不须惊。处顾衔恩厚，亲逢较艺精。妍媸归藻鉴，高下见文衡。梦绝怀蛟异，词非吐凤成。赋能窥小小，经漫说铿铿。误玷春官籍，终惭月旦评。抢榆几类鷃，出谷仅同莺。志慕青钱士，名参玉笋生。别深秋鹤怨，归问海鸥盟。未作河西尉，聊为江上行。夜沈滩月钓，晓压陇云耕。岁暮人初返，天寒雨未晴。久稽从杖履，且复卧柴荆。后见含深恧，微吟写至情。伫听宣室召，凤阁继家声。",
            "comment": ""
        },
        {
            "title": "自南山归口占上王阁老",
            "content": "湖上清游乐有余，玉山未倒不须扶。后堂深处无人到，尚许鸱夷托后车。",
            "comment": ""
        },
        {
            "title": "致政大夫胡公挽诗五首",
            "content": "赫奕三公胄，高华百笏门。义风倾里社，名德老丘园。不起东山卧，空余北海尊。已随飞剑逝，犹记刻舟痕。",
            "comment": ""
        },
        {
            "title": "破虏凯歌二十四首",
            "content": "自闻三策日垂涎，急趁西风一举鞭。狼子不知天数尽，据鞍犹说马儿年。",
            "comment": ""
        },
        {
            "title": "答宋子闲",
            "content": "冀北百马一駃騠，沅江之鳖九肋稀。海邑千室士半之，异材杰出今其谁。有客有客气吐霓，行年五十缝掖衣。青鞋白帽鬓未摧，笔下妙绝黄绢碑。句中参彻后山诗，邂逅一见秋云披。立谈展尽胸中奇，如刮眼膜如起痿。便许握手论交期，看君有蕴未一施。杜门却扫甘幽栖，草树薿薿含奇姿。两堂对启白板扉，我时剥啄叩扊扅。君出迎笑喜见眉，晴窗坐隐花影移。茗碗未尽炉香迟，手弄尘尾风颸颸。主人得意客忘归，嗟予懵学安所师。矧复少也逢百罹，尚赖先德流余滋。遗编烂烂星斗垂，墨犹未乾吾忍窥。梅花一咏偶弗遗，君能鉴赏了不疑。惜哉不与君同时，生前未免俗了嗤。身后有此名流知，呜呼吾意其何悲。",
            "comment": ""
        },
        {
            "title": "中原民谣·金澜酒",
            "content": "金澜酒，皓月委波光入酒。冰壶避暑压琼艘，火高敌寒挥玉斗。追欢长是秉烛游，日高未放传杯手。生平饮血狐兔场，酿糜为酒毡为裳。犹存故事设茶食，金刚大镯胡麻香。五辛盈柈雁粉黑，岂解玉食罗云浆。南使来时北风冽，冰山峨峨千里雪。休嗟虏酒不醉人，别有班觞下层阙。或言此酒名金澜，金数欲尽天意阑。醉魂未醒盏未覆，会看骨肉争相残。一双宝榼云龙翥，明日辞朝倒壶去。旨留余沥酹亡胡，帝乡自有蔷薇露。",
            "comment": ""
        },
        {
            "title": "端午贴子词·皇太后阁六首",
            "content": "慈欢不为植萱丛，圣子晨香孝养隆。况是九重当夏清，偏于扇枕得清风。",
            "comment": ""
        },
        {
            "title": "破虏凯歌六首",
            "content": "江花閒队晓霏开，争看官军打贼回。十万羌胡今已破，不烦天子六飞来。",
            "comment": ""
        },
        {
            "title": "西园堂榭落成种植毕工偶成口号十首呈参政张",
            "content": "遁叟高眠石磴云，鸱夷长泛五湖春。争如昼锦延华萼，同作商山四老人。",
            "comment": "【注释】【原题】：西园堂榭落成种植毕工偶成口号十首呈参政张公"
        },
        {
            "title": "飞来峰",
            "content": "西域崭崱群玉峰，悬崖万丈穿玲珑。世人不识真鬼工，夜半躍起随雷风。天与西湖作奇观，嶷然飞堕群山中。海风吹雨万壑暝，往往密有云相通。遥望烟鬟出林坞，重恋面面青莲宇。孤云起石风生泉，游人六月不知暑。世传飞来我亦疑，摩挲苍璧心更悲。当年禁囿山水远，艮岑一石须人挽。无人把酒酹山灵，飞入君王上林苑。",
            "comment": ""
        },
        {
            "title": "破虏凯歌六首",
            "content": "捷书日日到甘泉，使者联翩出劳旋。将士欢呼拜君赐，鵰衔宝带鹄袍鲜。",
            "comment": ""
        },
        {
            "title": "春贴子词·皇太后阁六首",
            "content": "绕殿猗兰紫，浮觞寿柏青。瑶池演春算，倍受八千龄。",
            "comment": ""
        },
        {
            "title": "春贴子词·皇太后阁六首",
            "content": "笑看宫额试梅妆，楼角千丝御柳黄。尽道九重春色早，太平天子是东皇。",
            "comment": ""
        },
        {
            "title": "苦热行",
            "content": "君不见浣花老翁初作掾，触热簿书尘满案。坐曹束带总不能，但欲赤脚踏层冰。又不见青莲居士金门客，懒摇白羽巾挂壁。有时裸袒青林中，只知露顶洒松风。二子英规凛千古，笔夺造化驱风雨。如何避暑如避仇，叫呼竞作惊人语。是身本与天地同，要当扪腹无弗容。世间冷暖翻覆手，焉用夷隘惠不恭。我方穷居度炎热，火云烁山金石裂。一读清诗百念空。炯若冰壶浸明月。",
            "comment": ""
        },
        {
            "title": "中原民谣·过沃州",
            "content": "过沃州，停车听我遗民讴。兹为名邦古赵地，皇家得姓基鸿休。自胡杂居民在鼎，民心不改千年并。一日天开神火流，宽说光塞空吐金景。胡人惊呼上畔知，曰此异光谁当之。天其有意福赵氏，於斯效瑞腾炎辉。是岁更名州作沃，自谓火炎瑞可扑。不知字谶愈分明，天水灼然真吉卜。君看石桥十尺横，上有蹋迹青骡行。当年胜概压天下，岂忍岁久蒙毡腥。我有箪壶办浆馈，未审王师何日至。此身终作沃州民，赵氏帝王千万祀。",
            "comment": ""
        },
        {
            "title": "参政大资毗陵张公挽诗十首",
            "content": "一马龙骧后，中朝草创初。秉枢登政路，扈跸拥宸裾。像入去台画，名标玉府书。太平资旧德，不及驾安车。",
            "comment": ""
        },
        {
            "title": "破虏凯歌二十四首",
            "content": "昨从北邙山下过，旋移狼纛驻鸡笼。此身已是邻尸冢，又欲飞投鼎鑊中。",
            "comment": ""
        },
        {
            "title": "辛酉大雪戏成二诗以千山鸟飞绝万迳人踪灭为",
            "content": "吾无千金裘，为博麴米春。床头腊翁熟，漉以渊明巾。饮少辄至醉，醉眼迷天垠。冲寒望南巷，不见披氅人。",
            "comment": "【注释】【原题】：辛酉大雪戏成二诗以千山鸟飞绝万迳人踪灭为韵"
        },
        {
            "title": "再次韵为谢",
            "content": "公诗律严如用兵，江淮草木先知名。少当千人扫文阵，晚策百胜攻愁城。诗坛老将天下杰，笔倒三江流万折。时将妙句吐长虹，李杜文章光不灭。由来事业师伊周，讵止博识穷九丘。星列丹墀蔼华望，月升金掌陈嘉谋。脱冠归来双鬓改，任尔功名争好采。挥弦月下奏高山，击楫波间哦小海。方今祝网仁如商，圣贤相逢治具张。鹤书帝午诏多士，不以椳阒寸长。如公岂得栖林壑，焉问晓猿惊索寞。岁晚方谐魏阙心，官閒不减商山乐。湖上春来花恼人，我不忧贫依富邻。朋友胶漆古来事，愿言握臂追雷陈。",
            "comment": ""
        },
        {
            "title": "端午贴子词·皇帝阁六首",
            "content": "赤伏题皇运，朱明敞帝宸。休符知有相，此月是天申。",
            "comment": ""
        },
        {
            "title": "郊祀庆成",
            "content": "紫极三阶正，黄宫一气旋。迎阳周吉土，练日汉甘泉。考典陈商辂，占祥察舜璿。朝冠纷璀璨，斋幄湛蟺蜎。荔席方顒若，油云已廓然。瑶源尊始祖，绛节从群仙。碧瓦霏烟外，雕梁丽日边。大音谐美乐，芳荐列嘉笾。默喜云孙燕，深期鼎祚延。六虬纡制跸，九庙辟崇筵。郁鬯香稃熟，芝楹瑞叶连。醇牺登硕俎，肃倡被朱絃。孝奏灵咸格，诚存礼不愆。清晨登玉轪，彩仗揭龙旃。虎旅罗三卫，蜺旌亘百廛。展容趋泰畤，裒福对苍圆。扆坐张皇邸，帷宫驾采椽。鼓钟传禁漏，星月粲高躔。蠖略车回斗，灾煌衮象天。华支金擢秀，雅奏玉鸣鋗。虚次停垂佩，登坛俨奉瑄。兰生芬献斝，电燎郁升烟。气晏樵蒸焜，天澄境落褰。涓成均拜胙，抃庆趣摩肩。凤蓋端闈敞，蠅书惠泽宣。自欣千载遇，叨贰六卿联。簪笔琱兴上，扶圭绣黼前。独多亲日表，敢后赞云篇。帝德惟天大，臣心匪石坚。愿言陪虎拜，宝历万斯年。",
            "comment": ""
        },
        {
            "title": "初除西掖士华兄以诗贺喜次韵为谢",
            "content": "向来归卧白云边，忽拜君王诏墨鲜。谁借羽翰超弱水，又随簪橐过甘泉。酒同今夕兄酬弟，诗比当年圣得贤。润色正须燕许手，小儒那有笔如椽。",
            "comment": ""
        },
        {
            "title": "西园堂榭落成种植毕工偶成口号十首呈参政张",
            "content": "林花倒影落清池，池面春波泛绿漪。更筑小桥亭上去，便成家世授书圯。",
            "comment": "【注释】【原题】：西园堂榭落成种植毕工偶成口号十首呈参政张公"
        },
        {
            "title": "与苏州守十诗以兵卫森画戟燕寝凝清香为韵",
            "content": "吴山濯濯烟鬟青，湖水练练光绕城。城中主人目如电，爽气坐纳山水清。千门鸣弦夜月静，四野垂颖秋云平。试占古语咏侯德，一贤可当百万兵。",
            "comment": ""
        },
        {
            "title": "西园堂榭落成种植毕工偶成口号十首呈参政张",
            "content": "小豀深树鹿呦呦，野鹤无声蕙帐幽。风月满亭供笑语，依然不减醉翁游。",
            "comment": "【注释】【原题】：西园堂榭落成种植毕工偶成口号十首呈参政张公"
        },
        {
            "title": "端午贴子词·皇太后阁六首",
            "content": "凉生浴殿蔼兰芳，更衣室地深沈昼漏长。试诵琼章开蕊笈，御炉风袅辟邪香。",
            "comment": ""
        },
        {
            "title": "望秦川歌",
            "content": "渔阳千帜扫空来，满目妖氛斗不开。为问玉京何日复，伤心黄屋几时回。",
            "comment": ""
        },
        {
            "title": "太庙乐章·皇帝盥洗乾安之曲",
            "content": "维皇斋精，鬷假于庙。观盥之初，惟以洁告。衎承祖宗，恤祀昭孝。诚心有孚，介福斯报。",
            "comment": ""
        },
        {
            "title": "中原民谣·迎送亭",
            "content": "迎送亭，亭边柳色何青青。树头风和鹊声喜，朱甍碧瓦烟光凝。路人矫首城南北，牓字新题照阡陌。金牌天使走马来，蕃官出饯迎客。车头老人扶轭行，自言身是宋遗氓。斯亭岂为迎送设，殆欲迎宋非虚名。南人侧耳惊相顾，引语端能卜天数。说与征夫且缓驱，往来怕见征尘污。莫折亭前百年柳，曾经宋德栽培久。只期南望翠华归，再拜马前称万寿。",
            "comment": ""
        },
        {
            "title": "太庙乐章·皇帝再盥洗乾安之曲",
            "content": "盥至于再，洁诚俞孚。帝用祗荐，灵咸嘉虞。腾歌胪欢，会于轩朱。观厥颙若，受福之符。",
            "comment": ""
        },
        {
            "title": "望秦川歌",
            "content": "阿瞒按舞长生殿，妃了洗妆端正楼。此去恰如巫峡梦，相望千里事悠悠。",
            "comment": ""
        },
        {
            "title": "太庙乐章·皇后阁五首",
            "content": "沼荇微生绿，宫终结暗度香。五云凝紫禁，一气转青阳。",
            "comment": ""
        },
        {
            "title": "夫人孙氏挽诗",
            "content": "嫔风合冠女图中，礼法能兼郝与钟。自许夫知黄鹄志，曾看女拜紫鸾封。高堂把酒同婣睦，燕坐繙经乐始终。知载管彤书盛事，只今门有婿如龙。",
            "comment": ""
        },
        {
            "title": "秋怀三首",
            "content": "燕云帘帷静，蛩鸣机杼忙。凄风万籁息，夜月一奁光。自喜襟怀豁，宁为景物伤。幽窗有佳致，坐挹桂花香。",
            "comment": ""
        },
        {
            "title": "破虏凯歌二十四首",
            "content": "云航飞下北通州，弭楫胶西一战收。千七百艘山日尽，始知飞将有奇谋。",
            "comment": ""
        },
        {
            "title": "参政大资毗陵张公挽诗十首",
            "content": "德诅三朝老，才华一代宗。伟名高附凤，余事富雕龙。异刻惊黄玉，仙游问赤松。忽骑箕尾去，云路杳无踪。",
            "comment": ""
        },
        {
            "title": "太庙乐章·皇帝阁六首",
            "content": "木铎扬宽诏，云翘舞化风。垂衣金殿里，圣德与天通。",
            "comment": ""
        },
        {
            "title": "破虏凯歌六首",
            "content": "将军羽扇自临戎，帐下健儿争立功。铁马莫来淮上牧，汉家旗纛半天红。",
            "comment": ""
        },
        {
            "title": "西园堂榭落成种植毕工偶成口号十首呈参政张",
            "content": "幽丛灌木便成林，准拟炎天百步阴。应话春禽乐余荫，鹪鹩稳寄一枝深。",
            "comment": "【注释】【原题】：西园堂榭落成种植毕工偶成口号十首呈参政张公"
        },
        {
            "title": "表史知府郎中张公挽诗三首",
            "content": "自是吾宗出，金兰臭味同。彯缨联北阙，抱椠踵南宫。去国邮书官，还乡巷辙通。讵知生死隔，回首一弹中。",
            "comment": ""
        },
        {
            "title": "终风行",
            "content": "北风驾寒万窍号，声如八月江上涛。又疑大鹏上青霄，南溟水击抟扶摇。昆阳阵败虎豹嗥，撼城飞瓦千兵逃。焚轮夜起狂终朝，直忧卷屋掀重茅。我居门巷如荒郊，衾无缱罽裘无羔，苦寒猎猎吹缊袍。笑引藤樽漱浊醪，不妨高卧醉陶陶。梦骑天马腾长飚，睥睨玉台阊阖高。风声诗兴两斗家，醉中一扫白云谣。",
            "comment": ""
        },
        {
            "title": "太庙乐章·皇帝阁六首",
            "content": "凤盖龙车玉作轮，兹临紫畦谒三神。已将福酒添眉寿，更祝椒觞一万春。",
            "comment": ""
        },
        {
            "title": "和元革叔无闷斋",
            "content": "家在涛江欲尽头，结茅宁为乐休休。达人自得一经趣，游子空怀千岁忧。坐对圣贤唯酒适，身凭形影以诗酬。公今非遁元无闷，要把韦编续圣丘。",
            "comment": ""
        },
        {
            "title": "破虏凯歌二十四首",
            "content": "中兴天子汉宣光，自有深仁合彼苍。天遣百灵争助顺，神兵遍野拂云长。",
            "comment": ""
        },
        {
            "title": "端午贴子词·皇后阁五首",
            "content": "瑞霭浮龙鉴，凉颸拂燕钗。瑶钟献冰体，暑殿雪盈怀。",
            "comment": ""
        },
        {
            "title": "春贴子词·皇太后阁六首",
            "content": "晓箭催莲漏，君王问寝时。光风浮玉琯，瑞霭映云旗。",
            "comment": ""
        },
        {
            "title": "与苏州守十诗以兵卫森画戟燕寝凝清香为韵",
            "content": "一方静治民安枕，天子英明用人审。慈厚薰然布帛温，威明皎若冰霜凛。斡旋妙手经画余，贯朽如山粟填廪。禁闼还容汲直归，淮南定报奸谋寝。",
            "comment": ""
        },
        {
            "title": "中原民谣·金台砚",
            "content": "金台砚，旧日老张闻{上宀下禹}县。金华仙伯一品题，名高万石罗文传。南辕回次白沟河，搴裳欲渡尘没靴。向此画见限华裔，今用接畛皆夷歌。忽见御庄云蓊郁，千章乔林参天碧。始知佳气似舂陵，更喜眼前多旧物。伴行蕃使言侏离，髯奴鐻耳乃有知，叩辕敛官出双璧，不待驲人来致辞。自言所献非荆璞，仅比澄泥与铜雀。雅称挥毫白玉堂，夜扫黄麻追灏噩。人皆谓彼勤且诚，盍探露团分宝馨。",
            "comment": ""
        },
        {
            "title": "与苏州守十诗以兵卫森画戟燕寝凝清香为韵",
            "content": "城西连柂枫桥夜，城东接舳阊门下。细听来往棹讴声，一一歌呼颂仁化。尔知德政并龚黄，我慕风流到王谢。会当临景赋新诗，写得吴中有声画。",
            "comment": ""
        },
        {
            "title": "破虏凯歌二十四首",
            "content": "向来烧饭起中都，已觉胡星堕玉除。罪恶贯盈天不赦，区区犹欲祷医闾。",
            "comment": ""
        },
        {
            "title": "赵见独示所业并诗次韵谢之",
            "content": "沅江九肋稀，端问学不学。向来屠沽辈，过眼褐宽博。如公负奇才，尚隔云津跃。昔吾先隐君，早识麟一角。联翩锦囊句，纡余仍卓荦。千载埋玉悲，孤芳竟谁擢。别来二十年，历历记前作。贱子更百罹，素业守弥属。余辉忽振耀，如获西山药。清梦到钧天，求音叩寂寞。中宵对莲炬，何以称光渥。辱君琼瑶篇，重愧鼠呼璞。大轴闚洪源，汹涌千涧落。一洗胸中尘，豁若春云廓。",
            "comment": ""
        },
        {
            "title": "赋张参政四老堂",
            "content": "散策相从倚玉鸠，不须更伴赤松游。林塘在眼供舒啸，花鸟催诗好劝酬。一座几盈三百岁，四翁宜寿八千秋。堂前风物如伊洛，尚欠香山与石楼。",
            "comment": ""
        },
        {
            "title": "破虏凯歌六首",
            "content": "莫怕南来生女真，皂旛罽马漫如云。黄头碧眼惊相语，切勿前逢八字军。",
            "comment": ""
        },
        {
            "title": "与苏州守十诗以兵卫森画戟燕寝凝清香为韵",
            "content": "相门旧列名臣传，挺挺遗风眼中见。远览初褰贾父帷，仁风已满袁宏扇。坐看诏玺天边来，袖章入对金銮殿。好追乐事醉升平，日奉宸游玉津宴。",
            "comment": ""
        },
        {
            "title": "破虏凯歌二十四首",
            "content": "自古御行用众难，况图深入冒多艰。五百万人存者几，淮南白骨委如山。",
            "comment": ""
        },
        {
            "title": "端午贴子词·皇太后阁六首",
            "content": "方开八袠庆修龄，又捧榴杯拜紫庭。一岁一添长命缕，拟将万缕献兹亭。",
            "comment": ""
        },
        {
            "title": "寄伯父元举",
            "content": "我家百笏门，族望甲乡国。堂堂六世祖，名在碧落籍。人曰吾故侯，善政光古昔。后裔联簪缨，北原荫榆柏。里居百余年，世出二吉石。当时丛桂中，鸣珂动城陌。变故忽相仍，流荡兵火厄。一经焚劫余，故里半荆棘。奔腾豺虎群，逃避天地窄。十年湖山游，幸不死锋镝。朝穿云麓青，夜钓月溪白。间关度阳九，阖室仅安适。遽婴风树蜚呼天泪横臆。坡陁东龙冈，怅望隔窀穸。故乡渺归期，异县悲久客。北辕吾未能，辽绝江海隔。思我伯父贤，一别几更历。寇至独不去，巍坐空四壁。高标揖夷齐，九死出焚溺。居为一乡望，后学所矜式。泮水修复初，儒盟首开席。我独随负蓬，孤陋阻规益。明年秋鸿飞，槐花动行色。庶遂升堂拜，情话输悃愊。诗成喜不寐，兴逐飞天翼。",
            "comment": ""
        },
        {
            "title": "戏呈珉禅师",
            "content": "我来何幸识支郎，百丈峰头宝月光。质薄自怜非燕颔，途穷谁信是龟肠。渐看鬓底千丝白，敢说眉间一点黄。坐见锦溪秋水阔，不知何日理归艎。",
            "comment": ""
        },
        {
            "title": "中原民谣·任契丹",
            "content": "任契丹，太行为家千叠山。此山阻绝天下脊，中有义旅蛟蛇蟠。任君本是良家子，身长七尺风姿伟。心怀忠义欲擒胡，誓与群豪揭竿起。时从数骑出郊坰，所向万人皆披靡。不驱丁口不攫金，只取餱粮事储偫。道遮天使夺牌归，佩牌夜易人不知。往来燕赵数百里，徒手不假寸铁持。夜半相逢沃州北，问知南使宁相阨。倡言我辈抱雄图，郎主打围曾狙击。时来左袒奋壁呼，十万儿郎一朝得。劝君努力雪国雠，为我斩取单于头。",
            "comment": ""
        },
        {
            "title": "参政大资毗陵张公挽诗十首",
            "content": "忆昔春官试，唯公季子俱。别来成永诀，返哭恸诸孤。忍预吹箫列，空怀解剑趋。新阡閟长夜，雪涕堕平芜。",
            "comment": ""
        },
        {
            "title": "中原民谣·造海船",
            "content": "造海船，海旁朴斲雷殷山。大船辟舰容万斛，小船飞鹘何翩翩。传闻潞县燕京北，木柹翻空浪头白。近年升作北通州，谓是背吭宜控扼。坐令斩木千山童，民间十室八九空。老者驾车辇输去，壮者腰斧从鸠工。自期鼓楫沧溟隘，他时取道胶西寨。樯愿相风风北来，飞航信宿趋吴会。谁为此计狂且愚，南北土性天渊殊。北人鞍马是长技，南人涛濑如坦涂。果尔疑非万全策，驱民忍作鱼龙食。任渠转海入江来，自有周郎当亦壁。",
            "comment": ""
        },
        {
            "title": "辛酉大雪戏成二诗以千山鸟飞绝万迳人踪灭为",
            "content": "林梢宿鸦翻，未觉烟树暝。潇潇打窗声，惯向云屋听。冰结积已深，风收舞初定。凌晨出门喜，折屐印樵迳。",
            "comment": "【注释】【原题】：辛酉大雪戏成二诗以千山鸟飞绝万迳人踪灭为韵"
        },
        {
            "title": "破虏凯歌二十四首",
            "content": "何事图形到九墀，岂容鬼质近神奎。君王欲作诸戎戒，不惜云章手自题。",
            "comment": ""
        },
        {
            "title": "句",
            "content": "醉倒人辞花面笑，诗成亲傍竹身题。",
            "comment": ""
        },
        {
            "title": "参政大资毗陵张公挽诗十首",
            "content": "出入纡宸眷，龙光溢帝阍。赐书奎画烂，分剂宝奁存。尚拟陪三接，俄悲筑九原。遗忠当存报，岂但辍瓜恩。",
            "comment": ""
        },
        {
            "title": "破虏凯歌二十四首",
            "content": "似闻虏帐启行初，尽拥青毡入故都。便好乘机收赤县，长缨更缚北单于。",
            "comment": ""
        },
        {
            "title": "望秦川歌",
            "content": "向来花萼弄春辉，曾把宁王玉笛吹。乐事已随风烛过，如今横笛不胜悲。",
            "comment": ""
        },
        {
            "title": "双投酒",
            "content": "君不见白壶中琼液白，避暑一杯冰雪敌。只今名冠万钱厨，此法妙绝天下无。又不见九重春色蔷薇露，群王自酌觞金母。味涵椒桂光耀泉，御方弗许人间传。向来我作金门客，不假酿花并渍核。日日公堂给上尊，时时帝所分馀沥。一朝释佩投江村，却访田家老瓦盆。道院丹泉灰脚重，官炉玉友糟头浑。有酒如此宁不饮，但赋独醒招楚魂。锦谿昨夜秋风入，梧叶雨残溪水急。呼奴为我挽飞流，涤瓮燎薪炊玉粒。奴言新酿良未宜，此间寒燠来无时。双投旧法酒经载，今焉可试君无疑。初观白醑寒浆溜，再加麴米成重酎。色如竹叶照人明，香似兰英和露透。妻孥一笑盏斝空，所恨无多才数斗。嗟予性与礼法疏，况此扫轨甘穷居，肯学鴟夷隨后车，不烦骑驢骥子扶。焉用拊缶歌乌乌，一觞一咏聊自娱。",
            "comment": ""
        },
        {
            "title": "破虏凯歌二十四首",
            "content": "可笑狂胡到死狂，欲投马箠渡长江。始知人语符天意，东向南朝作鬼降。",
            "comment": ""
        },
        {
            "title": "太庙乐章·皇后阁五首",
            "content": "银钩惯学君王帖，宝轸频听淑女琴。更与六宫循节俭，钗头不缀辟寒金。",
            "comment": ""
        },
        {
            "title": "太庙乐章·皇帝阁六首",
            "content": "红日升晹谷，青辉应嶰筩。万方陶美化，浑在泰和中。",
            "comment": ""
        },
        {
            "title": "西园堂榭落成种植毕工偶成口号十首呈参政张",
            "content": "水流映带清漳宅，野望迟回半月台。只恐宫莺阻陪赏，日边便有鹤书来。",
            "comment": "【注释】【原题】：西园堂榭落成种植毕工偶成口号十首呈参政张公"
        },
        {
            "title": "望秦川歌",
            "content": "蜀山春动锦江流，水绿山青总是愁。愁色不堪山上望，无人解与月宫游。",
            "comment": ""
        },
        {
            "title": "端午贴子词·皇太后阁六首",
            "content": "覆户双人艾，浮樽九节蒲。更闻天子孝，瑞箑扇尧厨。",
            "comment": ""
        },
        {
            "title": "景灵宫乐章·皇帝降殿乾安之曲",
            "content": "我秩元祀，上推鸿源。展来有侐，祲威肃然。升墄既降，秉心益虔。荷天之休，于千万年。",
            "comment": ""
        },
        {
            "title": "太庙乐章·皇帝阁六首",
            "content": "翠水冰融尽，雕栊日上迟。东风报花信，先拂万年枝。",
            "comment": ""
        },
        {
            "title": "破虏凯歌二十四首",
            "content": "淝河度卷苻坚阵，赤壁灰飞孟德舟。二虏犹能脱身去，汝来断送郅支头。",
            "comment": ""
        },
        {
            "title": "辛酉大雪戏成二诗以千山鸟飞绝万迳人踪灭为",
            "content": "千骑射猎军，一蓑垂钓色。寒江与旷野，得意应无穷。顾我俱未暇，缓步聊倚筇。惜此连璐白，涴以鸡犬踪。",
            "comment": "【注释】【原题】：辛酉大雪戏成二诗以千山鸟飞绝万迳人踪灭为韵"
        },
        {
            "title": "破虏凯歌二十四首",
            "content": "也学赋诗横槊公，浪抛狂语倡群凶。由来立马元无地，空指吴山第一峰。",
            "comment": ""
        },
        {
            "title": "秋怀三首",
            "content": "雨沐秋容净，云横天宇高。溪流走城堑，木叶下亭皋。兴引渊明酒，寒侵范叔袍。清愁不能已，高枕诵离骚。",
            "comment": ""
        },
        {
            "title": "太庙乐章·皇后阁五首",
            "content": "椒涂日暖燕差池，又见瑶箱受福时。欲使后宫歌德化，试将彤管作春词。",
            "comment": ""
        },
        {
            "title": "呈郫人李签判",
            "content": "锦江烟水春茫茫，锦城游宴歌舞狂。酒酣缓辔踏花去，尚说当年先侍郎。后来游宦家因徙，子孙不复归桑梓。世居淮海二百年，路隔关山七千里。兵戈南下风尘昏，衣冠流江黄屋奔。淮乡几作边戍地，丛桂旧第无一存。我从避乱梅花坞，钓月眠云拉巢许。尔来又卜南郭居，自笑飘萍无定所。见君襟韵真谪仙，从来游戏壶中天。眷言我祖旧同闬，邂逅笑语心豁然。平生行李遍方外，南逾五岭入苍翠。脱靴未屈力士手，探囊已压髯奴背。为叹干戈何日休，浮家泛宅江海游。丹砂鍊就葛洪鼎，茶灶行随鲁望称。天涯二见倾盖旧，青城猿鹤知存否。会当叱驭过邛郲，相从却饮郫筒酒。",
            "comment": ""
        },
        {
            "title": "破虏凯歌二十四首",
            "content": "曾为兵卜溷神听，不信名山事火攻。今日汝魂游岱去，不知何面向灵宫。",
            "comment": ""
        },
        {
            "title": "破虏凯歌二十四首",
            "content": "一从犬吠瞰西山，便报车轮不得还。自诡长驱如破竹，不知先衄剑门关。",
            "comment": ""
        },
        {
            "title": "与苏州守十诗以兵卫森画戟燕寝凝清香为韵",
            "content": "馆娃宫院秋沈沈，采香芳迳花委金。吴王旧事久寂寞，此地犹怀千古心。黄堂高兴动樽俎，三百画桥丝管音。吴侬但识宴会乐，那知绕屋棠阴森。",
            "comment": ""
        },
        {
            "title": "太庙观之草",
            "content": "晓开疏屏望荣光，仰见威灵烛下方。二本同楹真盛事，三年叠秀是殊祥。好图瑞采增旗帜，更诵灵华续乐章。拜舞共陈归美颂，喜浮春殿九霞觞。",
            "comment": ""
        },
        {
            "title": "自南山归口占上王阁老",
            "content": "日高风软不生尘，十月湖山暖似春。绿绮抱来人不至，几时容我唤真真。",
            "comment": ""
        },
        {
            "title": "参政大资毗陵张公挽诗十首",
            "content": "四老延清会，连年乐故乡。誉腾花萼集，光动德星堂。今独三荆茂，居然一鉴亡。庆流知有在，兰玉蔼遗芳。",
            "comment": ""
        },
        {
            "title": "杨国夫人赵氏挽章",
            "content": "猗兰奕叶神明胄，四德宜家绰有余。盛事可稽彤笔史，当年曾梦紫函书。子登虎榜朝辉弁，夫握龙韬拱殿庐。长乐宫中称万寿，犹思翟茀拥軿车。",
            "comment": ""
        },
        {
            "title": "春贴子词·皇太后阁六首",
            "content": "日照蟠桃万点丹，花前仙佩响珊瑚。他年采实供金母，会见飞琼捧玉盘。",
            "comment": ""
        },
        {
            "title": "中原民谣·雨木冰",
            "content": "雨木冰，贯珠络玉千葩明。横鞭一指条叶动，宝钗堕地声铿鍧。昨日登车天地墨，怪雨盲风起东北。俄然散雹乱飞霙，流淖满途深没膝。前车折轴不得行，后画脱辐泥翻轭。晓来廓氛天宇清，万象夺目何晶莹。凛如介士执矛戟，四野列陈霜雪凝。汴河堤是民惊诧，问是何祥木冰稼。平生有眼未曾看，旧说惟闻达官怕。车中嗫嚅齐鱼生，尝学五传窥遗经。因言前哲论灾异，占曰庶人皆执兵。只应北地干戈起，草木如何刃相倚。",
            "comment": ""
        },
        {
            "title": "赋张参政四老堂",
            "content": "西望斜川烟霭低，荆溪东下泛清漪。夜业风雨秋怀共，春草池塘昼梦迟。江左便传花萼集，曲中休奏紫芝词。安车不日联镳至，银角桃枝上玉墀。",
            "comment": ""
        },
        {
            "title": "致政大夫胡公挽诗五首",
            "content": "燕寝追遗事，沈痾叹积年。未扶鸠杖起，已报鹿车悬。显服登三品，荣名谢九迁。英姿宁复见，归伴玉台仙。",
            "comment": ""
        },
        {
            "title": "表史知府郎中张公挽诗三首",
            "content": "自昔三珠树，如兄最早成。握兰沾賸馥，搴桂阻高程。健笔三江泻，英标一鄂横。崦嵫惊电谢，坐失剑峥嵘。",
            "comment": ""
        },
        {
            "title": "破虏凯歌二十四首",
            "content": "胜负端从曲直分，我军屡捷气凌云。坐听笳鼓传新曲，不怕蕃家铁塔军。",
            "comment": ""
        },
        {
            "title": "春贴子词·皇太后阁六首",
            "content": "不用神丹嚥蕊琼，年登八十自身轻。试临玉案繙金录，更觉春来眼倍明。",
            "comment": ""
        },
        {
            "title": "胡夫人挽诗",
            "content": "閫范三从正，家声两大余。义高黄鹄操，恩叠紫鸾书。涧沼登蘋藻，园林映板舆。忽乘飞凤去，应傍素台居。",
            "comment": ""
        },
        {
            "title": "望秦川歌",
            "content": "烟霞标缈认骊山，远想楼台紫翠间。尚欲神游太真院，不知身过换门关。",
            "comment": ""
        },
        {
            "title": "太庙乐章·皇后阁五首",
            "content": "露沐千门柳，风萦九畹兰。会听莺出谷，行傍采桑坛。",
            "comment": ""
        },
        {
            "title": "端午贴子词·皇后阁五首",
            "content": "剪就冰绡月影团，不须多羡女乘莺。君王瑶札新题处，一样蟾花点点丹。",
            "comment": ""
        },
        {
            "title": "辛酉大雪戏成二诗以千山鸟飞绝万迳人踪灭为",
            "content": "旧闻沙漠寒，碛卤一丈雪。谁怜牧羝人，白首持汉节。朝延背顾忧，岁晚不忍说。寄言上林雁，何事音信绝。",
            "comment": "【注释】【原题】：辛酉大雪戏成二诗以千山鸟飞绝万迳人踪灭为韵"
        },
        {
            "title": "致政大夫胡公挽诗五首",
            "content": "碧落承先训，青冥屈壮图。珠悬三树秀，鉴舞一鸾孤。逝水嗟何及，佳城谶不诬。江山蟠秀气，此地卜青乌。",
            "comment": ""
        },
        {
            "title": "与苏州守十诗以兵卫森画戟燕寝凝清香为韵",
            "content": "青衫飘泊江海生，十年篷底载我行。每逢胜地一长望，江山举目难为情。登楼几作仲宣赋，在野犹带倪宽经。迩来困甚几执热，愿正一濯秋风清。",
            "comment": ""
        },
        {
            "title": "致政大夫胡公挽诗五首",
            "content": "西帅乘迟日，趋庭正妙年。飞书腾白羽，曳彩汎红莲。晚伏追风骥，长嗟堕水鸢。卷舒安义命，何恨及重泉。",
            "comment": ""
        },
        {
            "title": "参政大资毗陵张公挽诗十首",
            "content": "晚岁游真馆，分符蒞别京。九关留客钥，千骑按屯营。天上金瓯覆，江边玉节明。伤心游宴地，怅望北山横。",
            "comment": ""
        },
        {
            "title": "春贴子词·皇太后阁六首",
            "content": "北极璿杓转，东朝绣户开。吾皇宴长乐，新捧万年杯。",
            "comment": ""
        },
        {
            "title": "端午贴子词·皇帝阁六首",
            "content": "碧琳宫殿昼翻书，时见龙鸾落宝跗。一念清非能却暑，不须更展北风图。",
            "comment": ""
        },
        {
            "title": "以珠子香建茶寄皖公山马先生",
            "content": "筠谷珠玑北苑春，寸诚千里托灵芬。为投白鹿岩前客，何日容分兰席云。",
            "comment": ""
        },
        {
            "title": "西园堂榭落成种植毕工偶成口号十首呈参政张",
            "content": "城外青林可当山，横云翠霭郁孱颜。虚堂一枕林泉梦，如在烟霞缥缈间。",
            "comment": "【注释】【原题】：西园堂榭落成种植毕工偶成口号十首呈参政张公"
        },
        {
            "title": "端午贴子词·皇后阁五首",
            "content": "绕臂长生缕，无非柘馆丝。还因袗絺绤，深念葛覃诗。",
            "comment": ""
        },
        {
            "title": "端午贴子词·皇帝阁六首",
            "content": "日永三得正，风薰万宇凉。要知垂艾意，期与庶发康。",
            "comment": ""
        },
        {
            "title": "参政大资毗陵张公挽诗十首",
            "content": "淝上英游远，江南庆系长。二卿双戟贵，七叶一门光。早负鹏天阔，先分桂籍香。中兴谁第一，勋烈在旗常。",
            "comment": ""
        },
        {
            "title": "望秦川歌",
            "content": "长安回首战尘中，马背行吹一笛风。寄恨翻成谪仙怨，始知深负曲江公。",
            "comment": ""
        },
        {
            "title": "观梅",
            "content": "春来物物未关情，只与寒梅有旧盟。芳信已催诗兴动，幽香还酿客怀清。月摹瘦影横窗淡，雨浴疏花照水明。却忆去年花下饮，共挂杯酒泛飞英。",
            "comment": ""
        },
        {
            "title": "秋日坐寐觉而有作",
            "content": "南国逢秋色，西风扰客心。久閒安饮啄，多病廢登临。壁倚青藜杖，窗横绿绮琴。无鱼甘糲食，有酒任孤斟。地僻千山瘠，人稀万籁喑。懒同牛卧垅，倦剧乌归林。纸阁居容膝，绳床坐整襟。缩头须尔伴，便腹莫吾箴。挽仰三眠柳，徘徊五戏禽。忘形初隐几，得趣渐欹簪。不假仙游枕，宁须女抱衾。乍疑身栩栩，已觉息深深。白凤才难继，黄梁事可寻。有人呼画漏，何处起寒砧。短梦蘧然觉，斜晖惨欲阴。桂开香吐粟，菊认蕊攒金。磨熟双旗茗，炉残小瓣沈。感时思别墅，开户见遥岑。自别尧庭邃，俄惊墨突黔。背无三甲起，头有二毛侵。咎往眉难炙，言归足尚朎。静忘波汹汹，老谙岁骎骎。幸得安心法，聊为拥鼻吟。黑甜夸胜味，黄落寄馀音。猿鹤休相怨，萍蓬自不禁。却愁宵寐少，卧听竹萧森。",
            "comment": ""
        },
        {
            "title": "破虏凯歌二十四首",
            "content": "燕山台殿压阿房，又欲移巢占大梁。起就汉宫三十六，固知无德只为殃。",
            "comment": ""
        },
        {
            "title": "与苏州守十诗以兵卫森画戟燕寝凝清香为韵",
            "content": "苏台屹立层霄里，环望水云三百里。十年草绿春城荒，麋鹿肆游歌舞地。公来一顾风物新，华屋下蟋烟霭翠。自须满意事登临，早晚中台拜英卫。",
            "comment": ""
        },
        {
            "title": "中原民谣·燕京小",
            "content": "燕京小，钜防络野长蛇绕。展辟城池数倍宽，帝居占尽民居少。通天百寻展十重，金爵觚棱在半空。万户千门歌舞窄，不知九市人声寂。时时日噎盲风来，杀气冥蒙胡舞塞。旧来寝处穹庐中，今乃燕坐阿房宫。犹嫌北方地寒苦，又欲南向观华风。汴都我宋兴王宅，二百年来立宗祏，一朝飞瓦下云端，尽毁前模变新饰。故老恸哭壮士讙，吾宁忍死不忍观。只恐金碧涂未乾，死胡溅血川原丹。群儿拍手歌相和，此地宁容犬羊涴。旄头夜落五云开，还与吾皇泰微坐。",
            "comment": ""
        },
        {
            "title": "端午贴子词·皇太后阁六首",
            "content": "皋月乘天数，慈闱奉母仪。灵芝三万岁，乐府有新词。",
            "comment": ""
        },
        {
            "title": "破虏凯歌二十四首",
            "content": "每率群胡共打围，防奸惟许属鞬随。一朝醉卧隋堤曲，众箭攒胸死不知。",
            "comment": ""
        },
        {
            "title": "呈伯父元仲二首",
            "content": "干戈十年余，荏苒百忧至。谁怜齿未壮，遽失彩衣戏。扪心天不闻，空下千斛泪。藐然一星孤，未忍随以逝。雨湿新松楸，尘生旧鞶帨。奈此愁绝何，况复形梦寐。萧萧风树悲，此恨岂有既。念昔龆齓中，从公识奇字。一从江淮别，岁月不复记。公寻武夷春，我友颐山桂。此来忽相见，再拜只流涕。忽忽悦情话，恍若已隔世。先人有遗经，夙夜焉敢坠。余生倘未殒，肯负平日志。但恨不及亲，临风一嘘欷。",
            "comment": ""
        },
        {
            "title": "表史知府郎中张公挽诗三首",
            "content": "淼淼沅江路，犹迟皂盖临。但疑三甲起，那识二毛侵。北海樽罍在，南国草木深。水亭风月夜，八咏想遗音。",
            "comment": ""
        },
        {
            "title": "送五时亨舍人帅蜀诗二首",
            "content": "煌煌大毛照坤维，忽见文星下紫微。万里江山浑改观，九重绅笏更争辉。占松不假刀形梦，换马端期鹄趁飞。试问郫筒故乡酒，路人应唱踏花归。",
            "comment": ""
        },
        {
            "title": "太庙乐章·皇帝阁六首",
            "content": "圣主清心仍寡欲，惟於笔砚未忘怀。彤廷仗下春朝散，独拥图书坐损斋。",
            "comment": ""
        },
        {
            "title": "太庙乐章·皇后阁五首",
            "content": "胜里金葩喜占新，红酥细字点宜春。内许也作人间戏，自是时康乐事频。",
            "comment": ""
        },
        {
            "title": "破虏凯歌二十四首",
            "content": "江上春风凤盖旋，郁葱佳气霭中天。从今四海归图籍，金殿垂衣亿万年。",
            "comment": ""
        },
        {
            "title": "致政大夫胡公挽诗五首",
            "content": "末绪惭非偶，孤踪托契深。委禽申旧好，奉屨负初心。已矣升堂拜，潸焉雪涕吟。四郊烟树惨，引绋堕哀音。",
            "comment": ""
        },
        {
            "title": "参政大资毗陵张公挽诗十首",
            "content": "绿野裴公趣，东山谢傅心。林泉幽梦断，花柳旧豀深。瀹茗风生腋，飞觞月满襟。向来亲几杖，犹想听高吟。",
            "comment": ""
        },
        {
            "title": "呈伯父元仲二首",
            "content": "我伯气吐虹，贯日干文光。胸中有和璞，发挥见文章。笔追羲献风，句压曹刘墙。平生太古心，孰得窥行藏。人间富贵味，掩口不一尝。方朔饥欲死，次公醒而狂。方寸不受折，养此百鍊刚。江湖五十年，飘飘曳征裳。晚岁一区宅，欲并幽林塘。浙东山水窟，选胜方徜徉。兰溪得佳致，行筑钟山堂。自顾世路险，机穽宁易防。挽首吾不能，高卧庸何伤。贫贱苟自得，麪糗皆膏粱。愿言守此志，鹏鷃聊相忘。",
            "comment": ""
        },
        {
            "title": "西园堂榭落成种植毕工偶成口号十首呈参政张",
            "content": "钩帘待燕春风里，把酒酬花夜月前。更启西窗纳清景，烟光如画拥斜川。",
            "comment": "【注释】【原题】：西园堂榭落成种植毕工偶成口号十首呈参政张公"
        },
        {
            "title": "与苏州守十诗以兵卫森画戟燕寝凝清香为韵",
            "content": "洞庭雨断兼天碧，松江月明波动色。剪橘霜包照座黄，鱠鲈雪缕堆盘白。秋到湖山最佳处，此景付公天不惜。英名自是龙骧家，更待高闳立幡戟。",
            "comment": ""
        },
        {
            "title": "西园堂榭落成种植毕工偶成口号十首呈参政张",
            "content": "花梢日上雨痕乾，冉冉香风破嫩寒。眼底便知红紫近，山茶先放鹤头丹。",
            "comment": "【注释】【原题】：西园堂榭落成种植毕工偶成口号十首呈参政张公"
        },
        {
            "title": "中原民谣·渡浮桥",
            "content": "流浮桥，黄流喷薄翻云涛。骈头巨舰寸金縴，翼以巨木维虹腰。戍河老兵三太息，顾语行人泪沾臆。去年造桥民力殚，今年过桥车毂击。只愁屡坏费修营，追呼无时困征役。前月南湖天使来，欲令践此夸雄哉。无何层冰蔽流下，三十六洪中夜摧。当时白马津头渡，不下毡车上船去。今朝缓辔扬鞭回，笑踏长鲸指归路。但愿河伯常安流，斯桥不爆炸性千古浮。他年过师枕席上，孰忧王旅行无舟。适见黎阳山下驿，驿垣破处龟趺出。",
            "comment": ""
        },
        {
            "title": "辛酉大雪戏成二诗以千山鸟飞绝万迳人踪灭为",
            "content": "北风夜卷地，冻云晓黏天。黄竹歌未终，飞霰集我前。森罗昆山璧，零乱淮夷蠙。缚贼悬瓠城，安得兵三千。",
            "comment": "【注释】【原题】：辛酉大雪戏成二诗以千山鸟飞绝万迳人踪灭为韵"
        },
        {
            "title": "送台道人",
            "content": "我祖来从锦江曲，尚忆郫筒醉春渌。轻衫拂石踏花归，近傍青城结茅屋。子孙散作淮海居，栾叶英风凛相结。不惟丛桂竞传芳，时有高人更超俗。或随羽化附青蛇，或避诏徵称赤局。我生本是林泉人，失脚尘是困羁束。每逢蜀士话维桑，便欲携筇访前躅。道人家世出巴西，万里江山见眉目。笑施砭石起膏肓，坐察形神穷倚伏。我席为门君荷旃，相见忘情谢荣辱。幽香小鼎暮烟横，浊酒一杯春蚁绿。此身多病经百罹，只合纫兰与餐菊。休论燕颔觅封侯，莫说鸢肩腾火速。我有风怀就问君，何时一饱颜色粥。今日君行跨奔鹿，欲下鹅洲穿柳谷。他年愿结白云期，与君同看金峰鹄。",
            "comment": ""
        },
        {
            "title": "端午贴子词·皇后阁五首",
            "content": "甘霔令年庆祷祈，屏除荤茹与君齐。化行自是恩波远，何止春郊雨一犁。",
            "comment": ""
        },
        {
            "title": "太庙乐章·天申节集英殿大宴乐语口号",
            "content": "晓开阊阖黼帷张，五色凝云捧玉皇。风入舜弦声荡漾，日浮尧荚景舒长。猗兰殿上霞飞栋，华萼楼前露满囊。共指南山申善翁，太平天子万年觞。",
            "comment": ""
        },
        {
            "title": "太庙乐章·奉俎丰安之曲",
            "content": "有硕其牲，登呈大房。肃展以飨，庶几迪尝。匪腯是告，我民其康。保艾尔后，垂休无疆。",
            "comment": ""
        },
        {
            "title": "端午贴子词·皇帝阁六首",
            "content": "槐绿乍迷青羽盖，樱红已荐赤瑛盘。太平节物年年好，又见浮菖与浴兰。",
            "comment": ""
        },
        {
            "title": "见张运使郎中",
            "content": "风度颙颙白首郎，清朝趋奏久含香。东南德望龙津阔，甲乙科名雁邓长。使节不辞骊驾远，卿家重见战门光。原他早入承明去，一试囊中活国方。",
            "comment": ""
        },
        {
            "title": "太庙乐章·皇帝还伴乾安之曲",
            "content": "於穆清庙，明禋是躬。卿士骏奔，助我肃雝。灌鬯已事，精诚交通。却立以思，僾然其恭。",
            "comment": ""
        },
        {
            "title": "辛酉大雪戏成二诗以千山鸟飞绝万迳人踪灭为",
            "content": "堆盘水精盐，翻匙云子饭。年年六出花，不必以瑞献。浪言平地尺，贫亦非所顾。愁无儋石储，安敢掷百万。",
            "comment": "【注释】【原题】：辛酉大雪戏成二诗以千山鸟飞绝万迳人踪灭为韵"
        },
        {
            "title": "胡夫人挽诗",
            "content": "晚岁根尘净，端由志节隆。敛身遵七诫，弹指悟三空。此日伤朝露，何人赋凯风。我方司汗简，盍载女师中。",
            "comment": ""
        },
        {
            "title": "破虏凯歌二十四首",
            "content": "胡人不识九车船，笑理轻舠狎大川。莫道老胡曾得济，犹传折箭誓青天。",
            "comment": ""
        },
        {
            "title": "读战国策",
            "content": "从人为从六国强，横人为横六国亡。悲夫不用摈秦计，从以委肉强虎狼。一朝秦甲下函谷，指挥朝魏如群羊。坐令不费一只矢，山东千里无金汤。我窥尘编三太息，诸候自覆非秦力。纷纷二百四十年，说士游谈空满籍。我将西上吊兴亡，南山自有能言石。",
            "comment": ""
        },
        {
            "title": "辛酉大雪戏成二诗以千山鸟飞绝万迳人踪灭为",
            "content": "跨驴游灞桥，策马阻蓝关。诗人自清苦，逐客何当还。我独拥敝茧，高卧环堵间。黄精已无苗，斸雪思旧山。",
            "comment": "【注释】【原题】：辛酉大雪戏成二诗以千山鸟飞绝万迳人踪灭为韵"
        },
        {
            "title": "景灵宫乐章·皇帝还位乾安之曲",
            "content": "帝临閟庭，逆釐上灵。神保安坐，萧若有承。嘉觞既申，德闻惟馨。灵光留俞，祚我亿龄。",
            "comment": ""
        }
    ]
}