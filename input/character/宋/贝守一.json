{
    "dynasty": "宋",
    "author": "贝守一",
    "poems": [
        {
            "title": "逍遥吟",
            "content": "饥餐匕箸饭，渴饮甆罂酒。不忺白昼眠，时复绕庭走。不结冷淡交，亦无名利友。晚借竹风涼，临池坐良久。",
            "comment": ""
        },
        {
            "title": "自适",
            "content": "迹晦心须晦，神清梦亦清。一窝如斗大，万事等沤成。风月平章易，山林去就轻。生生终有累，不若事无生。",
            "comment": ""
        },
        {
            "title": "绝句",
            "content": "高车驷马谩相夸，竹榻蒲团属自家。困睡饥餐何所有，一溪明月照梅花。",
            "comment": ""
        },
        {
            "title": "有何不可",
            "content": "炎炎火繖张空，避暑林亭趺坐。有时解带披襟，恁地有何不可。",
            "comment": ""
        },
        {
            "title": "有何不可",
            "content": "园林桃李争妍，我有兰花数朵。杯盘笋蕨鲜肥，恁地有何不可。",
            "comment": ""
        },
        {
            "title": "有何不可",
            "content": "佳花香满修廊，皓月当空照我。徐徐三弄瑶琴，凭地有何不可。",
            "comment": ""
        },
        {
            "title": "有何不可",
            "content": "竹坞雪封云锁，地炉温酒添火。醉来拥被高眠，恁地有何不可。",
            "comment": ""
        },
        {
            "title": "冬晴晚步",
            "content": "浮云浮敛夕阳斜，路入江村四望赊。木厌霜浓频脱叶，梅嫌春小未开花。翩翩过雁摩晴汉，隐隐孤帆趁落霞。欲壮吟怀沽斗酒，野田多处少人家。",
            "comment": ""
        },
        {
            "title": "适意",
            "content": "不效痴禅误此身，安居随分乐天真。閒寻草药防医病，广施仙方为济人。学道示逢师诀窍，收心且养自精神。修持要到无空地，扫却从前碍眼尘。",
            "comment": ""
        }
    ]
}