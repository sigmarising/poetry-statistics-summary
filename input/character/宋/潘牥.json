{
    "dynasty": "宋",
    "author": "潘牥",
    "poems": [
        {
            "title": "子规",
            "content": "一声啼破万山云，我正思归自喜闻。莫向贵人庭树下，王孙金弹不饶君。",
            "comment": ""
        },
        {
            "title": "相士",
            "content": "女娲抟土费工夫，个个生来个个粗。有底终须还富贵，无时换不得头颅。若还非我安知我，莫道今吾非故吾。也要终南分一半，麻衣还肯点头无。",
            "comment": ""
        },
        {
            "title": "道士造箓",
            "content": "不见东山谢紫虚，时时独自捻吟须。常凭香案监抄箓，时点朱砂为订符。日里惯曾参宝语，夜深梦必入清都。此心却恐多君事，废了工夫火一铢。",
            "comment": ""
        },
        {
            "title": "涵空阁",
            "content": "危栏贪倚眺，薄暮不能休。直下疑无地，满前都是秋。晚山平入画，新月侧当楼。莫说兴亡事，吟人本白头。",
            "comment": ""
        },
        {
            "title": "百舌",
            "content": "问渠得似山间日，犹自筠笼叫不停。我亦多言私自省，再三守口要如瓶。",
            "comment": ""
        },
        {
            "title": "十月菊",
            "content": "一段风流玉琢成，开从霜后越精神。休嫌茉莉非吾配，曾见张良似妇人。",
            "comment": ""
        },
        {
            "title": "梅花",
            "content": "昨夜花神有底忙，先教踏白入南邦。冷将双眼窥春破，肯把孤心受雪降。松弟得兄呼最长，竹君取友叹无双。月宵试看尤清绝，一在梢头一在窗。",
            "comment": ""
        },
        {
            "title": "春花秋色",
            "content": "似觉山桃野杏非，耻将浓绿眩群姿。向天乞入秋风队，兰菊中间入片时。",
            "comment": ""
        },
        {
            "title": "元日登九山",
            "content": "不到鳌峰久，重来感物华。松应添岁寿，梅尚隔年花。清磬闻朝斗，丹炉借瀹茶。城人记节气，此日正喧哗。",
            "comment": ""
        },
        {
            "title": "剑",
            "content": "并州昔用千金贾，流落人间岁月多。背有龙文空自宝，世无麟血倩谁磨。",
            "comment": ""
        },
        {
            "title": "除夜",
            "content": "屈指头颅三十一，年时又见煮酴酥。平生自谓妄男子，未死谁甘贱丈夫。欢逐儿童烧竹爆，自拈秃笔写桃符。梅花一笑须相领，莫道今吾非故吾。",
            "comment": ""
        },
        {
            "title": "雪中听{左泉右系}州邓道士琴",
            "content": "黄冠家万里，忽此动瑶琴。岁暮多风雪，天涯少信音。凄凉当日事，寂寞此时心。我醉君休去，蒲团共夜深。",
            "comment": ""
        },
        {
            "title": "梅花",
            "content": "偷得湖斋半日闲，有梅此地即孤山。瘦边似我腰全沈，白处怜渠鬓亦潘。惟有竹君同所好，岂容蝶使戏其间。调羹莫作儿童语，老眼相看在岁寒。",
            "comment": ""
        },
        {
            "title": "绯桃",
            "content": "一枝才破便精神，直是猩猩血染成。休逐东风贪结子，玉环上已妒倾城。",
            "comment": ""
        },
        {
            "title": "南乡子 题南剑州妓馆",
            "content": "生怕倚阑干。阁下溪声阁外山。惟有旧时山共水，依然。暮雨朝云去不远。应是蹑飞鸾。月下时时整佩环。月又渐低霜又下，更阑。折得梅花独自看。",
            "comment": "【注释】此词有小题云：“题南剑州妓馆 ”。乃重临旧地，怀旧悼亡之作。此词起笔就说“生怕倚阑干 ”，这是为什么呢？下句即点明：“阁下溪声闻外山”。原来是因为怕听那“阁下溪声”，怕看那“阁外山”。这种发端突兀的倒插笔法，极易抓住读者。昔日曾与伊人朝暮共赏的阁外山水 ，怎不令人黯然伤情！“惟有旧时山共水，依然 ，暮雨朝云去不还。”然而，如今这里只剩下历劫不变的自然风景 ，还同往日一样；那个如仙的女子，却永远不会回来了。面对着眼前不变的青山绿水，痛感“彩云易散琉璃脆 ，世间好物不坚牢”！无奈那纤雨流云般的缠绵之情，总是留在心头。胸中郁结，不得不一叹再叹 ，一吐再吐。“依然”两字一顿，恰如眼含热泪的悲怆的呜咽声。此词过片犹如《红楼梦》中的贾宝玉希望晴雯死后化为花神一样 ，表现了一片痴情 。词人幻想着：“应是蹑飞鸾 ，月下时时整佩环。”如此美丽、善良的人 ，怎么会死去呢 ？一定是化为仙女，乘鸾飞升了。词人多么希望他所钟爱的人会在这月色朦胧之夜，乘驾飞鸾从天而降，来跟自己共叙离别之苦，思念之情。他徘徊阁台，久久不愿离去，似乎在等待着那环佩叮咚声的传来。当然，这是不可能的。待芳魂而终不来，月已西沉，寒霜又下，余辉更觉惨淡，飞霜寒气逼人。此处连用两个“又”字，写尽心中凄凉况味 ，道出了死别的无情现实。夜已深，但他还是无法归寝，世间唯有情难舍啊。真情难以撇下，哀思又无法排遣。在这百无聊赖之时，只有“折得梅花独自看了 ”！这一结悲切极了 ，其寂寞凄凉、哀苦无告之状历历如在目。折花独看时的心情如何呢？恐怕难免要想起过去他们在一起的时光 ，往事悠悠，仍在心头 。如今 ，凤去楼空，只有独对手里的梅花了。梅花姿致韵秀，品格高洁，看到它，似乎看到了所爱者的影象。万千思绪，皆从这“独自看”三字中传出。上片说怕见旧时山水，这里偏偏又折花独看，总之是表现了作者摆不脱、撇不下的悲思和旧情的重重缠绕，真是越矛盾越见深情。小词，贵在以情韵取胜。此词虽为小令，却有许多婉转之处。正如况周颐所说：此词“有尺幅千里之妙 ”。结句中又暗藏许多委婉曲折，哀感无限，真可谓“语尽而意不尽，意尽而情不尽”。"
        },
        {
            "title": "十月菊",
            "content": "先生嗜菊菊中仙，不把东篱博秫田。九日於中谁不爱，勤餐何可得延年。",
            "comment": ""
        },
        {
            "title": "用钱买绿萼梅",
            "content": "为爱栽梅废食眠，杖藜行尽几山巅。因贪雪后横窗影，那用朝来籴米钱。穷鬼揶揄争笑我，诗翁邂逅亦欣然。花时莫起渊明恨，粪火蹲鸱酌涧泉。",
            "comment": ""
        },
        {
            "title": "满江红",
            "content": "筑室依崖，春风送、一帘山色。沙岛外，渔樵而已，别无闲客。醉後和友眠犊背，醒来瀹茗寻泉脉。把心情、分付陇头云，溪边石。身未老，头先白。人不见，山空碧。约钓竿共把，自惭钩直。相蜀吞吴成底事，何如只抱隆中膝。漫长歌、歌罢悄无言，看青壁。",
            "comment": ""
        },
        {
            "title": "鹊·晒翅",
            "content": "拣尽南枝与北枝，风吹霜竹叶还稀。旁人忧喜非吾事，且自梳翎向落晖。",
            "comment": ""
        },
        {
            "title": "楼",
            "content": "突兀楼居倚碧空，松江西畔太湖中。天垂十二阑干角，月满三千世界中。",
            "comment": ""
        },
        {
            "title": "梅花",
            "content": "老梅手植几何年，一见风标姑射仙。特地留为滕六伴，笑他大欠曲生缘。孤高直是难谐俗，开落从渠莫问天。座上诸公醒亦醉，对花起舞藉花眠。",
            "comment": ""
        },
        {
            "title": "兰花",
            "content": "闻说吾家又一种，移来远自剑津湾。叶如壮士冲冠发，花带癯仙辟谷颜。行辈合推梅以上，交游多在菊之间。平生我亦好修者，乞取幽兰镇小山。",
            "comment": ""
        },
        {
            "title": "郊行",
            "content": "拟欲寻诗取次行，东风放出十分晴。花时酒旆家家有，蚕月缫车处处鸣。乍可腰镰从父老，何能手板事公卿。他年若述逸民传，万一中间有姓名。",
            "comment": ""
        },
        {
            "title": "恭谢驾自景灵宫回丞相以下皆簪花",
            "content": "辇路安排看驾回，千官花压帽檐垂。君王不辍忧勤念，玉貌还如未插时。",
            "comment": ""
        },
        {
            "title": "遣人取紫岩剑兰",
            "content": "万里鲸波一苇航，坐移楚畹置吾傍。叶侵海气三分瘦，花比家山一样香。灌溉预先收露水，栽培偏爱近朝阳。莫教晚节侪萧艾，我欲归来结佩囊。",
            "comment": ""
        },
        {
            "title": "梅花",
            "content": "柴门尽日少蹄轮，坐对横窗数点春。心向雪中偏暴白，影来月下亦精神。十分洗尽铅华相，百劫修来贞洁身。笑杀唐人风味短，不应唤作弄珠人。",
            "comment": ""
        },
        {
            "title": "医士",
            "content": "闻君妙得医王诀，我病劳君指下求。天与一般愚直性，不知何剂可能瘳。",
            "comment": ""
        },
        {
            "title": "读道书",
            "content": "道人扫洒一间房，纸帐梅花滋味长。清晓起来无个事，炉香端简面虚皇。",
            "comment": ""
        },
        {
            "title": "题岳麓寺道乡台",
            "content": "坡仙不谪黄，黄应无雪堂。道乡不如新，此台无道乡。青山非其人，山灵能颉颃。一落名胜手，境与人俱香。悲吟倚空寂，临眺生概慷。道乡不可作，承君不可忘。",
            "comment": ""
        },
        {
            "title": "英烈夫人",
            "content": "淮海艳姬毛惜惜，蛾眉有此万人英。恨无匕首学秦女，向使裹头真杲卿。玉骨花颜城下土，冰魂雪魄史间名。古今无限要金者，歌舞筵中过一生。",
            "comment": ""
        },
        {
            "title": "洞仙歌",
            "content": "雕檐绮户，倚晴空如画。曾是吴王旧台榭。自浣纱去後，落日平芜，行云断，几见花开花谢。凄凉阑干外，一簇江山，多少图王共争霸。莫闲愁、金杯潋滟，对酒当歌，欢娱地、梦中兴亡休话。渐倚遍、西风晚潮生，明月里、鹭鹚背人飞下。",
            "comment": ""
        },
        {
            "title": "雷鸣不雨",
            "content": "樵子俄从问路回，因言溪谷响如雷。分明雨怕城中去，只隔前峰不过来。",
            "comment": ""
        },
        {
            "title": "蝉",
            "content": "秋事遽如许，空山夜已蝉。多吟清露底，偏傍竹篱边。翼似霜余叶，声如雨后泉。儿曹读书罢，贪听不成眠。",
            "comment": ""
        },
        {
            "title": "晴",
            "content": "西风一夜与晴期，红日当天烧陆离。云似败棋无著处，山如宿酒顿醒时。",
            "comment": ""
        },
        {
            "title": "江舍",
            "content": "近郭畏嚣尘，移居在水滨。江山千古意，松竹四时春。宾客门无禁，诗书笔有神。何郎好心事，鸥鹭亦相亲。",
            "comment": ""
        },
        {
            "title": "梨果",
            "content": "紫轻半百远分贻，正值文园病渴时。不液果如孙楚赋，金柯未数上林奇。断牙颇觉飞泉绕，老态惭非饤玉姿。无限世间蒸食者，令人那解识檀梨。",
            "comment": ""
        },
        {
            "title": "茶",
            "content": "透屋松风蠏眼汤，野人纱帽自煎尝。谏议不分三道印，赵州剩借一瓯香。",
            "comment": ""
        },
        {
            "title": "茶",
            "content": "豕腹中空暗浪惊，羊肠旋复绕车声。才看云脚如丝动，便觉诗脾作雪清。曲蘖无功将退舍，蘼芜何罪亦遭烹。傍人莫讶能句赋，窗下观书眼倍明。",
            "comment": ""
        },
        {
            "title": "登岭",
            "content": "黄茅连远近，不见一人行。信步未知险，回头方可惊。路由高顶过，云在半腰生。落日无栖止，飘飘自问程。",
            "comment": ""
        },
        {
            "title": "渔父",
            "content": "生来一舸镇随身，柳月芦风处处春。翁自醉眠鱼知乐，无心重理旧丝纶。",
            "comment": ""
        },
        {
            "title": "雪",
            "content": "薄暮风吹一片云，可人滕六张吾军。铺匀世界能平等，补住梅花得十分。但使一天长玉色，何须双手裂龟纹。时清果亦多廉叟，委地珠玑若不闻。",
            "comment": ""
        },
        {
            "title": "落梅",
            "content": "一夜风吹恐不禁，晓来冷落已骎骎。忍看病鹤和苔啄，空遣饥蜂绕竹寻。稚子踌躇看不扫，老夫索莫坐微吟。窗前最是关情处，拾片殷嗅掌心。",
            "comment": ""
        },
        {
            "title": "寿士人",
            "content": "花朝清晓雨初收，瑞气祥风满玉楼。蓬矢重逢三八日，椿龄再祝一千秋。飞黄去逐冲霄凤，诏紫来从入谷驺。富贵光荣皆分事，早盾名姓动金瓯。",
            "comment": ""
        },
        {
            "title": "乌夜啼",
            "content": "无端小雪廉纤。入平檐。金鸭旋添龙饼，莫开帘。寻梅约。开还落。可曾忺。合作一年春恨，上眉尖。",
            "comment": ""
        },
        {
            "title": "书赵知院墨梅后",
            "content": "疏蕊暗藏春意足，横枝老阅岁华深。广平能赋君能画，总是平生铁石人。",
            "comment": ""
        },
        {
            "title": "谢林簿遗庐阜茶芽",
            "content": "谁采匡庐紫玉芽，二千里路到吾家。砖炉石铫自烹吃，清落诗脾作雪花。",
            "comment": ""
        },
        {
            "title": "琴",
            "content": "只是寻常操，传来便不同。初疑声已心，旋觉曲方中。清碎如章草，和平似国风。自从今夕听，吾耳一生聋。",
            "comment": ""
        },
        {
            "title": "郊行",
            "content": "衰病逢行健，归途未寂寥。晚山青泼眼，早稻绿平腰。林旧藏僧寺，溪新架石桥。松阴田舍古，小立听鸣蜩。",
            "comment": ""
        },
        {
            "title": "登岭",
            "content": "才登西岭路，诗思便能清。栈道云间没，篮舆壁上行。遥山时见虎，深谷夏闻莺。咫尺名山寺，犹分两日程。",
            "comment": ""
        },
        {
            "title": "郊行",
            "content": "山色今朝改，溪流昨夜添。数荷红贴水，一笋绿平檐。处处闻缫轴，时时见酒帘。买香諠岳庙，翁媪亦祈签。",
            "comment": ""
        },
        {
            "title": "十月菊",
            "content": "夕阳西去一凭栏，眼底黄花自岁寒。姚魏终皆非正色，请君细把楚骚看。",
            "comment": ""
        },
        {
            "title": "读道书",
            "content": "道人清晓炷炉薰，岚重衣巾湿露痕。课罢楞严经一卷，小窗徙倚候啼猿。",
            "comment": ""
        },
        {
            "title": "题陈图南鼾睡图",
            "content": "甲马营中紫气高，属猪人已著黄袍。此回天下地无事，可是山中睡得牢。",
            "comment": ""
        },
        {
            "title": "雪",
            "content": "薄暮檐牙雨跳珠，儿童指似雪先驱。初闻竹上来能密，旋觉梅梢重欲扶。北地多应三丈许，南州近亦十年无。此间断缚吴元济，看踏银沙入献俘。",
            "comment": ""
        },
        {
            "title": "十月菊",
            "content": "不染东篱一样黄，枝头琐细白而香。劳将茉莉相题品，未必莲花似六郎。",
            "comment": ""
        },
        {
            "title": "茶",
            "content": "瑞草如梅早占春，谁将龙凤付仙人。烹来盏内花犹白，浇出胸中不语尘。",
            "comment": ""
        },
        {
            "title": "琴",
            "content": "道人清夜理瑶琴，爱学啼乌啭羽音。莫把世人工拙论，世人弹耳不弹心。",
            "comment": ""
        },
        {
            "title": "松",
            "content": "柯伐移来得得长，想渠历晋复经唐。惯於岩畔谙风雨，可与人间作栋梁。",
            "comment": ""
        },
        {
            "title": "次陈仲文八月十二八韵",
            "content": "痴云吹尽月行天，新琢冰轮欠半边。须信缺中元不缺，便教圆处可长圆。寒生沙渚雁初下，冷浸纱窗人未眠。万事虚盈皆此类，几看如镜复如弦。",
            "comment": ""
        },
        {
            "title": "句",
            "content": "竹才生便直，梅到死犹香。",
            "comment": ""
        },
        {
            "title": "茶",
            "content": "不因将军打门惊，瓦釜何从得此声。谁道枯肠三碗怯，能令俗骨一生清。鸿渐绝怕膏新绝，党进那知雪水烹。从此客来真水厄，吾方正酒学泉明。",
            "comment": ""
        },
        {
            "title": "人日后一日立春",
            "content": "人日才过春日至，薄醪生菜旅亭头。慈亲鬓发垂垂白，应看诸孙弄土牛。",
            "comment": ""
        },
        {
            "title": "曹娥庙",
            "content": "一川经涨夕阳波，幼妇碑残锁绿萝。不止但争三十里，曹瞒元不识曹娥。",
            "comment": ""
        },
        {
            "title": "喜晴",
            "content": "久雨淋漓天亦厌，一声霹雳洗层阴。青山愁似故人面，初日明如烈士心。扫石安排朝晒药，约僧准备晚听琴。清宵那更当三五，剩把金樽对月斟。",
            "comment": ""
        },
        {
            "title": "寿翁漕",
            "content": "搀先三日上元前，天产皇家间世才。台阁久倾红药赋，山川聊为锦衣回。地分八群尊威节，天遣千花献寿杯。只恐金瓯名不掩，使星归处是三台。",
            "comment": ""
        },
        {
            "title": "宗祀夕",
            "content": "玉天无滓月光寒，霁色分明在露盘。一夜九重全不寐，时教中使卷帘看。",
            "comment": ""
        },
        {
            "title": "瑞香",
            "content": "瑞香蓓蕾破寒晴，稚子呼为紫素馨。万斛幽香量不尽，霜风吹送暮天青。",
            "comment": ""
        },
        {
            "title": "三月晦日剪牡丹",
            "content": "三月三十日，千花余牡丹。莫辞连夜剪，犹得及春看。银烛浅深间，金瓶高下安。洛中全盛日，见说大如盘。",
            "comment": ""
        },
        {
            "title": "鹊·肥沙",
            "content": "石坡泥浅无虫蚓，小竹才高一尺余。独自行行无可啄，低头努觜欲可如。",
            "comment": ""
        },
        {
            "title": "虎丘分韵得落字",
            "content": "急雨成快晴，晚日射□薄。院静辘轳声，崖古楷杷落。澄泓有潜鳞，寥廓无归鹤。明年当挂冠，吾志在丘壑。",
            "comment": ""
        },
        {
            "title": "灯",
            "content": "一点无多小似萤，虚堂夜静灭还明。若教安顿无风处，犹可从容到五更。",
            "comment": ""
        },
        {
            "title": "江行",
            "content": "急橹鸣鹅鹳，喧滩闹鼓励。风随山曲折，船与浪高低。春浅霜连夜，天随月半溪。嵯峨如许石，寺欠一镌题。",
            "comment": ""
        },
        {
            "title": "郊行雨",
            "content": "出郭忽数里，雨余秋意偏。远山青入雾，野水白平田。鹭立斜阳去，牛依古树眠。不辞泥泞极，即此是丰年。",
            "comment": ""
        },
        {
            "title": "寿友人",
            "content": "当年崧岳庆生贤，恰在新秋四日前。万缕水沈燃宝鸭，千钟醽醁酌金船。冰桃雪藕将陪宴，雨柏霜松莫计年。金鼎若容负薪水，亦令鸡犬得神仙。",
            "comment": ""
        },
        {
            "title": "芙蓉",
            "content": "为惜艳阳妆，新枝不肯长。绿深秋后雨，红坼夜来霜。偏间垂杨畔，多临古岸傍。年年根蒂在，开谢未渠央。",
            "comment": ""
        },
        {
            "title": "瑞香",
            "content": "爱极愁风雨，移根入画檐。色过袍样紫，香带蜜脾甜。密叶团团护，幽枝岁岁添。芬芳无著处，一月在书签。",
            "comment": ""
        },
        {
            "title": "山居苦",
            "content": "门外车声寂不哗，数椽净扫小山家。懒鉏茂叔窗前草，剩种渊明篱下花。不饮客来还贳酒，长闲饭罢必煎茶。紫岩堪隐吾偕子，雪后春深蕨已芽。",
            "comment": ""
        },
        {
            "title": "牡丹",
            "content": "为爱妖娆恼病怀，翠屏锦幄护香荄。真教花事从头尽，却把东风满室开。一缕暗藏金世界，千重高拥玉楼台。螯汤池馆依然在，游子年年来不来。",
            "comment": ""
        },
        {
            "title": "重九",
            "content": "才说登山病便苏，老身健得似於菟。一丝白处潮来往，数点青边山有无。厌胜诗穷多插菊，驱魔酒恶细看萸。龙山落帽方真乐，孙盛汝非柏氏图。",
            "comment": ""
        },
        {
            "title": "代百舌答",
            "content": "祸福无门未可凭，天教有口可无声。莫嫌口解为身累，雁不能鸣反自烹。",
            "comment": ""
        },
        {
            "title": "蜂",
            "content": "今岁分成第几房，刳松为屋蜜为粮。门临花圃身长逸，架近松窗蜡渐香。长日去凭双翅远，有时淡染半腰黄。西园风雨无堪采，待得天晴出未忙。",
            "comment": ""
        },
        {
            "title": "九月梅",
            "content": "洒扫东篱具菊杯，仙翁折送几枝梅。绝怜绿萼才先去，能与黄花作伴开。造物定应无顷刻，未霜早自有春回。穷山似汝真何数，幸被诗人拈出来。",
            "comment": ""
        },
        {
            "title": "兰花",
            "content": "长身大叶耸丛丛，生处虽殊臭味同。全带安期溪涧碧，微偷勾漏箭砂红。闻名久向骚经内，识面翻从要服中。等中海山闲草木，东皇一雇便春风。",
            "comment": ""
        },
        {
            "title": "琴",
            "content": "操高不救西山死，瓢饮空称陋巷贤。二调只堪弹我听，不消举此贵人前。",
            "comment": ""
        },
        {
            "title": "谢林簿遗庐阜茶芽",
            "content": "向来皇佑最升平，民识犁锄不识兵。茶向此时还有录，令人长羡蔡端明。",
            "comment": ""
        },
        {
            "title": "十月菊",
            "content": "香名不枉入骚坛，最爱霜枝傲岁寒。切莫逢人叹迟暮，何曾委地有彫残。人如靖节文坛堪，世欠灵均少得餐。矣吾衰闭门坐登，篱边自折一枝看。",
            "comment": ""
        },
        {
            "title": "渔父",
            "content": "小膛真个白鸥轻，一一鸣榔作阵行。打得鲜鳞归去早，蓼花深处卖鱼羹。",
            "comment": ""
        },
        {
            "title": "雷鸣不雨",
            "content": "海激天翻电雹真，苍枝十丈擘为薪。须臾龙卷他山去，误杀田头望雨人。",
            "comment": ""
        },
        {
            "title": "水龙吟",
            "content": "玉带悬鱼，黄金铸印，侯封万户。待从头，缴纳君王，觅取爱卿归去。",
            "comment": ""
        }
    ]
}