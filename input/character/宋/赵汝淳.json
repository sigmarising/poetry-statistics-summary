{
    "dynasty": "宋",
    "author": "赵汝淳",
    "poems": [
        {
            "title": "寿放翁",
            "content": "此老胸中几岁寒，天教长伴白云闲。有时自弄玉如意，无事更添金博山。越女棹歌清浅处，巴童吹笛翠微间。何须重问神仙府，鸾鹤随风自往还。",
            "comment": ""
        },
        {
            "title": "浩歌行",
            "content": "堂堂楚汉多蛮触，天下今经几秦鹿。向非孔壁断遗编，安得西湖芳草绿。子规自失来时路，却唤青春早归去。山中划地乱红来，不是东风扶杖处。浩歌起舞君莫猜，一樽幸遇桃花开。貂蝉珠履黄金钗，后五百年俱尘埃。宫袍仙人独不死，日日长江钓江水。飞鸟走兔且莫忙，看我烟云生碧纸。",
            "comment": ""
        },
        {
            "title": "灵岩",
            "content": "古寺疏锺隔断烟，馆娃宫殿草芊芊。多情却有松萝月，只与当时一样圆。",
            "comment": ""
        },
        {
            "title": "桃源行",
            "content": "武陵溪上栽桃花，儿童笑语成生涯。当初避地不知远，渔郎惊问疑仙家。年深忘却来时路，流水春风等闲度。龙翔鹿走自兴亡，不到花开花落处。江边雨暗蛮蓑湿，父老欲留留不得。隔林鸡犬渐萧然，啼鸟一声溪水碧。",
            "comment": ""
        },
        {
            "title": "读夷坚志",
            "content": "千古丘明法度书，豕啼蛇斗未为诬。后来更有无穷事，付与兰台鬼董狐。",
            "comment": ""
        },
        {
            "title": "燕",
            "content": "衔得芹泥入画帘，江南门巷柳花天。分明社燕催春老，错向东风恨杜鹃。",
            "comment": ""
        },
        {
            "title": "芳草复芳草",
            "content": "芳草复芳草，有人孤倚楼。明月复明月，何处照离洲。相见渺无期，此恨讵相知。日暮天寒吹属玉，蛮江豆蔻重重绿。",
            "comment": ""
        },
        {
            "title": "玉树谣",
            "content": "临春阁下花蒙茸，雕阑玉树沉香风。君玉酣醉眠未起，满床明月鲛绡红。罗襦学士文章女，碧叶黄鹂呈好语。可怜日暮秋雨来，惊散一庭金翠羽。朱门流水自徘徊，井桐花落无人知。江南梦断雁不飞，空城夜夜鸟鸦啼。",
            "comment": ""
        },
        {
            "title": "舟行",
            "content": "归帆东泊胥门下，夜半菱歌起白苹。今日平湖皆小艇，不知谁是唱歌人。",
            "comment": ""
        },
        {
            "title": "寿放翁",
            "content": "问讯山阴老放翁，年来心事与谁同。疏疏翠竹欹明月，落落黄花立晚风。鬓雪只缘诗送白，脸霞不是酒留红。君王莫下蒲轮召，万壑千岩正要法。",
            "comment": ""
        }
    ]
}