{
    "dynasty": "宋",
    "author": "郑霖",
    "poems": [
        {
            "title": "喜知军宴交代都运陈宝章乐语",
            "content": "使轺严戒鼓逢逢，熊轼颁春到此邦。炳炳福星临一道，融融爱日照横江。断霞秋日闲飞鹜，荒草寒烟不吠厖。台府交欢同一体，从今俗返古淳庞。",
            "comment": ""
        },
        {
            "title": "集仙纳凉",
            "content": "县滩如沸鼎，玄馆足清幽。竹迳不留暑，莲池先借秋。学仙师有诀，恋禄我怀羞。安得双岛舄，乘风八极游。",
            "comment": ""
        },
        {
            "title": "剑池",
            "content": "属镂堪为后人伤，池溜清泉有恨长。不斩妖邪斩忠直，淡烟荒草鹿麋场。",
            "comment": ""
        },
        {
            "title": "赠无择老禅因观稼",
            "content": "两年风雨为民愁，那得偷閒物外游。谁谓秋鸿留爪甲，吴侬一稔殿眉头。",
            "comment": ""
        },
        {
            "title": "安抚陈侍郎宴曾提刑乐语",
            "content": "恰好莺花一半春，福星相会赣江滨。丈人师吉符前谶，肤使心同扫旧尘。看剑引杯宜酩酊，轻裘缓带倍精神。从今净洗天河甲，有诏催归两重臣。",
            "comment": ""
        },
        {
            "title": "赠无择老禅因观稼",
            "content": "每谒祠堂憩虎邱，山僧煮茗雪花浮。陆泉便作曹溪会，引得清风话未休。",
            "comment": ""
        },
        {
            "title": "淳佑己酉月正人日春雨堂宴三学同舍即事",
            "content": "十年随牒访三高，不觉星星上鬓毛。尚忆齑盐形夜梦，聊因椒柏荐春醪。文盟再会知何日，臭味相投属我曹。总是虞庠旧培植，致君当不愧夔皋。",
            "comment": ""
        },
        {
            "title": "提刑曾宝章宴安抚陈侍郎乐语",
            "content": "听得敷纶天上头，二星交会玉虹流。风生三路军容壮，春到双江喜气浮。谈笑预知传露布，劝酬只恐促更筹。会看印佩黄金斗，肯羡当年定远侯。",
            "comment": ""
        }
    ]
}