{
    "dynasty": "宋",
    "author": "释道冲",
    "poems": [
        {
            "title": "偈颂五十一首",
            "content": "天童用底，来育王用不著。育王用底，归天童用不著。用不著处用有馀，一箭双雕随手落。",
            "comment": ""
        },
        {
            "title": "淳佑辛酉立秋后一日游鼓山",
            "content": "野径斜连石涧傍，草根昵昵语寒螀。郊原经雨多秋意，庭院无人自夕阳。风卷暮云归碧嶂，叶随野水入寒塘。数家篱落枫林外，枳壳垂青菊绽黄。",
            "comment": ""
        },
        {
            "title": "偈颂五十一首",
            "content": "五日风，十日雨。君圣臣贤，歌谣满路。",
            "comment": ""
        },
        {
            "title": "偈颂五十一首",
            "content": "佛佛是何物，天上人间遭诳惑。不辞礼拜烧香，只向这里雪屈。",
            "comment": ""
        },
        {
            "title": "偈颂五十一首",
            "content": "坐断毗卢顶，踏翻千差路。须弥灯王，无插足处。",
            "comment": ""
        },
        {
            "title": "曹源和尚赞",
            "content": "父曹源，祖密庵。碧落碑，无赝本。破沙盆，正法眼。清庙瑟有遗音，坐者立者，以心印心。不肖之子，作如是赞。非特旌于往古，亦乃诏于来今。",
            "comment": ""
        },
        {
            "title": "偈颂五十一首",
            "content": "有一物，名不得，状不得，取不得，舍不得。突出天童拄杖头，倒用横拈无轨则。戳瞎达磨鬼眼睛，靠倒临济白拈贼。",
            "comment": ""
        },
        {
            "title": "戊午在灵隐闻曹源和尚讣音兼小师举老为开语",
            "content": "三处移场定纪纲，曾无一字落诸方。破家种草痴狂甚，丑恶无端向外扬。",
            "comment": "【注释】【原题】：戊午在灵隐闻曹源和尚讣音兼小师举老为开语录"
        },
        {
            "title": "偈颂五十一首",
            "content": "衲僧家，不著佛求，不著法求。然虽如是，在佗烟焰里，争敢不低头。",
            "comment": ""
        },
        {
            "title": "四祖赞",
            "content": "抹过从前解脱坑，双溪路上绝人行。衣盂至老无分付，逼得栽松死复生。",
            "comment": ""
        },
        {
            "title": "偈颂五十一首",
            "content": "天无门，地无户，可中自有凌霄露。普请诸人，进这一步。",
            "comment": ""
        },
        {
            "title": "偈颂五十一首",
            "content": "若论此事，青天白日。情与无情，俱无得失，自是诸人不委悉。山僧住持事繁，也要为人拈出，今朝十一月初一。",
            "comment": ""
        },
        {
            "title": "偈颂五十一首",
            "content": "方丈屋损，寝处不得。常住乏粮，著众不得。旧逋积如海，无钱还不得。大道在目前，有口说不得。若人透此四重关，堪与诸方为轨则。赵州亲见老南泉，观音院里有弥勒。",
            "comment": ""
        },
        {
            "title": "出山相",
            "content": "天上星，眼中睛。星无悟人之意，睛无瞩物之情。以理而会，自诚而明，究竟何曾有道成。",
            "comment": ""
        },
        {
            "title": "偈颂五十一首",
            "content": "孰名为佛，礼者是谁。设或未辨端倪，看四棱塌地。",
            "comment": ""
        },
        {
            "title": "偈颂五十一首",
            "content": "好事不出门，恶事行千里。好恶不到处，总不在这里。不是俊流，徒劳侧耳。",
            "comment": ""
        },
        {
            "title": "偈颂五十一首",
            "content": "国王大臣，有力檀那。以佛为心，助佛扬化。灵山一会俨然存，正法眼藏增高价。",
            "comment": ""
        },
        {
            "title": "观音大士赞",
            "content": "一切音声相，是人听以耳。我圜通大士，唯以眼而听。非物以眼听，六根互为用。当其互用时，根境不相杂。譬如帝珠网，交光相融摄。即此融摄相，各各住自位。以此三昧力，普施于一切。俾不离声色，透出声色海。眼处若闻声，耳处得解脱。共证十方空，同名观自在。我作如是赞，定招妄语罪。既招妄语罪，画者亦是妄。画者既是妄，此相非真实。于非真实处，此相常现前。应作如是观，是真法供养。",
            "comment": ""
        },
        {
            "title": "颂古六首",
            "content": "宾主机先有路通，笔端不是判虚空。筯头再运回天力，千圣齐教立下风。",
            "comment": ""
        },
        {
            "title": "偈颂五十一首",
            "content": "拄杖头边宇宙空，去留千圣觅无踪。直饶未举知端的，犹隔白云千万重。",
            "comment": ""
        },
        {
            "title": "偈颂五十一首",
            "content": "坐断十方国土，天上天下独尊底，一步也行不得。口吞三世诸佛，世出世间俱透底，一句也说不得。堪与衲僧为轨则。普化何似一头驴，临济未是白拈贼。",
            "comment": ""
        },
        {
            "title": "三祖赞",
            "content": "了知罪性本来无，绝后何曾得载甦。元是从前风恙病，被佗断臂强涂糊。",
            "comment": ""
        },
        {
            "title": "临终偈",
            "content": "末后一句，无可商量。只要个人，直下承当。",
            "comment": ""
        },
        {
            "title": "戊午在灵隐闻曹源和尚讣音兼小师举老为开语",
            "content": "悔不当初放拍盲，烂樵一顿快平生。近闻活陷阿鼻狱，抚掌呵呵乐太平。",
            "comment": "【注释】【原题】：戊午在灵隐闻曹源和尚讣音兼小师举老为开语录"
        },
        {
            "title": "偈颂五十一首",
            "content": "释迦出世拏空塞空，达磨西来将错就错。带累后代儿孙，一例随处卜度。休卜度，四海浪平，百川潮落。",
            "comment": ""
        },
        {
            "title": "偈颂五十一首",
            "content": "须弥可裂，海水可竭。若论此事，宁可截舌。",
            "comment": ""
        },
        {
            "title": "偈颂五十一首",
            "content": "枯木龙吟，一切音响俱绝。髑髅眼活，一切色相皆空。觑著即瞎，听著即聋。堪笑观音大士，无端也证圆通。",
            "comment": ""
        },
        {
            "title": "偈颂五十一首",
            "content": "十字街头，有条活页纸路。没量大人，不知落处。无落处，拟欲追踪，西天此土。",
            "comment": ""
        },
        {
            "title": "偈颂五十一首",
            "content": "祖师门下绝人行，深险过于万丈坑。垂手不能空费力，任佗堂上绿苔生。",
            "comment": ""
        },
        {
            "title": "丙辰年别龟峰曹源和尚",
            "content": "破袱从东挟过西，何时再上恶钳鎚。怒雷一吼聋三日，自有怨憎会苦时。",
            "comment": ""
        },
        {
            "title": "偈颂五十一首",
            "content": "是著即错，不是犹乖，一击万重关锁开。老卢不会转身句，便道明镜亦非台。",
            "comment": ""
        },
        {
            "title": "五祖赞",
            "content": "万本青松手自栽，老来无复强追陪。可怜溪畔周家女，也被渠侬脱赚来。",
            "comment": ""
        },
        {
            "title": "偈颂五十一首",
            "content": "要入此门，初无方便。须是诸人，脚尖具眼。苟或未然，客情步步随人转。",
            "comment": ""
        },
        {
            "title": "偈颂五十一首",
            "content": "秘魔擎杈，赵州吃茶。禾山打鼓，归宗斩蛇。惯钓鲸鲵沉巨浸，却嗟蛙步{左马右展}泥沙。",
            "comment": ""
        },
        {
            "title": "四祖赞",
            "content": "破头峰顶掩禅关，三却天书不下山。究竟全无些气息，有何面目见龙颜。",
            "comment": ""
        },
        {
            "title": "戊午在灵隐闻曹源和尚讣音兼小师举老为开语",
            "content": "杖藜随处是乾坤，迦叶峰前便垛根。贫看烟峦三十二，到头不识老曹源。",
            "comment": "【注释】【原题】：戊午在灵隐闻曹源和尚讣音兼小师举老为开语录"
        },
        {
            "title": "上尖竿",
            "content": "百尺琅玕摩碧空，四方八面绝罗笼。等闲进得竿头步，千圣齐教立下风。",
            "comment": ""
        },
        {
            "title": "偈颂五十一首",
            "content": "摩竭提国，亲行此令。尽大地人，丧身失命。",
            "comment": ""
        },
        {
            "title": "偈颂五十一首",
            "content": "凡所有相，皆是虚妄。怀州牛吃禾，益州马腹胀。若见诸相非相，即见如来。一切难舍，无过己财。",
            "comment": ""
        },
        {
            "title": "偈颂五十一首",
            "content": "振法雷，击法鼓，布慈云兮洒甘露。只将此法为全提，世世愿为诸佛母。",
            "comment": ""
        },
        {
            "title": "偈颂五十一首",
            "content": "佛高一丈，魔高一丈。月落寒潭，云生碧嶂。不识慈氏如来，唤作布袋和尚。",
            "comment": ""
        },
        {
            "title": "偈颂五十一首",
            "content": "欲去不去被去碍，欲住不住被住碍。元不碍，十洲三岛鹤乾坤，四海五湖龙世界。",
            "comment": ""
        },
        {
            "title": "偈颂五十一首",
            "content": "我此一门，全无肯路。是汝诸人，如何进步。",
            "comment": ""
        },
        {
            "title": "偈颂五十一首",
            "content": "摩竭掩室，净名杜口。天网恢恢，疏而不漏。是汝诸人，作麽生透。",
            "comment": ""
        },
        {
            "title": "偈颂五十一首",
            "content": "面皮擘破，喝散钟山之云。拄杖横挑，穷尽天台之境。玲珑岩下忽相逢，一笑令人发深省。",
            "comment": ""
        },
        {
            "title": "达磨大师赞",
            "content": "杨子江心，波涛鼎沸。一苇可航，如履平地。盖亦暂时之游戏，岂足以尽此老十万里西来之本意。人皆有心，人皆作佛。胡为西来，递相诳惑。心在何处，佛是何物。带累神光无处寻，后代儿孙厮淈{左氵右盾}。",
            "comment": ""
        },
        {
            "title": "颂古六首",
            "content": "掀翻解脱脱巢窠，从此谩天布网罗。落赚小儿犹自可，一枝横出转譊讹。",
            "comment": ""
        },
        {
            "title": "看相扑",
            "content": "拳来踢去疾如飞，毕竟输赢是职谁。闹里有人能著眼，未曾交辊已先知。",
            "comment": ""
        },
        {
            "title": "偈颂五十一首",
            "content": "闲地三寸刃锋芒，匝地风霜定纪纲。若是丈夫真意气，任君敲磕振风光。",
            "comment": ""
        },
        {
            "title": "颂古六首",
            "content": "平生罪性觅无踪，直得乾坤大地空。天地依然高突兀，潜溪一派自朝宗。",
            "comment": ""
        },
        {
            "title": "偈颂五十一首",
            "content": "心随万境转，转处实能幽。汉地不收秦不管，不风流处也风流。",
            "comment": ""
        },
        {
            "title": "佛涅槃",
            "content": "山花如锦水如蓝，触目熙熙春正酣。若谓双林曾灭度，分明蹉过老瞿昙。",
            "comment": ""
        },
        {
            "title": "偈颂五十一首",
            "content": "我与释迦老子，有不共戴天之雠。今日为什麽烧香礼拜，不是冤家不聚头。",
            "comment": ""
        },
        {
            "title": "曹源和尚赞",
            "content": "遭密庵骂，恨入骨髓。此恨难忘，充塞天地。四海五湖无处避，能有几人著它底。著它底，冤冤相报无穷已。",
            "comment": ""
        },
        {
            "title": "偈颂五十一首",
            "content": "一径直，二周遮。辽天射飞鹗，平地摝鱼虾。堪笑秘魔岩不会，见人一味只警叉。",
            "comment": ""
        },
        {
            "title": "偈颂五十一首",
            "content": "古释迦不先，今弥勒不后。礼拜烧香一线通，从教笑破衲僧口。",
            "comment": ""
        },
        {
            "title": "偈颂五十一首",
            "content": "相国亲传黄檗心，移山新作古丛林。大千沙界针锋许，十二峰峦岩壑深。此道明明元不古，清风浩浩至于今。禅流不负王臣意，行看只园侧布金。",
            "comment": ""
        },
        {
            "title": "偈颂五十一首",
            "content": "正法眼，破沙盆。贵时倾国不换，贱时不直分文。不作贵，不作贱。分付石溪老子，共结佛祖深冤。",
            "comment": ""
        },
        {
            "title": "偈颂五十一首",
            "content": "圆觉伽蓝，尘尘有路。坐断去来，顿空今古。那里十三，这边十五，后先不差毫发许。可笑黄面瞿昙，至今不知落处。",
            "comment": ""
        },
        {
            "title": "面桶",
            "content": "做时不费工无，用处全无渗漏。任是鼻孔辽天，未免低头相就。",
            "comment": ""
        },
        {
            "title": "苕菷",
            "content": "五蕴山头脱得身，草茆因此不同伦。几番信手拈来用，大地从教绝点尘。",
            "comment": ""
        },
        {
            "title": "颂古六首",
            "content": "到与不到，一得一失。不是砒霜，便是石蜜。舌端无眼如何吃，侍者刚要询端的。莫怪同坑无异土，闪电未收轰霹雳。",
            "comment": ""
        },
        {
            "title": "偈颂五十一首",
            "content": "瓶锡当年寄此间，山云冉冉水潺湲。而今重到经行处，一会水云犹俨然。",
            "comment": ""
        },
        {
            "title": "偈颂五十一首",
            "content": "高抛不至天，低掷不到地，南北东西无处避。带累雪峰老人，唤作南山鳖鼻。",
            "comment": ""
        },
        {
            "title": "偈颂五十一首",
            "content": "耳聋眼暗步龙钟，毕竟凭何住五峰。天网恢恢无避处，不妨随分展家风。",
            "comment": ""
        },
        {
            "title": "丙辰年别龟峰曹源和尚",
            "content": "葛溪深处定宗纲，一任乾坤大地荒。但得棒头明似日，可无临济解承当。",
            "comment": ""
        },
        {
            "title": "谈命",
            "content": "无位真人赤骨律，面门出入有谁知。太虚元与渠同寿，庚申凭君子细推。",
            "comment": ""
        },
        {
            "title": "偈颂五十一首",
            "content": "四九三十六，夜眠如露宿。冻杀无位真人，走入冰池里浴。",
            "comment": ""
        },
        {
            "title": "偈颂五十一首",
            "content": "龙床一绕定网宗，四海从兹信息通。但见皇风成一片，不知何处是疆封。",
            "comment": ""
        },
        {
            "title": "水灯",
            "content": "万里烟波接素秋，银缸耿耿泛中流。自从一点光明后，逐浪随波未肯休。",
            "comment": ""
        },
        {
            "title": "偈颂五十一首",
            "content": "圆悟一关天下险，宝山有宝世间稀。透得关来探得宝，犹落吾家第二机。",
            "comment": ""
        },
        {
            "title": "颂古六首",
            "content": "正觉山前失眼睛，是凡是圣尽生盲。至今夜夜明星现，谁肯向伊行处行。",
            "comment": ""
        },
        {
            "title": "六祖赞",
            "content": "七百高僧总会禅，眼空四海鼻辽天。黄梅若也无私曲，有甚衣盂到汝传。",
            "comment": ""
        },
        {
            "title": "偈颂五十一首",
            "content": "从上佛祖无法与人传，后代儿孙会得是障碍。碍不碍，竹山铁鹞刺天飞，笑倒明州憨布袋。",
            "comment": ""
        },
        {
            "title": "偈颂五十一首",
            "content": "此门深固幽远，无人能到。如能到，脚头脚底长安道。",
            "comment": ""
        },
        {
            "title": "偈颂五十一首",
            "content": "四海一国土，乾坤一圣人。只凭这个法，仰祝万年春。",
            "comment": ""
        },
        {
            "title": "宗派图",
            "content": "列派分宗定此图，绳绳相贯兹联珠。不知佛祖未兴日，还有许多消息无。",
            "comment": ""
        },
        {
            "title": "偈颂五十一首",
            "content": "德山棒如雨点，一棒棒痛彻骨髓。临济喝似雷奔，一喝喝轰破髑髅。",
            "comment": ""
        },
        {
            "title": "退灵隐京尹节斋大资相公坚挽辞免",
            "content": "丛林虚得誉，无一补宗门。有误王臣鉴，徒沾圣主恩。岂堪持鈯斧，只合傍云根。默感始终惠，此生难尽言。",
            "comment": ""
        },
        {
            "title": "偈颂五十一首",
            "content": "群阴剥尽，一阳来复。万汇咸亨承化育，拄杖机轮转辘辘。转天关，回地轴。百亿分身遍刹尘，应时纳佑从人欲。",
            "comment": ""
        },
        {
            "title": "六祖赞",
            "content": "菱花扑碎已誵讹，夜半传衣事转多。从此曹溪玄路绝，无风夜起拍天波。",
            "comment": ""
        },
        {
            "title": "省亲",
            "content": "娘生面目既分明，远不疏兮近不亲。试向途中问归客，不知谁是倚门人。",
            "comment": ""
        },
        {
            "title": "颂古六首",
            "content": "汝蒸饭时吾著火，汝行益时吾展钵。寻常恁麽老婆心，自是你侬机不短。机若活，夹山本无奇特事，百川倒流闹聒聒。",
            "comment": ""
        },
        {
            "title": "二祖赞",
            "content": "只臂冷随霜刃落，雪花分坠立齐腰。觅心无得安心竟，行到穷源逢断桥。",
            "comment": ""
        },
        {
            "title": "偈颂五十一首",
            "content": "一不得向，二不得背。丝毫及不尽，古镜生瑕颣。拈起铁蒺蔾，一时俱击碎。从教大地黑漫漫，它家自有通人会。",
            "comment": ""
        },
        {
            "title": "丙辰年别龟峰曹源和尚",
            "content": "拚命来经蠱毒家，不尝滴水丧生涯。尚馀穷相一双手，要向诸方痒处爬。",
            "comment": ""
        },
        {
            "title": "三祖赞",
            "content": "通身是病骨粘皮，举世无人识得伊。纵使罪根都忏了，依前失却两茎眉。",
            "comment": ""
        },
        {
            "title": "偈颂五十一首",
            "content": "今日中秋节，拄杖为人切。拨开千嶂云，放出一轮月。光未生时荐得亲，依然眼里重添屑。",
            "comment": ""
        }
    ]
}