{
    "dynasty": "宋",
    "author": "孙甫",
    "poems": [
        {
            "title": "和运司园亭·潺玉亭",
            "content": "回环引细泉，泉声漱檐底。美哉知者心，清通乐流水。琤琮戛鸣球，淅沥泛绿绮。尘虑无由得，何须洗双耳。",
            "comment": ""
        },
        {
            "title": "和运司园亭·玉谿堂",
            "content": "华堂殿方池，雅名题玉谿。南荣翠樾阴，北望花岛低。时闻细泉鸣，间或幽鸟啼。深宜世外人，冥坐窥天倪。",
            "comment": ""
        },
        {
            "title": "和运司园亭·月台",
            "content": "俗流嗜喧卑，世才务高洁。筑台仅踰寻，清夜延明月。四垂天幕低，千里蟾光发。美人□□才，裁赋何清绝。",
            "comment": ""
        },
        {
            "title": "和运司园亭·翠锦亭",
            "content": "森森栋梁材，骈空翥鸾凤。危亭抅其间，曾不碍梁栋。檐阴织翠纹，砌溜谐清弄。摊饭宜昼眠，一枕华胥梦。",
            "comment": ""
        },
        {
            "title": "和运司园亭·西园",
            "content": "外台富园池，兹焉甲西南。异花间棠梅，良木森楩楠。飘飘壶中仙，亹亹物外谈。联毫赋诗题，刻石留翠龛。",
            "comment": ""
        },
        {
            "title": "和运司园亭·海棠轩",
            "content": "高轩瞰方池，澄波隔琐窗。中岛植奇花，鲜逾濯锦江。水府集群仙，红云罩翠幢。画图入禁庭，荣耀知无双。",
            "comment": ""
        },
        {
            "title": "和运司园亭·雪峰楼",
            "content": "金穀计浩穰，山水志契阔。晴空倚危楼，快对西山雪。胸中浩气充，物外嚣尘绝。无事坐清吟，远岫窗中列。",
            "comment": ""
        },
        {
            "title": "和运司园亭·茅菴",
            "content": "结茅作禅菴，不卑亦不广。地占官府雄，盘基才袤丈。几席供燕閒，松筠助萧爽。座有逍遥公，虚中息尘想。",
            "comment": ""
        },
        {
            "title": "和运司园亭·小亭",
            "content": "萧森玉谿南，小亭屹相向。使华双轺车，禅境二方丈。固将物理齐，室隘志自广。松竹周四檐，足以备幽赏。",
            "comment": ""
        },
        {
            "title": "和运司园亭·水阁",
            "content": "小阁联雪峰，凭栏憙幽玩。红接海棠洲，绿对筼筜岸。有时开罇罍，波影侵几案。何须架长虹，然后冲霄汉。",
            "comment": ""
        },
        {
            "title": "句",
            "content": "衰病自怜无酒趣，尘容犹赖有诗情。",
            "comment": ""
        }
    ]
}