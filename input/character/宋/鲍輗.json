{
    "dynasty": "宋",
    "author": "鲍輗",
    "poems": [
        {
            "title": "重到钱唐",
            "content": "惟有寒潮不世情，朝朝莫莫过空城。百年车马阊门外，独被春风草又生。",
            "comment": ""
        },
        {
            "title": "襄阳行",
            "content": "今日何日春气柔，东城骑马花绸缪。为君停马一呼酒，花前倒披紫绮裘。玉脂汎滥鱼鸟饫，歌舞倦矣蛾眉愁。千金万寿好宾主，今我不乐岁如流。岂此世上狂驰子，一语不合行掉头。呜呼天伦古所定，非有大故宁相尤。",
            "comment": ""
        },
        {
            "title": "重到钱唐",
            "content": "万家歌舞送浮生，曾有涓埃答太平。猨鹤虫沙天始定，不须辛苦怨南征。",
            "comment": ""
        },
        {
            "title": "重到钱唐",
            "content": "无赖山光叠叠青，玉鱼金盌早飘零。冷思禹穴真奇事，千古衣冠托杳冥。",
            "comment": ""
        },
        {
            "title": "重到钱唐",
            "content": "生死双飞正可怜，若为白发上征船。未应分手江南去，更有春光七十年。",
            "comment": ""
        },
        {
            "title": "天马",
            "content": "天马抱奇相，紧骨瞳方明。出入百万中，有如一鸟轻。宇宙莽超踏，风云惨经营。独倚雄杰态，萧萧随北征。朝饮南海头，夕秣乃幽并。失主坐黯淡，别群奋长鸣。岂无轻侠儿，金羁悬朱缨。但感束帛义，不忍负死生。低头为君老，暗暗万里情。",
            "comment": ""
        },
        {
            "title": "重到钱唐",
            "content": "闻道深春雪打围，谁怜身上藕丝衣。莫忧白璧成尘土，解逐南风万里归。",
            "comment": ""
        }
    ]
}