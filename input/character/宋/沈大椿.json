{
    "dynasty": "宋",
    "author": "沈大椿",
    "poems": [
        {
            "title": "中和楼",
            "content": "愁少怜诗酒，閒多忽簿书。登楼当白昼，冯槛看清滁。风急移凉榻，云归想故庐。往来桥上客，谁得见长鱼。",
            "comment": ""
        },
        {
            "title": "自维扬回仪真",
            "content": "一官安敢问青膻，形影相看祗自怜。黄鹄已登清汉去，白鸥空占浅沙眠。杏花开遍芜城雨，柳色浑铺瓜渚烟。老眼生疏堪自笑，浪惊风物向淮天。",
            "comment": ""
        },
        {
            "title": "扃秀亭",
            "content": "登临兴极未容还，拂试缁尘扃秀间。万事已甘轩鹤老，一身联拟碛鸥閒。滩声犹带湘江水，野色遥分建业山。雅志未容归骑促，有情斜日尚苍湾。",
            "comment": ""
        },
        {
            "title": "扃秀亭",
            "content": "倦飞山鸟未能迁，心在孤云叠嶂间。大水雄山须远适，好风佳月自幽閒。非关谢傅当年事，何似周郎旧日山。安得此心成独往，白鸥盟约在江湾。",
            "comment": ""
        },
        {
            "title": "自维扬回真州",
            "content": "青蒲短短柳斜斜，入眼新愁乱莫遮。雨润固应宜笋蕨，风饕端不贷莺花。春来止酒常因病，客裹逢人祗问家。安知扁舟下荆水，一归老我旧生涯。",
            "comment": ""
        }
    ]
}