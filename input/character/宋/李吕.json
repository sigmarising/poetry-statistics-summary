{
    "dynasty": "宋",
    "author": "李吕",
    "poems": [
        {
            "title": "橘香亭二首",
            "content": "花落飘碎琼，果熟染黄蜡。张君鼻观间，莫著阑麝杂。",
            "comment": ""
        },
        {
            "title": "题君山观招真阁六首",
            "content": "晕飞新楼台，像设旧金碧。焚修人已老，倚杖对山石。",
            "comment": ""
        },
        {
            "title": "和吴微明疏影横斜水清浅七咏韵",
            "content": "深丛茉莉香有余，浓李争春俗不除。借箸推排风味胜，尖新莫向小梅疏。",
            "comment": ""
        },
        {
            "title": "潭溪钓者",
            "content": "踞坐鱼矶上，无心同狎鸥。敲针漫劳力，故尔投直鉤。",
            "comment": ""
        },
        {
            "title": "诗勉粹夫进学兼示诸子",
            "content": "閒忆当年闯孔门，未能无意觉斯民。浮名浮利虽关命，多病多愁故恼人。九十春光浑易老，二三子者莫因循。老夫耄矣诚堪笑，何惜同来试问津。",
            "comment": ""
        },
        {
            "title": "代人次韵",
            "content": "当时选胜入经营，杖履宁论阴与晴。丘壑只应胸次有，溪山故着面前横。可怜永隔笑谈乐，何况从来兄弟情。岘首人登休堕泪，搅林风雨作秋声。",
            "comment": ""
        },
        {
            "title": "喜雪应制次韵",
            "content": "嘉平瑞雪映芬华，寒冻河源万里沙。贝阙珠宫眩云海，琼林玉树散空花。先春知为家祥应，泽物深随德意遐。不隔宠光回寸草，何妨梅柳自萌芽。",
            "comment": ""
        },
        {
            "title": "题东寮",
            "content": "羲和鞭日驭，发轫自晹谷。道人耕寸田，开窗纳余燠。",
            "comment": ""
        },
        {
            "title": "挽昭怀皇后诗二首",
            "content": "{左巾右荒}御还龟洛，祎衣閟鲋隅。光华随渭水，巡狩隔苍梧。已卜先朝袝，旋闻反寝虞。昭怀千载諡，不朽在椒涂。",
            "comment": ""
        },
        {
            "title": "题君山观招真阁六首",
            "content": "蜡屐发兴屡，几为春泥阻。此行不作难，霁色随步武。",
            "comment": ""
        },
        {
            "title": "送江宰别",
            "content": "行李在门外，驾言归帝都。三年宰杭州，警敏材有余。检身不容玷，清冰莹玉壶。遇事有所立，风雨信不渝。吐哺出延客，悬榻时待儒。雅量不遗物，狙诈嗤庸奴。胸中水鉴明，黑白分两途。慈良恤民瘼，严惮戢黠胥。去夏忽大饥，米粒贵比珠。农民既无蓄，官廪素乏储。君以身任责，询谋及樵苏。声威耸邻寇。日赡几万夫。一一劳措画，晨饭常至晡。惜哉当路者，访问亦已疏。此功肩古人，反与泛泛俱。要当公论定，会有闻天衢。我衰耕谷口，屹然如枯株。他人不着眼，屡辱顾草庐。脱略时辈礼，待以国士徒。临别难为怀，欲赠将焉如。但愿益磨砺，器宇恢远图。贵富皆分内，青毡君岂无。力疾出送别，酸风生道隅。征旆不容驻，搔首空踌躇。",
            "comment": ""
        },
        {
            "title": "送许尉子云二首",
            "content": "秦望排空插鉴湖，先生气禀旧东吴。胸中今古几千载，笔下波澜雄万夫。彩棒垂门奸自肃，土神应梦昔何殊。荣归快作朝天计，台阁欢传得巨儒。",
            "comment": ""
        },
        {
            "title": "和吴微明疏影横斜水清浅七咏韵",
            "content": "倚竹风神不胜情，裁云刻月斗轻明。澄鲜只合骚人惜，懒对红尘肉眼横。",
            "comment": ""
        },
        {
            "title": "清友堂为吕宾峰题",
            "content": "恶草不可近，恶虫不可逢。草有有钩吻，入口裂其胸。虫中有细腰，虿尾犹铦锋。人生涉世故，得不戒游从。澡心三峡浪，对面九疑峰。相须济吾事，醖酿如酒醲。一朝临利害，暗捷同机舂。个中本无物，薄俗谁我容。眷彼冰雪姿，气格天所钟。蟠根便水石，作配宜竹松。相看世味薄，清坐真意浓。今时无胶漆，安得如駏蛩。永结岁寒伴，馨香满蒙茸。愿为管鲍友，莫继耳余踪。可能辟三径，吾亦欲推筇。",
            "comment": ""
        },
        {
            "title": "上黄端明寿诗以竚期三入后一品见玄孙为韵",
            "content": "贱子甘藏拙，无心学草玄。自然多坎壈，不是乐盘旋。",
            "comment": ""
        },
        {
            "title": "山台",
            "content": "蜡屐恣幽寻，未能得其要。登临一放目，千峰供俎豆。",
            "comment": ""
        },
        {
            "title": "上黄端明寿诗以竚期三入后一品见玄孙为韵",
            "content": "英声久飞扬，寰海共倾竚。学者仰泰山，苍生待霖雨。",
            "comment": ""
        },
        {
            "title": "上元应制次韵",
            "content": "华灯不夜照青春，鳌背背缯山迥绝尘。已遣烛龙啣火炬，更开璧月驻飚轮。长疑化国烟霄近，未觉壶天晚日宾。知是奎文临海外，赐章今夕宠光频。",
            "comment": ""
        },
        {
            "title": "遣兴",
            "content": "生人无喜怒，喜怒由外触。平地有风波，安居多鸩毒。缅怀先哲士，每用此理烛。颜子不贰迁，所乐一瓢足。",
            "comment": ""
        },
        {
            "title": "胡程寺二首",
            "content": "忽逢劬劳旦，儿女拜我前。低头勿颂寿，乃翁实不天。东南西北去，日月时序迁。目断乌江麓，高坟锁暝烟。",
            "comment": ""
        },
        {
            "title": "送许尉子云二首",
            "content": "济人曾现斩蛟手，慢学吴门作陆仙。雪月精神资句法，经纶器识得天全。评君全在羲皇上，许我难堪叔度贤。出处相悬同臭味，寄怀犹望捧来篇。",
            "comment": ""
        },
        {
            "title": "题七者寮",
            "content": "莹心冽寒泉，砥节介如石。本无市朝念，自与红尘隔。",
            "comment": ""
        },
        {
            "title": "近世饮者尊尚苦味有感成诗",
            "content": "悠悠古先酒，麴蘖化为醴。适口固匪他，诗人咏其旨。岐黄作本草，甘辛味所纪。惟清香滑辣，四事世云尔。孟诜注为苦，自不烛厥理。至今蔑公论，遂以诜为是。乖僻随躯嗜，不尔遽遭诋。气禀炎上作，无与诸胆比。人情素弗食，尝者为雪耻。柳家集众药，意在勗诸子。未闻无其故，反以彼为美。一呷三掉头，强嚥身耸起。从来好欢伯，可畏非可喜。孤负太和名，翻作搅肠水。因思俗颠倒，类此盖多矣。大路指为迂，曲径偏践履。郑声既可恶，满市更盈耳。憔悴间姬姜，一莸杂兰芷贪浊和者众，独清竞萋菲。善恶久相淆，何特酒而已。至当终难掩，岂必随风靡。革弊会有时，周道本如砥。",
            "comment": ""
        },
        {
            "title": "寄题余氏桂亭",
            "content": "主人开杰槛，懒种洛中魏。诸郎请嘉名，笑指亭下桂。根分月晕寒，花染天香细。珍重青云梯，籯金未为贵。",
            "comment": ""
        },
        {
            "title": "送赵胜仲赴廷试",
            "content": "过眼纷纷乱骕骦，谁知龙种不寻常。更生学苦藜分照，长吉诗多锦作囊。已作怒鹏横绝汉，更随鸣凤集高岗。天将一第酬寒士，分付宗枝亦有光。",
            "comment": ""
        },
        {
            "title": "上黄端明寿诗以竚期三入后一品见玄孙为韵",
            "content": "骨秀类天人，神清若岩电。寿与山岳齐，造物兹可见。",
            "comment": ""
        },
        {
            "title": "赠上官法师",
            "content": "法官道家流，修奉有年所。灵验感人多。时贤赠诗句。一日来访予，三揖进宾庑。函袖出异书，雷文加释注。涤手遍披阅，因果皆有据。纷纷奏汉后，死者略可睹。权量巧心计，悖道忘君父。贪淫蔑仁义，往往涴斤斧。质经吾圣人，有理无其故。迨乎震夷伯，隐慝才显露。嗟乎三代前，朴实犹近古。后者业中炽，日甚造罪苦。不然子之书，何乃遽有许。自居田野间，兹事闻亦屡。又知今视者，已复不胜数。蠢彼无知辈，徒诵孝悌语。人貌犬彘心，埋头入秽污。俯仰多厚颜，劬劳忍深负。目前恣为乐，遑恤盈墨簿。愿子持此书，鑱石置通衢。比屋得大诫，毋致烦天诛。下愚终不移，自取任从渠。有能用斯言，任籍登不诬。脱或秘费示，与道终悬殊。述此赠行色，子其信否乎。",
            "comment": ""
        },
        {
            "title": "送高丞别",
            "content": "君侯七闽英，学问早有余。年时犹未冠，鼓箧游上都。文成笔五色，四海仰名誉。调丞尉江邑，有实不愿图。朅来对二松，清襟映冰壶。粹然眉睫间，未变庠序儒。胸中浩然气，固已雄万夫。我穷卧洲渚，江鸥以为徒。屡枉高轩过，峨冠讲唐虞。驰骋文史乐，时得陪卷舒。瓜代遽及期，此情将焉如。耻作儿女态，挥洒小衣裾。虎溪岂限我，足创方趑趄。怅望不远送，搔首空踌躇。所觊善行李，早达三山隅。安居未容久，快作朝省趋。用贤世所急，君才应时需。愿补仲山衮，再矢皋陶谟。勿以得失虑，行当翱天衢。愧乏折箠赠，短篇见区区。他时旧交念，阔{外门内扁}寄樵渔。",
            "comment": ""
        },
        {
            "title": "鹧鸪天",
            "content": "甲帐春风肯见分。夜陪清梦当炉熏。寻香若傍阑干晓，定见堆红越鄂君。雕玉佩，郁金裙。凭谁书叶寄朝云。兰芽九畹虽清绝，也要芳心伴小醺。",
            "comment": ""
        },
        {
            "title": "和吴微明疏影横斜水清浅七咏韵",
            "content": "岭上休将贝阙夸，江头聊比玉川家。个中真趣谁能会，独对回风雪阵斜。",
            "comment": ""
        },
        {
            "title": "送仲秉赴廷试五首",
            "content": "元龙湖海士，可但着茅庐。诗老经从地，禹功疏凿余。蜀峰帆影隔，郢树鸟行疎。太史行天下，归来好著书。",
            "comment": ""
        },
        {
            "title": "投赠钱侍郎端礼三篇",
            "content": "天地生成无用躯，青箱世业一愚儒。几同海上屠龙术，空守岩前待兔株。自信平生非木石，谁怜半世混泥涂。幸逢点铁为金手，乞与投身造化炉。",
            "comment": ""
        },
        {
            "title": "上黄端明寿诗以竚期三入后一品见玄孙为韵",
            "content": "僎升时许同，孟马宁处后。人特诵谦光，我独知德厚。",
            "comment": ""
        },
        {
            "title": "渔艇",
            "content": "撇烈非为鱼，流行本处山。白鸥自得意，相农过前湾。",
            "comment": ""
        },
        {
            "title": "七夕次韵",
            "content": "天上佳期岁一来，人间急管莫相催。鹊桥成后天孙度，雨泣悬知飚驭回。儿女欢呼争乞巧，楼台罗列賸传杯。欲搜好句陪年少，病士惭无工部才。",
            "comment": ""
        },
        {
            "title": "凤栖梧/蝶恋花",
            "content": "一岁光阴寒共暑。一日光阴，只个朝还暮。有物分明能唤寤。晚钟晨角君听取。扰扰胶胶劳百虑。究竟思量，没个相干处。只有一般携得去。世人唤作闲家具。",
            "comment": ""
        },
        {
            "title": "临江仙",
            "content": "家在宋墙东畔住，流莺时送芳音。窃香解佩两沈沈。都缘些子事，过却许多春。日上花梢初睡起，绣衣闲纵金针。错将黄晕压檀心。见人羞不语，偷把泪珠匀。",
            "comment": ""
        },
        {
            "title": "和邑宰张元若酹月亭诗四首",
            "content": "明府命世才，宇量特闳远。为名江上亭，拈出句中眼。",
            "comment": ""
        },
        {
            "title": "点绛唇",
            "content": "去岁天涯，一灯闲作幽窗伴。酒来须满。不待旁人劝。今岁天涯，又是年华晚。凄凉惯。问天不管。只我何曾管。",
            "comment": ""
        },
        {
            "title": "调笑令",
            "content": "归晚。思何限。玉坠金偏云鬓乱。伤春谁作嬉游伴。只有飞来花片。几回愁映眉山远。总被东风惊散。",
            "comment": ""
        },
        {
            "title": "宿游伯均裕斋夜无蚊蚋熟寐达旦",
            "content": "处处如雷针在舌，咂肤成群难扑灭。主人作官重膏血，未劳挥拂蚊自绝。荆棘不产茅山帝，天台有菌皆可尝。期君守此化民术，异类尽令回善良。",
            "comment": ""
        },
        {
            "title": "以油烟赠许尉因赋长篇",
            "content": "我有坚玉黝而泽，尝从十八公处得。兰胶麝篆积甚劳，佛账书灯扫何益。江南务官骨已朽，潘仙久矣寻李白。谁欤获此古胶法，持赠茅斋轻尺璧。我非其人弗忍磨，缄藏夜光侵几格。换鹅右军肯轻示，五日京兆无人识。临池学书水为黑，不救晋家清谈厄。风流解物远山长，才轻未免遭刻责。神仙中人许玉斧，手持补天笔五色。效官一尉聊复尔，礨磈胸襟尽珠瓅。张颠落笔谩如云，曹植波澜翻逼窄。逢时腾踔不作难，定冠蓬山文字职。是物胡为送乞君，要与铦锋势相敌。诛奸发潜盖余事，吾道岂容邪学塞。",
            "comment": ""
        },
        {
            "title": "遣兴",
            "content": "天净鸟飞远，路幽花自香。春风吹草木，野水满池塘。事去青山在，人閒白日长。兴来搔白发，微意久难忘。",
            "comment": ""
        },
        {
            "title": "复次韵二首",
            "content": "首出万物表，翠芳谁与角。正色淡无邪，天香清不薄。旧时对花饮，宁恨霜月落。老作花下僧，瀹茗当杯酌。",
            "comment": ""
        },
        {
            "title": "朝中措",
            "content": "展屏山色翠连空。潇洒冠闽中。背郭元无尘事，披襟时有清风。君侯雅致，临流句丽，爱月情锺。乐府直追欧老，堂名新自陶翁。",
            "comment": ""
        },
        {
            "title": "秋旱",
            "content": "天公作意雨垂垂，风伯颠狂散万丝。执法若能诛首恶，更将京观筑鲸鲵。",
            "comment": ""
        },
        {
            "title": "禅友",
            "content": "寄语同参人，切忌随他转。若向句中寻，相逢不识面。",
            "comment": ""
        },
        {
            "title": "云庄耕者",
            "content": "莘野乐尧舜，谷口岂其乡。自是不可掩，区区非近名。",
            "comment": ""
        },
        {
            "title": "有感",
            "content": "入务市朝念，在家云水僧。善薰妻法喜，敬远态摩登。心里且寻静，热中须放生。时时发深省，结来莫教增。",
            "comment": ""
        },
        {
            "title": "次芜徽明诸公韵三首",
            "content": "黄云看即变成秋，春事余寒得少留。此去浣花犹远在，谁人能为作遨头。",
            "comment": ""
        },
        {
            "title": "某伏蒙丈人佥判出示尝与侍郎郑公浅沙泉唱酬",
            "content": "在昔绍圣初，郡英萃朝绅。道乡鼓谏舌，劲气排天阍。雷霆固难犯，鵷鹭皆丧神。独一黄右辖，从容为奏陈。主圣臣则直，攀槛古所闻。龙颜为稍霁，投荒贷斧斤。公亦坐此去，剖符漫朱轮。斯人下世久，蔼然播清芬。袁盎当汉代，引却慎夫人。用舍虽异致，万世嫡庶分。向使李勣辈，将顺恨无门。但谓此家事，一言陷其君。陆贽得罪唐，不测几陨身。阳需以死争，久之理颇伸。不如汉汲黯，同朝有公孙。约议寻即背，巧辞间其臣。於惟我圣宋，涵养士气振。世代有忠鲠，汉唐何足云。且如唐子方，指摘椒房亲。继论灯笼锦，将贬岭外春。君谟立殿坳，开救蒙宽恩。宛陵风雅手，长编纪咏存。嗟嗟此邹黄，袁阳略同群。近则唐与蔡，辈出有弟昆。赤心要无负，肯爱富贵吞。鄙哉贱丈夫，肉食苟朝昏。倾危不遑恤，是非谁与论。前史岂不载，开卷徒沾巾。伏读珠玉书，飘飘若凌云。遐追古作者，宁让圣俞文。顾我亦何人，濡毫来效颦。二贤迹益显，余波激后尘。",
            "comment": "【注释】【原题】：某伏蒙丈人佥判出示尝与侍郎郑公浅沙泉唱酬诗轴率尔次韵"
        },
        {
            "title": "自临州还题杉岭舖",
            "content": "自西徂东三百里，还闽入浙半月期。人生奔走遽如许，世路险夷当自知。造化密移真戏尔，富贵时来则为之。盱盱睢睢亦何益，磊磊落落真大奇。",
            "comment": ""
        },
        {
            "title": "题君山爱松轩",
            "content": "尝爱山间老乔松，栖烟宿雨盘虬龙。道人所爱偶相似，许我来此听松风。",
            "comment": ""
        },
        {
            "title": "和吴微明疏影横斜水清浅七咏韵",
            "content": "碧涧潺潺暮山紫，闭关危坐心如水。窗间微见一枝横，鼻观得香尤可喜。",
            "comment": ""
        },
        {
            "title": "题破石铺",
            "content": "往返数百里，上下几重山。仆仆利名客，不知行路难。",
            "comment": ""
        },
        {
            "title": "次黄象之韵",
            "content": "疏山元是读书山，相望麻姑旧醮坛。梵刹雄夸今日胜，隐居谁作故人看。閒随米运川涂迥，喜入林亭境界宽。我已经营谢公屐，竚君好去九迁官。",
            "comment": ""
        },
        {
            "title": "吉祥寺旧名永寿初李昪为徐温养子徐知训不能",
            "content": "招提一径入垂杨，翠竹千竿粉箨香。正要银丝好看客，不须雪乳苦搜肠。兴亡徐李一弹指，文字晃黄两擅场。八十老僧无个事，犹将经卷佞空王。",
            "comment": "【注释】【原题】：吉祥寺旧名永寿初李昪为徐温养子徐知训不能容置酒欲杀之行酒吏刁彦能以手爪昪悟而逃伏此寺山谷作记无咎书"
        },
        {
            "title": "代人挽妻父号道者",
            "content": "里闬推高足善良，不才何幸玷东床。修容方喜超宾馆，奠雁翻成举酹觞。晚铎飘声空有恨，酸风吹泪不成行。诸郎头角多余庆，褒赠行看为显扬。",
            "comment": ""
        },
        {
            "title": "多病",
            "content": "守静偏多病，争先素不能。材非经世具，分合出家僧。利路防深穽，穷居任曲肱。息交休扰扰，藏拙要儚儚。",
            "comment": ""
        },
        {
            "title": "送仲秉赴廷试五首",
            "content": "雾豹文章异，渊鲸爪角雄。荒陂寒泣露，空谷暮号风。突起能无意，平沉未分穷。不知貂冕地，冷砚破窗中。",
            "comment": ""
        },
        {
            "title": "送仲秉赴廷试五首",
            "content": "一元谁破碎，河洛漏微分。星斗昭乾纬，葩华粲地文。班扬浑细事，伊傅有殊勋。补履非神剑，相期敬所闻。",
            "comment": ""
        },
        {
            "title": "读太白集",
            "content": "吾宗老太白，俊逸自幼年。学成喜任侠，长剑辞三川。无心驯鸟雀，急义散金钱。曳裾半天下，所至惊四筵。竺阵扫强敌，诗情快涌泉。一朝见贺监。荐鹗君王前。金马得供奉，酒徒同醉眠。从驾方连召，扶头得十篇。奴视高力士，风期鲁仲连。青蝇工点玉，锦袍棹回船。自谓天地臣，浪称平地仙。志大虽难揜，身危幸保全。江陵欲难作，彭泽见几先。仍喜宫祠句，浑如讽谏篇。至今读青史，终始无间然。",
            "comment": ""
        },
        {
            "title": "调笑令",
            "content": "眼尾。寄深意。一点兰膏红破蕊。钿窝浅浅双痕媚。背面银床斜倚。烛花先报今宵喜。管定知人心里。",
            "comment": ""
        },
        {
            "title": "复闻杜鹃",
            "content": "忆到旴江闻子规，五更自在劝人归。而今俄起莼鲈念，不为山禽说是非。",
            "comment": ""
        },
        {
            "title": "温泉",
            "content": "怀哉经始心，与世共游赏。为语往来人，莫起骊山想。",
            "comment": ""
        },
        {
            "title": "铁笛亭",
            "content": "孤吹人已远，横笛处犹在。清史欣有托，奔云放天籁。",
            "comment": ""
        },
        {
            "title": "次涪陵游北岩寺伊川谪居尝传易於此有钩深堂",
            "content": "隔江定佳处，放艇得幽寻。直上云根径，尽行霜叶林。昔人非避世，此地可钩深。何物能熏染，幽禽亦好音。",
            "comment": "【注释】【原题】：次涪陵游北岩寺伊川谪居尝传易於此有钩深堂鲁直名且书之故寺有四贤像伊川鲁直康节尹和靖"
        },
        {
            "title": "送陈尉别二首",
            "content": "试吏谁云百寮底，长材元是万夫雄。锥刀垄断焉能较，泾渭区分独至公。顾我每惭天下拙，辱君见许古人风。明年还忆蓬蒿径，身在瀛洲雨露中。",
            "comment": ""
        },
        {
            "title": "已亥出南康宫伯称以诗赠行次韵三首",
            "content": "丹枫摄摄挂晨霜，笑指匡庐路许长。且喜眼中无逐臭，自然心地发清香。",
            "comment": ""
        },
        {
            "title": "家有含笑花开因成三首",
            "content": "山花弄春妍，紫雾巧映带。凝羞香乍吐，颦蹙有余态。芍药畏阳艳，愁红争敛黛。幽姿小嫣然，已复倾下蔡。",
            "comment": ""
        },
        {
            "title": "满庭芳",
            "content": "光拂星榆，轮高金掌，暮烟飘尽澄空。素娥幽恨，霜艳洗铅红。醉把摩云妙手，教纤翳、不点青铜。知多少，天高露冷，争占九秋风。歌钟。邀胜侣，园攀琼树，帘卷珠宫。算庾楼吟赏，今古应同。多谢秦娥绝唱，声声为、飘入云中。留仙住，莫教清影，容易转梧桐。",
            "comment": ""
        },
        {
            "title": "已亥出南康宫伯称以诗赠行次韵三首",
            "content": "谁怜甲子混泥涂，老钝何能展壮图。方恨此行垂橐去，辱君赠句当骈珠。",
            "comment": ""
        },
        {
            "title": "题宋德器致爽轩",
            "content": "将军啸咤风雷生，一诺之宠千金轻。仰头看山默不应，此段王郎真绝人。人言爽气定何物，面目俨然君不识。非氛非祲非烟云，可以意了难口说。子猷拄笏人笑痴，先生作斋人愈疑。但知谈河不救渴，岂信秀色能充饥。千峰横青朝过雨，折简招归入诗句。傥有俗客来叩门，为道我眠卿且去。",
            "comment": ""
        },
        {
            "title": "跋晦翁游大隐屏诗",
            "content": "晦公词翰妙天下，可见元无一点尘。为问争珠谁得者，须还真心趯倒净瓶人。",
            "comment": ""
        },
        {
            "title": "题君山观招真阁六首",
            "content": "观宇藏山崦，昔居火宅僧。因缘有时节，羽服奉香灯。",
            "comment": ""
        },
        {
            "title": "送双峰圣僧遗像还山",
            "content": "枯林形模酷肖之，只应铎落自秦时。定光炉韛收亲子，圆宽门风出自枝。韬晦无因观大用，感通犹得见全提。要知取次为霖去，便是元初利物机。",
            "comment": ""
        },
        {
            "title": "寓斋",
            "content": "萍梗天地间，初不异万物。可能发深省，惟有一事实。",
            "comment": ""
        },
        {
            "title": "和邑宰张元若酹月亭诗四首",
            "content": "古人有大志，闻鸡非恶声。信知酹月意，与此同条生。",
            "comment": ""
        },
        {
            "title": "喜入杉岭",
            "content": "行尽山岭头，欢喜入乡关。忆昨冒雨去，寒涩亦多端。处登粮纲船，出入狗窦宽。水涨泊无岸，水落浅凑滩。直待负水顺，摇舻离江湾。虺蜴微细物，托龙逞神奸。篙工精祷罢，顷刻过千山。脱或涉不契，风波生坐间。窜身輙拘滞，伍咐仍比顽。疑虑狐小润滑，进退羊独藩。仅得黄义叟，可与话岁寒。论文消永日，长歌当夜阑。传闻白水发，川途阻瀰漫。余益动归心，掉首辞弯跧。怅怀陶靖节，不肯效一官。况为太仓鼠，蚕食殊未安。肩舆走泥涂，仆夫愁险艰。附舟计已左，且复行路难。见向恨不早，兴尽而知还。明朝得善达，那假生羽翰。稚子争候门，细君卷帘看。真乐未渠央，茅檐共团圞。尚论数千岁，窥管才一斑。稍定理残编，补缀令可观。尚友天下士，博约加雕鑽。游谈若无味，素手空厚颜。度事通神明，至理吾岂悭。设有无父国，而后不可干。",
            "comment": ""
        },
        {
            "title": "耸玉亭",
            "content": "昔我隐居东，有圃废不入。平生爱竹心，要与共晨夕。种之三二年，小笋生{楫木换角}{楫木换角}。历岁既云久，盘根日以辟。环植数丰挺，大者欲盈尺。直节势昂霄，莹润如玉立。迩来苦炎蒸，小亭漫营葺。东山旧蒲葵，从此可挥掷。为顾清阴多，更期广封殖。本固待时来，春风易为力。",
            "comment": ""
        },
        {
            "title": "抱膝庵",
            "content": "青山不世情，终日独我顾。修竹岁寒姿，不受纤尘污。开窗寄数椽，良以二者故。出门欲求益，擿埴未识路。屠酤难与语，余子安足数。岂无王侯家，摇尾觊一遇。自分疏懒性，初非俳优具。由来势利交，朝且不保暮。何如翳环堵，静对古人语。从渠不我与，聊复吟梁甫。",
            "comment": ""
        },
        {
            "title": "怀黄令裕二首",
            "content": "小斋开卷罢，尚友忆黄君。语孟能精熟，图书正讨论。梅黄风送雨，江涨野连云。何日相寻去，书灯共一尊。",
            "comment": ""
        },
        {
            "title": "感兴",
            "content": "感兴聚灭元同水上沤，痴人贪着不知休。生便当路栽荆棘，死代群雏作马牛。上陇计全谋蜀道，长城功半废少丘。古来大手犹如此，只合将心向内求。",
            "comment": ""
        },
        {
            "title": "自题安乐行",
            "content": "老於世事尽忘机，古庙寒灰阅四时。禀赋旧为天地贵，遮阑那许鬼神窥。无弦绿绮陶彭泽，露地白牛僧大沩。只此瞿昙安乐行，从何处觅是和非。",
            "comment": ""
        },
        {
            "title": "追换刘平父二首",
            "content": "奕世旗常记姓名，屏山道学蔼余馨。流风与世为标的，好义於君见典型。琴韵祗求追古意，吟怀偏喜帝林扃。相逢恨晚情犹厚，怅望音容隔杳冥。",
            "comment": ""
        },
        {
            "title": "乙巳四月比屋多疹痘虐痢间作五月尽犹未已病",
            "content": "去年秋冬交，白昼雷虺虺。隆冬忽暝燠，青红开百卉。雨泽不时下，快雪倾复霁。井泉傍射鲋，涧水通一遂。春风二月前，行人汗流背。倏来夏初中，遽变素商气。稻谷已三布，进过未鍼水。复衣日犹寒，重衾夜增被。燮理失其节，老弱生疵疠。疹痘无间然，否则得痎痢。十室闻九病，颜色非人类。明晨温风届，风候尚云尔。只愁淫雨歇，炎威火争炽。烁石更流金，暴烈摧万汇。皇天本至仁，长怀好生意。恢网疏不漏，盖高卑听视。夫谁执其柄，悖谬仍倒置。感召厥有由，下民亦何罪。我欲借扶摇，剖心叩玉陛。九关群虎守，未许凡骨诣。愿天回光鉴，肃正天之纪。甲庚先后三，寒暑无骤至。春荣不妄施，秋敛仍合义。四序蔑侵陵，功成顺常理。三垣拱帝座，百辟森列位。星辰各授职，钧播岂私遗。巽风司号令，罔或轻行止。雷霆秉鈇鉞，歼殛必奸宄。膏润到焦枯，阳和不择地。幅员几万里，一一防壅蔽。日月黄道明，泰阶平如砥。丰穰被率土，寿域包遐迩。闾阎礼逊兴，鼠偷自不起。吾皇免焦劳，邻敌望风靡。圣世作幸民，请从今日始。",
            "comment": "【注释】【原题】：乙巳四月比屋多疹痘虐痢间作五月尽犹未已病者延绵在寝治疗不获其法往往失生理殊可悯痛乃作民病书事一首以纪之"
        },
        {
            "title": "题少室故居",
            "content": "拾遗旧隐居，一亩长蓬蒿。在昔考槃初，择胜得无劳，羊肠罕人迹，丘壑方自豪。凤凰景星睹，奔走纷儿曹。屈伸固相感，舒卷随所遭。莫言从此去，索价遽能高。",
            "comment": ""
        },
        {
            "title": "送郭之赴廷试",
            "content": "半生铁砚不偿劳，揽镜惊心已二毛。缚虎正须还老手，插貂未肯付儿曹。九天日月披晨翳，三峡鱼龙息夜涛。闻说西湖冠天下，水光山色动挥毫。",
            "comment": ""
        },
        {
            "title": "怀乌山柏许僧宗文",
            "content": "清风明月休论景，翠竹黄花不离禅。好个赵州关捩子，陶潜欲辩已忘言。",
            "comment": ""
        },
        {
            "title": "上黄端明寿诗以竚期三入后一品见玄孙为韵",
            "content": "仗节朔庭回，建议光明入。尽得强敌情，何人敢轻袭。",
            "comment": ""
        },
        {
            "title": "绝尘轩",
            "content": "昔年陪仲父，杖屨集幽轩。门占蹄轮道，交无市井言。池边对棋酒，胸次有丘园。蝉蜕寒云断，径荒春草蕃。增新窗户改，尚喜典刑存。结客登临去，茶瓜勿惮烦。",
            "comment": ""
        },
        {
            "title": "题长滩铺",
            "content": "一丘一壑吾臭味，真是真非孰有无。月笛烟蓑秋正好，急须归钓渚溪鱼。",
            "comment": ""
        },
        {
            "title": "自警三首",
            "content": "爱之能勿劳，忠焉能勿诲。彼有不受者，善意翻成累。",
            "comment": ""
        },
        {
            "title": "贺吴守被召",
            "content": "吴公骨秀如天人，胸襟落落旨经纶。少年固已富家学，筮仕聊称梅子真。挽弓骣马特余事，智勇未减飞将军。向者长汀初拥节，寇攘聚集惊乡付。谁知抚定有长策，不戮一夫令自新。稚耋讙呼弛兵七，至今妥巾无叛民。移帅赣川尤镇静，宿奸褫魄胥崩奔。往年群盗号渊薮，一旦荒垄安锄耘。钱流地上非横索，铃斋坐啸生阳春。践更盘错威望著，素秉公谦政有神。贪吏望风争解去，冤民在处皆获伸。还家坐席曾示暖，迅召连崔已在门。或人未免巧求誉，我公特立天下闻。厥今器识兼文武，倒反映谁欤当此举。江淮百万屯边兵，转输馈饷倾吴楚。中原荆棘今几年，师老不试漫貔虎。陛下翻然采舆论，天意可见公宜处。裴度指日平蔡州，充国先零岂难取。唾手燕云会有时，伫看大将建旗鼓。勒功异域鄙班超，归佐熙朝作申甫。",
            "comment": ""
        },
        {
            "title": "天章阁成应制次韵",
            "content": "宝构云屯珍木才，璇题金榜倚天开。高连色界非非境，光动星躔两两台。上帝图书开玉府，从臣冠佩继麟台。诏音亦许赓宸唱，荣胜邹枚后乘陪。",
            "comment": ""
        },
        {
            "title": "晚步",
            "content": "薄晚憩高林，好风吹我襟。斜红翻鹭翅，空碧湛波心。云坞牛羊下，烟汀竹篠深。一声渔笛罢，袅袅送余音。",
            "comment": ""
        },
        {
            "title": "癸丑七月十九日以老病分任诸子以家务因为诗",
            "content": "子舍分劳非获已，息肩养疾乐閒居。家传道义频加意，俗爱便宜莫计渠。要是人人躬孝悌，更令世世饱诗书。从今光大成吾志，可免时称贱丈夫。",
            "comment": "【注释】【原题】：癸丑七月十九日以老病分任诸子以家务因为诗以示戒"
        },
        {
            "title": "古意",
            "content": "鸱鸮嘲凤凰，飞鸣竞啾啾。凤兮问彼鸮，见憎何因由。我居在丹穴，下瑞暂来游。梧桐与竹实，食息无外求。尔来挟妖怪，隐身向阴幽。所至兴祸事，觜爪藏戈矛。昼伏作鼠态，白日照可羞。臭腐适其愿，恶类自与俦。志尚素不同，何残风马牛。嗟予月旦评，岂论汝劣优。汝道自取薄，安得妄怨尤。自古盗憎主，何异鸱辈流。有如夫子圣，武叔非宿仇。臧仓沮孟氏，岂为鲁君谋。但当砺风节，汝自曲如钩。",
            "comment": ""
        },
        {
            "title": "水调歌头",
            "content": "山雨喜开霁，爽气涤烦襟。晚秋丹叶飘坠，篱菊散黄金。徙倚关河凝望，回首光阴轻驶，倏忽二毛侵。须信人间世，莫放酒杯深。一星子，名与利，漫浮沈。塞翁祸福无定，此理古犹今。妙处只应亲到，外物从渠舒卷，出处我无心。袖手无新语，洗耳听清音。",
            "comment": ""
        },
        {
            "title": "伏承伯丈人待制侍郎九重涣号三聘鼎来促装戒",
            "content": "梅花映雪送征鞍，要伴先生耐岁寒。收拾收归调鼎用，春来枝上已含酸。",
            "comment": "【注释】【原题】：伏承伯丈人待制侍郎九重涣号三聘鼎来促装戒道即膺爰立谨吟成送行诗五绝句缮写拜呈"
        },
        {
            "title": "投赠钱侍郎端礼三篇",
            "content": "人间富贵岂须论，三百年来积庆门。名纪太常高大父，气钟仁祖外曾孙。心存忠孝源流远，义薄云天色笑温。屈指前时功德辈，悠悠谁似典型存。",
            "comment": ""
        },
        {
            "title": "见诸公古风有感而和",
            "content": "吾慕严子陵，躬耕寄事外。弗听有道举，安得从郭泰。耻因粟五斗，陶令腰束带。三贤甘寂寞，举世惜机会。是心本通明，忍把客尘盖。洗耳颍阳水，要使闻清籁。纷纷难与言，简篇犹可赖。",
            "comment": ""
        },
        {
            "title": "胡程寺二首",
            "content": "上天一何惨，盛夏忽霜飞。竟夺慈母去，焉用此身为。空余白云念，无复彩戏时。一恨一洒血，何以报春晖。",
            "comment": ""
        },
        {
            "title": "归自南康寄怀朱使君",
            "content": "过尽重湖复过山，阴凝忽变雪花团。路迷曲折易成远，风助横斜巧送寒。忆昨片帆离渡口，特烦千骑驻江干。如今想在芙蓉观，独据胡床烂漫看。",
            "comment": ""
        },
        {
            "title": "送仲秉赴廷试五首",
            "content": "欲献琅玕腹，君诗有宿盟。云天宸极邃，日月衮衣明。太守荐何武，诸公倾贾生。三山移步到，寄语问玄卿。",
            "comment": ""
        },
        {
            "title": "题焦山寺",
            "content": "水轮依风负坤舆，百川东充同灌输。掀巾之陂莽吞受，沃焦之册初不濡。云根终古插江湖，狂澜滔天随卷舒。空神回飚避突兀，海门排霄岌相扶。僧居蠔山迷向背，佛宇蜃气成吹嘘。昔游玄冬崖壑枯，洪涛溅雨名优裳裾。风来驾潮愁海若，溟涨跋浪翻鲸鱼。羽渊咸池相荡潏，月阿日窟漂方隅。此身浮沤一缘聚，四大湿相瀰空虚。鍼锋悬持妙善住，蚊睫坐睨焦螟居。山中老禅眼於菟，香饭遣化分雕胡。重渊重涎舞蛟首，方丈冥寝凝薰炉。夜寒黑月照浊水，乞取坏衲摩居珠。",
            "comment": ""
        },
        {
            "title": "酬令裕见寄之什",
            "content": "伯才不鼓琴，良为知音撤。渊明琴无弦，荆扉昼常闭。吾道传沧洲，初不待识别。叔孙志谐俗，礼乐用绵蕝。子陵持正论，阿庚腰领绝。宁可负凿方，枉尺未应屑。郊居本寂寞，况乃生计拙。食指日益敏，资用时告竭。客至坐无毡，窃与郑公埒。天随拾杞菊，焉能餍餔餟。平生所厚人，过门或电制，尝闻贵易交，一命已变节。包苴既无鱼，裋褐倦造谒。阔远故人书，谁复访衰苶。有焰手可炙，其如火不热。闻酸蚋必聚，其如醯不冽。向来出肺肝，生死语虚设。醇风恣浇漓，仁义从荡灭。江湖足相忘，何苦怨离别。黄君忘年友，岁寒我辈列。抗志忌诡随，讲究亦可悦。高堂甘旨奉，敢以贫故阙。姑从敩学半，俯首栖林樾。近枉寄赠篇，用意尤清切。似闻於易道，琅诵口不辍。顾惭泽畔癯，韦编老披阅。未达言外意，搔首漫卼臲。三圣日星垂，墙仞靡容瞥。动静本自然，发明赖前哲。屈伸相感触，至理甚昭晰。泰反复于隍，而顺出自穴。机缄默循环，勿用腾口说。寒泉终可食，但贵井常渫。正乏双南金，报称愧灭裂。见许惠然来，谅不出良月。莫学王子猷，兴尽江天雪。",
            "comment": ""
        },
        {
            "title": "调笑令",
            "content": "含怨。两颦浅。羽髻云鬟低玉燕。绿沈香底金鹅扇。隐隐花枝轻颤。当筵不放红云转。正是玉壶春满。",
            "comment": ""
        },
        {
            "title": "伏承伯丈人待制侍郎九重涣号三聘鼎来促装戒",
            "content": "汉庭得谢久县车，松竹萧疏护葺庐。争奈苍生待霖雨，未容安石爱幽居。",
            "comment": "【注释】【原题】：伏承伯丈人待制侍郎九重涣号三聘鼎来促装戒道即膺爰立谨吟成送行诗五绝句缮写拜呈"
        },
        {
            "title": "送黄元董赴廷试",
            "content": "江夏无双最擅名，君家群从总能文。丹枝只为一门种，黄卷仍收再世勋。天上鸳鸿方接武，眼前驽蹇漫成群。蜀军自昔锋尤选，一战凭君静楚氛。",
            "comment": ""
        },
        {
            "title": "寄题张道士招真阁",
            "content": "君成道，去何许，寂寂空山号行府。自从汉末人相值，因循今莫睹。凄凉古庙落嵓隈，水绕閒庭萦嫩苔。敕令立观奉香火，屈指古十年中来。道士张君见奇古，精力强明奈寒暑。从前观心力勤苦，经画一新旧堂庑。尝闻仙者好楼居，杰阁晕飞接云衢。往来世外隐君子，万一鹤驭停须臾。我劝张君更磨练，莫遣光阴随物转。一朝平步玉皇前，何虑群仙不相面。多少纷纷尘世人，梦中说梦元非真。妙处工夫如会了，千百世界现全身。",
            "comment": ""
        },
        {
            "title": "绝尘轩",
            "content": "生平雅不乐城市，背郭开轩喜再来。烟淡山屏青未了，晴曛荷盖翠相挨。倚风柔弱休栽柳，照水横斜乘种梅。乘兴只应清坐好，此怀难向俗人开。",
            "comment": ""
        },
        {
            "title": "和吴微明疏影横斜水清浅七咏韵",
            "content": "避俗渊明心会景，只咏孤松秀冬岭。争识槎牙竹外枝，月上空阶间金影。",
            "comment": ""
        },
        {
            "title": "伏承伯丈人待制侍郎九重涣号三聘鼎来促装戒",
            "content": "嘉谟岂但国著龟，旧学端为帝者师。圣世欲收仁义效，行看平步凤凰池。",
            "comment": "【注释】【原题】：伏承伯丈人待制侍郎九重涣号三聘鼎来促装戒道即膺爰立谨吟成送行诗五绝句缮写拜呈"
        },
        {
            "title": "次芜徽明诸公韵三首",
            "content": "镜中已失旧时容，懒问春来白与红。君为花愁成独醉，余醅何惜命邻翁。",
            "comment": ""
        },
        {
            "title": "简龚令望",
            "content": "乘兴来寻老树村，接谈才只叙寒温。翻然掉臂凌风去，何似王猷不及门。",
            "comment": ""
        },
        {
            "title": "南康道上",
            "content": "穿山深径如行巷，拱道乔枝欲化龙。开辟从来年代远，不知过尽几人踪。",
            "comment": ""
        },
        {
            "title": "井泉",
            "content": "山溜碧泓澄，清甘归色味。傥逢张又新，应不落第二。",
            "comment": ""
        },
        {
            "title": "送千二十侄五首",
            "content": "却喜君知取友端，诗情游戏志睎颜。更烦为说开三迳，安得斯人数往还。",
            "comment": ""
        },
        {
            "title": "游希夷观",
            "content": "枫老丹成叶，芦轻雪作花。晚风何处备，疏柳欲栖鸦。绝壁生虚霭，晴天点片霞。莫教残酒醒，客里易思家。",
            "comment": ""
        },
        {
            "title": "鹧鸪天 寄情",
            "content": "脸上残霞酒半消。晚妆匀罢却无聊。金泥帐小教谁共，银字笙寒懒更调。人悄悄，漏迢迢。琐窗虚度可怜宵。一从恨满丁香结，几度春深豆蔻梢。",
            "comment": " | 【注释】此词认妍丽之笔写丝幽闺春夜的情思，明艳妩媚，尤觉动人，颇有晏几道的风姿。起二句，写入夜后的情景。醉意初消，闺中人脸上的晕红渐褪；她晚妆匀罢 ，感到百无聊赖了。“脸上”句，犹小晏《木兰花》词“脸边霞散酒初醒”意。“霞”，指脸颊因酒力而透出了红晕 。由于“无聊”，才要喝酒 ，而醉后初醒、更觉无聊。纵使重理残妆，又有何意绪？于此轻点一笔。“金泥”二句，补足“无聊”之意。“金泥帐”，用金粉涂饰的床帐；“银字笙”，笙上以银字标明音色的高低，故称。白居易《南园试小乐》诗：“高调管色吹银字，慢拽歌词唱《渭城》。”“金泥”句，写闺人独处寂寞无侣之恨。一“小”字，入木三分。帐小而无人与共 ，自怨自艾 ，实为下片“琐窗”句作铺垫。“ 笙寒”，笙为簧管类乐器，簧片须烘暖后发音方能圆正。簧片既冷，又懒得去烤热它，重新吹秦，盖因赏音之人不在也。两句极写女子索居寥落的情态。过片两句 ，运笔入虚。全仿小晏《鹧鸪天》“春悄悄，夜迢迢”句式。黑夜，总是那么漫长，静听着迢迢漏声，孤独的人闭置在琐窗之内，无人相伴，又辜负了一个美好的春宵 ！“琐窗”句，用唐诗“徘徊花上月 ，虚度可怜宵”（见《太平广记》），概括为全词主旨所在。下片三句，顺笔写来，豪不着力。末二句忽作转折 ，点出题面“寄情”之意。“一从恨满丁香结，几度春深豆蔻梢”，情酣意满，余韵不尽。“丁香结”，指丁香缄结未开的花蕾。李商隐《代赠二首》之一 ：“芭蕉不展丁香结，同向春风各自愁 。”以丁香之“结”，喻心情郁结不开，愁恨满腹。“豆蔻梢”，语本杜牧《赠别二首》之一 ：“豆蔻梢头二月初 。”豆蔻生于岭南，其苗如芦，其叶如姜，花作穗，嫩叶卷之而生，微带红色，叶展花开。南人摘其含苞待放者，美称为“ 含胎花”。杜牧诗中用以比喻“娉娉袅袅”的美女。本词中亦以“丁香”、“豆蔻”设喻。上句谓女子自与情人别后 ，终日牵摆 ，以至相思成灾，无法解脱。下句谓一别数年，虚度了多少个春宵，也辜负了多少美好的年华，比“琐窗”句更深一层，对别后之“ 恨”作了整体性的描述。“丁香结”与“豆蔻梢”，均唐人诗语 ，词人信手拈来 ，合用在一起，浑如己出，十分精妙，留给读者完整、鲜明生动的形象。末句意境尤美，含蕴无尽。"
        },
        {
            "title": "答官仲儒",
            "content": "风俗去古远，人伪日败常。故知取士法，时焉立纪纲。设科发自汉，糊名始於唐。前辈务实学，倡道赖欧阳。当世所得盛，登用多俊良。倒指几百年，讲求屡更张。迩来取进士，轻快好文章。唾手鑱雁塔，转身簉鸳行。莫论稽古力，所贵时学长。自顾本迂拙，下语愁肺肠。虽云事场屋，浪逐槐花忙。竟如卞和璧，三献足已伤。既然违好尚，敢不知括囊。酿渚溪之泉，可以供酒浆。拾东园之果，可以资餱粮。耦语古圣贤，曝背傲羲黄。义命要不愧，胡为乎皇皇。故人弗予弃，妙句深激昂。清逸庾谢迫，风骚屈宋旁。报言乏琼琚，微吟频寒螀。",
            "comment": ""
        },
        {
            "title": "伏承伯丈人待制侍郎九重涣号三聘鼎来促装戒",
            "content": "膴膴周原二百州，欲图恢复岂难求。既烦元老为时出，但愿宣王益内修。",
            "comment": "【注释】【原题】：伏承伯丈人待制侍郎九重涣号三聘鼎来促装戒道即膺爰立谨吟成送行诗五绝句缮写拜呈"
        },
        {
            "title": "文友",
            "content": "摛辞气为主，盛气理或差。大音等韶护，小巧同春葩。",
            "comment": ""
        },
        {
            "title": "上黄端明寿诗以竚期三入后一品见玄孙为韵",
            "content": "献替先其大，从容接每三。但知言謇謇，肯顾府潭潭。",
            "comment": ""
        },
        {
            "title": "上黄端明寿诗以竚期三入后一品见玄孙为韵",
            "content": "阻陪称寿席，想见醉芳樽。嘉庆宜图画，簪绅遍子孙。",
            "comment": ""
        },
        {
            "title": "投赠钱侍郎端礼三篇",
            "content": "仙风道骨本飘飘，万卷诗书乐一瓢。落笔云烟盘绵绣，满腔星斗绝尘嚣。悬知可使邦风美，岂但能令国计饶。四海徯公归致主，方今天子舜承尧。",
            "comment": ""
        },
        {
            "title": "泊雷公步涉豫章境江流淼漫烟村夹岸景色横出",
            "content": "我昔阅画图，酷暑江天景。是行不作难，巨舰寄萍梗。柁楼一放目，合付诗管领。烟雨山出没，浦溆林逾静。水行三四家，蓑蓬事畦町。闲牛负乌鹊，散牧无人境。淼淼万顷波，撇掠小渔艇。南风吹霁月，碧玉兼天净。清绝乃如许，独恨句非警。强作捧心颦，语出輙肯綮。共载多骚人，解颐埒匡鼎。模写入新诗，敢惮再三请。",
            "comment": "【注释】【原题】：泊雷公步涉豫章境江流淼漫烟村夹岸景色横出顾挹不暇舟中偶获古风一首"
        },
        {
            "title": "送陈尉别二首",
            "content": "奕世雄题雁塔名，于今父子自师生。词场鱼贯真无敌，庆事蝉联尽有声。雅兴莫追吴市隐，横飞端继紫微明。从来患盗惊邻里，且喜三年鼓不鸣。",
            "comment": ""
        },
        {
            "title": "过孝义亭作诗寄归代书",
            "content": "经夕离家行百里，山椒一上一回头。此来颇快疑阴相，寄语妻儿勿过忧。",
            "comment": ""
        },
        {
            "title": "承德功仙尉出示直翁感兴之作辄次其韵",
            "content": "蝇头蜗角使人愁，贪先务胜如争舟。隐心空逐市朝乐，着眼未省林泉幽。尘埃平时正汩没，出处与世相沉浮。由径反诮澹台子，拔葵仍笑公仪休。怀哉古道久寂寞，凤鸟不至三千秋。孰知名教真乐地，徒以得失为已忧。骑马四驰失其驭，放豚一去何当求。羡君渊源得所自，结交道义相追游。个中有路傥深造，直与古人为辈流。",
            "comment": ""
        },
        {
            "title": "上元漫兴",
            "content": "天上元宵放月明，张灯何苦浪经营。一毬积日方呈巧，千片轻绡仅凑成。里巷禽呼倾坐去。街衢蚁聚侧身行。谁人能向循良道，何不留心劝耦耕。",
            "comment": ""
        },
        {
            "title": "送千二十侄五首",
            "content": "纷纷世态利为言，此道谁人识正传。为已为人宜两尽，莫教渠笑舍其田。",
            "comment": ""
        },
        {
            "title": "温泉",
            "content": "阴阳分二气，钧播立万物。泉脉或寒温，初非择地出。",
            "comment": ""
        },
        {
            "title": "和吴微明疏影横斜水清浅七咏韵",
            "content": "胜赏须倾竹叶青，此花元自圣之清。翻思杜老尤躯玩，野水横吹当酒行。",
            "comment": ""
        },
        {
            "title": "题君山观招真阁六首",
            "content": "彩侍过丘林，星行忽一周。春晖今已矣，涕泪不能收。",
            "comment": ""
        },
        {
            "title": "和感怀韵",
            "content": "四时迭运春复冬，莫把穷愁蹙两峰。牢掣鼻绳休放却，镜中已失旧时容。",
            "comment": ""
        },
        {
            "title": "棋友",
            "content": "閒寻十九路，坐断千万心。运甓何为者，当知惜寸阴。",
            "comment": ""
        },
        {
            "title": "上黄端明寿诗以竚期三入后一品见玄孙为韵",
            "content": "温旨再褒荣，王人就咨諗。早晚诏公归，余波润群品。",
            "comment": ""
        },
        {
            "title": "温泉",
            "content": "太朴一已散，人伪日滋彰。持彼炎凉态，指目为温汤。",
            "comment": ""
        },
        {
            "title": "家有含笑花开因成三首",
            "content": "花开哂群芳，叶密相映带。根移下岩谷，本无尘俗态。紫萼斗含羞，翻嫌污香黛。我俗谱此花，法书今乏蔡。",
            "comment": ""
        },
        {
            "title": "寄赠天台石桥京行人",
            "content": "无心曾看石桥去，有耳曾听石桥水。俗尘未尽难重留，饭麻才竟归心起。自从一别五春风，梦绕桥庵古复东。雀噪亭前听茶鼓，蛇蟠砌外护瓜丛。更忆依人两乌鹊，朝朝飞下映真阁。树鹅土菌恣登盘，林麓素无虫兽恶。江湖迢递皆畏途，谁知世上有华胥。五百开士去虽久，犹余一老能清癯。几年肋背不着席，栋宇增新间金碧。风月忽寄盈尺书，约我重来共晨夕。恨不速驾鸺鹠皮，屈伸臂项款山扉。相逢定作解垢衣，水边石上同茹芝。",
            "comment": ""
        },
        {
            "title": "已亥出南康宫伯称以诗赠行次韵三首",
            "content": "君才端可用於时，努力行将彻主知。出处到头皆分定，相期於道不须离。",
            "comment": ""
        },
        {
            "title": "师正堂二首",
            "content": "物我虽殊理本同，算来身教易为功。表端岂但日间影，德盛应如草上风。作字心君生笔下，照人眸子验胸中。平生得力今牛出，尤见操存合至公。",
            "comment": ""
        },
        {
            "title": "题伯丈人黄待制归来堂",
            "content": "君子重进退，大节贵能全。厥志在冥鸿，耳非闻杜鹃。县车示优宠，挥金乐耆年。高风激贪懦，千载要齐肩。",
            "comment": ""
        },
        {
            "title": "送千二十侄五首",
            "content": "江头片片玉梅飞，岭路迢遥雪正迷。乘兴为谁骑马去，不辞迎冻散双蹄。",
            "comment": ""
        },
        {
            "title": "巢云",
            "content": "幽栖寄山隈，欣赏亦何有。时许巢白云，纷然入窗牖。",
            "comment": ""
        },
        {
            "title": "挽昭怀皇后诗二首",
            "content": "愍册哀荣绝，鲜原卜兆安。世家金穴旧，大坠玉衣寒。何意簪花柰，空遗刈畹兰。神游泰陵庙，永护月衣冠。",
            "comment": ""
        },
        {
            "title": "送黄仲甄赴廷试",
            "content": "我昔尝为东南行，烦君载酒送城阈。酒阑上马意恻怆，似叹飞沉异鳞翮。我言君岂哙等伍，霜蹄偶蹶未为失。整衔易辔便千里，宁比驽骀才寸尺。转头日月曾几何，君已声名满蟾窟。笑呼扁舟下吴会，去意猛作秋鹰制。君家艺德知何年，弟兄头角俱突兀。仙枝万丈不供折，人家生子叹豚犊。春归洲渚波面肥，江神为君好风日。君王正御紫宸朝，蜀士半居青琐闼。牵联即日九天上，判司卑尺等厮役。向来於我作鱼羡，吾今洗眼看鹏击。人生行止特未定，遇坎乘流听造物。唯有名节不可污，与君相期保黄发。",
            "comment": ""
        },
        {
            "title": "琴友",
            "content": "金玉声清圆，鸾凤势翔舞。重是古人风，勿效儿女语。",
            "comment": ""
        },
        {
            "title": "送仲秉赴廷试五首",
            "content": "乱石搜琮璧，修梧待凤凰。地灵真间阔，世眼但寻常。我友更谁子，平生唯此郎。连城不当价，容易莫商量。",
            "comment": ""
        },
        {
            "title": "天台石桥高茶供",
            "content": "闻说天台髻未髽，中年方遂此煎茶。不行四边十九盘岭，那见二千余盏花。架壑横空瘦龙脊，崩云裂石怒雷车。他时乞我三椽地，莫郊昙猷滴两洼。",
            "comment": ""
        },
        {
            "title": "代人上建守四首",
            "content": "怅怀往事我何知，作兴重来触绪非。无地可畦家十口，萧然相对欲谁归。",
            "comment": ""
        },
        {
            "title": "赠画师郭叔詹",
            "content": "蚤觉儒冠多误身，聊工传写养偏亲。丹青游戏臻能事，造休生成羡逼真。笔下岂皆行路辈，眼中谁是筑岩人。会当诏作云台像，画手惟君妙入神。",
            "comment": ""
        },
        {
            "title": "送杨道父赴廷试",
            "content": "每念先游尝慨叹，於君先世最周旋。神驹堕地真千里，老木蟠空已百年。此去汉庭应籍甚，向来蜀产久萧然。锦衣归日烘晴昼，应与莱衣巧斗鲜。",
            "comment": ""
        },
        {
            "title": "椿迳",
            "content": "栽培护灵根，夹道若车盖。坐待八千岁，俨立风雨外。",
            "comment": ""
        },
        {
            "title": "止宿寮",
            "content": "所重一言契，宁悬千里期。他年风雨夜，还意剧谈诗。",
            "comment": ""
        },
        {
            "title": "复次韵二首",
            "content": "元是第一花，何用争头角。桃李待春风，妖娆恣轻薄。幽人似归鸿，浩气胸磊落。感此岁寒枝，悠然成独酌。",
            "comment": ""
        },
        {
            "title": "醉落魄/一斛珠",
            "content": "休休莫莫。当年不负西湖约。一技初见横篱落。嚼蕊闻香，长是醉乡落魄。而今对酒空斟酌。老来多病情非昨。谁人伴我临东阁。冷淡吟怀，犹可追前作。",
            "comment": ""
        },
        {
            "title": "赠朱少南别二首",
            "content": "外貌休寻饾座梨，应知石里蕴环奇。从来善相书前史，为识英雄未遇时。",
            "comment": ""
        },
        {
            "title": "代人上建守四首",
            "content": "鄂渚才来便救焚，富沙拯溺济饥同。从容妙得调元手，好转洪钧拱帝宸。",
            "comment": ""
        },
        {
            "title": "自警三首",
            "content": "劈人排孟子，通国诮匡章。内省倘不疚，青蝇徒自忙。",
            "comment": ""
        },
        {
            "title": "莹心泉",
            "content": "修绠何妨汲，羸瓶不自任。从渠清彻底，伴我岁寒心。",
            "comment": ""
        },
        {
            "title": "老圃拙者",
            "content": "春蔬含绿滋，荒畦自锄芟。万事付一默，维摩许同参。",
            "comment": ""
        },
        {
            "title": "病中遣兴",
            "content": "多难从来气不舒，老而多病背挛如。足疡所赖非心害，目眚犹欣见旧书。白昼欲眠神思倦，青春閒度物情疏。生涯淡薄随时过，他是他非莫问渠。",
            "comment": ""
        },
        {
            "title": "题吴仲微常斋",
            "content": "达石情忘倦，移山志必通。朝朝勤甓运，井井策新功。",
            "comment": ""
        },
        {
            "title": "次韵令裕言诗",
            "content": "寓形宇宙有感发，无一不可供诗眸。风花浩荡百变态，草木荣悴皆穷搜。浑成功括造化窟，未辞斧凿孰为优。要当险易随地出，或平或激如水流。不才正自困讥骂，白璧为赠非所求。自怜不具正法眼，解颐安足论赓酬。",
            "comment": ""
        },
        {
            "title": "题吴微仲常斋",
            "content": "人心非无常，自为外物禁。喜怒烈火炽，宠辱铦锋森。从兹失本然，至理而浮沉。达人解其会，魔军讵能侵。盘石可转移，明月犹晴阴。卓然有所立，此道古与今。颜渊无终食，隈子不动心。充君名斋志，前修端可寻。",
            "comment": ""
        },
        {
            "title": "和吴微明疏影横斜水清浅七咏韵",
            "content": "斜入茅檐如有恨，高情每赖吟题遣。要知调鼎会有时，且占寒溪照清浅。",
            "comment": ""
        },
        {
            "title": "陪晦翁游玉涧",
            "content": "夜琴响空山，临流水方折。老仙何处来，欣赏共清绝。不知卢仝家，还有许风月。",
            "comment": ""
        },
        {
            "title": "代怀祖上舅氏",
            "content": "天上玉麒麟，横秋爽气新。书痴心笃好，彩戏日长春。直去攀丹桂，须为近紫宸。外家多庆事，接武有名人。",
            "comment": ""
        },
        {
            "title": "戒蝇",
            "content": "我夙造恶业，半生苦疮癤。蝇喙利如针，秉箑倦挥灭。彼蝇业更深，曾不慕香洁。乘间恣飞舞，嗜此秽脓血。我虽以慈受，汝愧宁可雪。狂念傥不悛，善计有一说。海上逐臭夫，正是汝俦埒。速往从这游，从容度岁月。贪痴志原足，人害永除绝。相汝下劣躯，不过藉炎热。徼倖岂可常，肃霜妨凛冽。",
            "comment": ""
        },
        {
            "title": "辨义丰老人师傅闻疑大乾事迹",
            "content": "义宁欲末隋鼎迁，解符西激心悠然。沉舟甘作夷齐鬼，不与宇文同戴天。",
            "comment": ""
        },
        {
            "title": "怀黄令裕二首",
            "content": "今时求此道，笃志孰如君。经训多成诵，疑难喜细论。利交甘若醴，世态薄於云。须秉岁寒节，深推孔孟尊。",
            "comment": ""
        },
        {
            "title": "上黄端明寿诗以竚期三入后一品见玄孙为韵",
            "content": "器识谁能及，功名自有期。一朝闻正论，亲切在彤墀。",
            "comment": ""
        },
        {
            "title": "登赋堂",
            "content": "紫云之山几千丈，势压岷峨欲争长。茫茫巨浸擘山开，万穴鱼龙寄深广。眼明遥见使君家，华堂夜魄栖檐牙。手钓峡流揖峰翠，裾佩缥缈凌云霞。仲宣登楼炫能赋，字字悲啼叹飘寓。他人有心予忖之，魏夺刘倾渠不顾。使君胸著万卷书，向来游戏从鱼符。拂衣归卧唤不出，但有忧国心郁纡。日落未落飞鸟灭，却立阑干思横发。一川樵牧歌太平，万古关河感亡国。丽词落纸焕黼裳，细研物变穷天藏。凭谁荐之九天上，我无羽翮不得将。公乎岂久榛棘下，狗监犹能援司马。子虚大人何足云，顾赋蒸民追大雅。",
            "comment": ""
        },
        {
            "title": "青玉案",
            "content": "参横月落闻街鼓。指杨柳、天边路。冷澹梨花啼玉箸。五云芝检，八花砖影，稳上鳌头去。吹箫台冷秦云暮。玉勒嘶风弄娇步。四雁峰前凭尺素。壁尘香减，绮窗风静，记得题诗处。",
            "comment": ""
        },
        {
            "title": "朝中措",
            "content": "堂成开宴日无空。景占四时中。画栋翬飞星汉，雕阑锁断花风。薰人和气，清谈四坐，雅量千锺。早晚催归天仗，往来还记溪翁。",
            "comment": ""
        },
        {
            "title": "沧海行",
            "content": "沧海有船不可流，痴人求仙死不悟。儿郎断乳能几时，忍令万里投蛟螭。儿牵母衣抱父泣，文书催行星火急。楼船一去更不归，至今思家朝夜啼。人生不禁别离苦，但得生存犹一处。君不见咸阳百万家，长城白骨埋泥沙。",
            "comment": ""
        },
        {
            "title": "吊霍光",
            "content": "官安胥饮贵仍骄，父子同诛韪孝昭。博陆时方专国柄，济阴早已被弓弨。老妻安得谋灵妪，劣女刚将冠内貂。白云副封奇祸作，后车倾覆更萧条。",
            "comment": ""
        },
        {
            "title": "伏承伯丈人待制侍郎九重涣号三聘鼎来促装戒",
            "content": "孟子正心邪说息，昌黎首唱六经明。可怜后学多趋末，重振斯文藉主盟。",
            "comment": "【注释】【原题】：伏承伯丈人待制侍郎九重涣号三聘鼎来促装戒道即膺爰立谨吟成送行诗五绝句缮写拜呈"
        },
        {
            "title": "复斋学者",
            "content": "孟氏求放心，羲易戒迷复。可叹声利场，纷纷竞驰逐。",
            "comment": ""
        },
        {
            "title": "赠朱少南别二首",
            "content": "朱君精到古人趣，踏遍东南称独步。只今应诏非乏材，预烦拈出横梁具。",
            "comment": ""
        },
        {
            "title": "题君山观招真阁六首",
            "content": "数峰碧巑屼，乌君成道山。仙游杳难问，空锁白云閒。",
            "comment": ""
        },
        {
            "title": "次芜徽明诸公韵三首",
            "content": "未许酴醾浪得香，殿春时出一枝芳。从他百卉随风舞，独立晴天试艳妆。",
            "comment": ""
        },
        {
            "title": "挽上官文季直二首",
            "content": "踪迹半天下，声名落士林。缙绅争汲引，岁月漫侵寻。后辈尊时尚，斯人竟陆沉。只言余庆在，子舍日骎骎。",
            "comment": ""
        },
        {
            "title": "澹轩",
            "content": "穷耽世味不期骄，安得羹墙暂见尧。未到闻韶饮三月，且求陋巷乐箪瓢。",
            "comment": ""
        },
        {
            "title": "送千二十侄五首",
            "content": "贤哉东道世崇儒，爱子尤专择楷模。责望要须精举业，未应道义略唐虞。",
            "comment": ""
        },
        {
            "title": "观善斋",
            "content": "群居有深益，相视无余事。此道存诸中，瞭然见眸子。",
            "comment": ""
        },
        {
            "title": "登徐孺子亭",
            "content": "昔贤久矣埋黄土，独有清风翳环堵。曾将一束奠生刍，今与游人闹歌舞。",
            "comment": ""
        },
        {
            "title": "登一鉴亭有怀亡弟老成下世",
            "content": "半年懒向此经行，上巳重来雨乍晴。三径就荒春草合，一亭依旧暮山横。怅怀丘壑空陈迹，极目园林不胜情。老境何堪风断雁，倚栏挥泪咽溪声。",
            "comment": ""
        },
        {
            "title": "象之晚坐有感次韵",
            "content": "丈夫不作宋玉悲，珍重陶潜菊一枝。寄傲北窗缘底事，只应真趣少人知。",
            "comment": ""
        },
        {
            "title": "和邑宰张元若酹月亭诗四首",
            "content": "太白邀月饮，只许老坡会。汗漫赤壁游，浩歌邈相对。",
            "comment": ""
        },
        {
            "title": "癸丑季春上洲颓岸出败冢冢中有砖云元嘉二十",
            "content": "八百年前窆，功曹身姓余。元嘉两行字，败甓八字书。富贵念犹在，子孙今已无。痴人不修省，视此意何如。",
            "comment": "【注释】【原题】：癸丑季春上洲颓岸出败冢冢中有砖云元嘉二十十年七月二十六日余功曹冢后世子孙长兴富贵宜赊因题数句"
        },
        {
            "title": "千四一侄见赠筇竹杖以诗谢之",
            "content": "常瞻南极画图中，寿相偏宜九节筇。珍重阿戎来寄我，惭无林下老仙风。",
            "comment": ""
        },
        {
            "title": "题游少张逸老轩",
            "content": "劳生著意在荣观，炊熟黄粱万虑宽。溢目琴书聊自乐，半窗风月不吾悭。从谁更觅安心法，回首几经行路难。料想已成同水镜，任他胸次九疑山。",
            "comment": ""
        },
        {
            "title": "予一病七十日心呈牢落作诗自解",
            "content": "抱病懒巾栉，自度作黄冠。披褐襟便短，拖鞋步稍安。忘机任俗薄，遮眼把书看。未必不为福，善乎能自宽。",
            "comment": ""
        },
        {
            "title": "送吴晦叔赴廷试",
            "content": "我昔游白鹤，山川气雄深。邂逅识吾子，戛然唳孤音。日日望飞鸣，洄洑乃至今。玉美出坚璞，木老生乔林。书生未足道，聊用慰苦心。始驾百斛船，挂帆发江浔。破浪当自兹，意象殊骎骎。天方拓王度，清问虚宸襟。调毫写胸臆，气力戈鋋森。荷衣缚异时，恐为寒蝉瘖。江城惜此别，风雪作昼阴。何以托远怀，酌酒拊剑镡。湖海气摇薄，激烈愁端侵。唯应白云梦，夜夜飞遥岑。",
            "comment": ""
        },
        {
            "title": "勉诸子",
            "content": "孔子昔当戹，良以桓{魑离换隹}故。韩信伏胯下，将坛起徒步。圣贤昔未遇，未免失常度。固知天地宽，出门多龃龉。贫贱势易陵，动息要衡虑。绨袍恋故人，进食哀漂母。小人不及夕，焉知鸿鹄举。桃花倚春风，零落随夜雨。流萤曳残光，未省羲和驭。君子并松柏，挺干傲寒暑。昭然揭日星，进与众瞻睹。群儿勤修读，文行师邃古。莫学小儿辈，啾啾燕雀语。颜渊犯不校，万世共尊许。孟子善养气，策功不下禹。潢潦无根源，勿用遽歆慕。吾言可书绅，审思宜在汝。",
            "comment": ""
        },
        {
            "title": "观荷",
            "content": "适当寒沼上，更在月明中。露重鲛珠湿，天高奁镜空。参差千盖绿，淡竚数枝红。华发秋风里，持杯属老翁。",
            "comment": ""
        },
        {
            "title": "云际岭",
            "content": "凌空石磴三千丈，匝地瑶林百万花。自有眼来方见此，直疑身山到仙家。",
            "comment": ""
        },
        {
            "title": "见菊",
            "content": "病夫省睡起凌晨，迟菊朦胧破萼新。雨细正应添润泽，烟轻尤觉长精神。近来霜重伤禾死，几见民忧洒涕频。却是东篱賸黄菊，不堪易粟当金银。",
            "comment": ""
        },
        {
            "title": "温泉",
            "content": "匡庐发源初，绝景乃如许。尤幸远市朝，不遭豪右取。",
            "comment": ""
        },
        {
            "title": "代人上建守四首",
            "content": "可怪乡风最不情，生儿不举世相仍。自从节省归新历，添得王民几万丁。",
            "comment": ""
        },
        {
            "title": "卧云樵者",
            "content": "山深成独往，伐木声丁丁。莫作烂柯客，长年玩一枰。",
            "comment": ""
        },
        {
            "title": "游铅山石井",
            "content": "碧玉罅中仙洞府，玻瓈无底涵烟雨。好将润泽天下施，沾溉宁论数千亩。",
            "comment": ""
        },
        {
            "title": "忧旱",
            "content": "田圃如燔木叶黄，火轮从早出扶桑。伫观罪已侔汤德，更愿求言举汉章。冤死岂能无孝妇，当烹应复有弘羊。可怜野老吞声哭，此意何由达上苍。",
            "comment": ""
        },
        {
            "title": "茶灶",
            "content": "中坻出盘陀，曲突非刻画。仙翁碾玉尘，盈瓯试春色。",
            "comment": ""
        },
        {
            "title": "师正堂二首",
            "content": "颓垣荒蔓几经霜，今喜崇成背郭堂。雅欲援琴追宓子，时从退食咏羔羊。溪流碧绕如平篆，山木阴连不断行。只恐诏公台省去，空教南国爱甘棠。",
            "comment": ""
        },
        {
            "title": "沁园春",
            "content": "射虎南山，断蛟北海，恍如梦中。念少年豪气，霜寒一剑，清时功业，月满雕弓。年去年来成底事，已一半消磨成老翁。那堪更，病为城绕，愁作兵攻。无悰。慵语西风。正独倚危阑送塞鸿。道酒能消遣，酒因病减，歌能消遣，歌为愁浓。大造不将炉冶去，□万卷诗书宁愤穷。都休问，且试弹绿绮，闲和秋虫。",
            "comment": ""
        },
        {
            "title": "挽上官文季直二首",
            "content": "仿昔刃强际，频趋几杖前。交游推上行，礼遇辱忘年。木落鸡笼坂，风酸薤露篇。空余两行泪，飘洒对新阡。",
            "comment": ""
        },
        {
            "title": "和邑宰张元若酹月亭诗四首",
            "content": "周郎佳少年，定堪在一战。勉哉志士心，分阴疾如电。",
            "comment": ""
        },
        {
            "title": "题丛碧亭",
            "content": "主人厌尘俗，不使居无竹。诗翁爱诗史，咏歌长不足。箨龙遍山园，嘉名榜华屋。何当乘逸兴，倚栏听戛玉。",
            "comment": ""
        },
        {
            "title": "贞妇",
            "content": "婉彼邹氏女，其父尝籍兵。嫁作耕夫妻，妇道以勤称。厥夫惰农业，居肆寄郊坰。薪爨不时给，贮粟未满瓶。行年三十余，脸白两鬓青。谁家马上郎，一见愿目成。留连不忍去，斜红挂日钲。携篮夫偶出，次第陈私情。示以箧中金，持赠固不轻。正色叱走之，郎马不及乘。未几老狂生，补被问宿程。百计稍与语，酌酒欲同倾。窗前理残麻，不顾空丁宁。复出绮香囊，藉以五花缯。擎来通郑重，虽受心不平。收之置敝箧，生意正经营。托言姑少待，反把柴门扃。长声呼四邻，悲切不忍听。逡巡夫亦归，系缚诉县庭。县官颇嫉恶，慰遣壮其能。无几三叹息，恨今无肉刑。吾闻秋胡妻，死有不朽名。又闻昔罗敷，语直理甚明。人生各有偶，勿用行兼并，奈何世混浊，强暴相侵陵。邹本微贱人，姆傅初不经。何况抱贫苦，宋身屹长城。后世迹其事，足媲古烈贞。谁秉董狐笔，大书播余馨。",
            "comment": ""
        },
        {
            "title": "送千二十侄五首",
            "content": "江左风流久擅名，成章掷地作金声。清新俟逸俱难及，若比前贤更老成。",
            "comment": ""
        },
        {
            "title": "宿洪氏南轩",
            "content": "马乳龙须方压架，玉簪蜀盖渐平堤。朅来颇释尘劳念，况有清风入枕帏。",
            "comment": ""
        },
        {
            "title": "和韩羲仲主簿古岩韵",
            "content": "君不见版筑当年胥靡徒，貌象忽与帝梦符。卧龙抱膝吟梁哺，霸主不惮三顾庐。又不见形模苦遭妇女笑，袖手不解世俗书。碧山幽栖载典籍，银鱼焚弃甘林居。出处虽云兰菊异，道则一贯无二途。要之穷通有定分，所学岂以世俗拘。一旦风云合际会，坐令四海如唐虞。不用山林并容尔，胸中经济常自如。世间余子真碌碌，得失交病言嗫嚅。生前雅志一饱足，趋时妩媚忘远图。夫君承平相家子，典刑自与今人殊。青春已负老成器，白日兀坐圣贤俱。腹笥兼收线五色，准拟补衮膺时须。豹变要是有毛质，鹏飞九万看抟扶。古岩风月镇长好，请著斯名鑱座隅。",
            "comment": ""
        },
        {
            "title": "游希夷观",
            "content": "秘馆白云边，来游记昔年。黄冠姿槁甚，败屋意萧然。访古知仟裔，看碑识汉镌。危栏聊徙倚，风袂欲翩翩。",
            "comment": ""
        },
        {
            "title": "题君山爱松轩",
            "content": "青青窗外松，高下如羽盖。不论霜雪晨，屹立风雨外。深根养茯苓，千岁坐可待。世情苦炎凉，一日几变态。此物独坚贞，雅志在久耐。清声万壑传，时奏庄生籁。",
            "comment": ""
        },
        {
            "title": "题君山观招真阁六首",
            "content": "双蔓正排空，云是玉真府。采芝何许入，忽此驾修羽。",
            "comment": ""
        },
        {
            "title": "自警三首",
            "content": "当仁贵不让，见义忌无勇。今人无魏颗，勿望渠形梦。",
            "comment": ""
        },
        {
            "title": "和许尉仙田舍野老有可邻之态壁间之什",
            "content": "乞糴民宵征，出糶官夙驾。艰食间填壑，灾星未退舍。七闽况多山，厥田惟中下。年登谷粟贱，逐末贪白话。一逢岁不稔，大半为饥者。公私久匮乏，谁欤可资藉。哀哉南亩农，长年服耕稼。倾囷了租赋，仅逃吏胥骂。东作已无粮，贪赇宁论价。负逋罄产傥，求售忘早夜。逡巡生计尽，失所安足讶。尉仙明达人，出语补风化。咄彼兼并家，敛衽当愧谢。",
            "comment": ""
        },
        {
            "title": "追挽游大夫",
            "content": "大夫古君子，不可今人求。蝇营鄙世态，贪吟只不休。一朝膺事任，卓尔茂勋猷。此道今已远，天乎公首丘。",
            "comment": ""
        },
        {
            "title": "庚戍仲春携小子访别晦翁过亲友江清卿之门其",
            "content": "肩舆兀兀度山付，细雨凄风日易昏。问店旧曾来托宿，支颐今觉顿销魂。故人委蜕荒春草，倦客空怀合暮云。古木阴连藏小隐，招呼无复笑迎门。",
            "comment": "【注释】【原题】：庚戍仲春携小子访别晦翁过亲友江清卿之门其嗣子尚幼不果见次早道经江清卿墓下怅然有怀"
        },
        {
            "title": "改过",
            "content": "颜子趣高远，改过不待形。子路虽未及，有闻思欲行。庸人过莫知，心目任盲腾。纵复觉其然，如醉不愿醒。幽显孰可欺，徒自蔽聪明。直待形迹著，巧饰漫经营。辞屈既无益，敛翼如冻蝇。豫贵介于石，安取冥豫成，论要免终凶，谋始那用争。颐养知节慎，损疾在窒懲。下交傥不凟，恶习难薰范。师诲当佩服，胜已求友朋。过言与过行，点检莫暂停。粗能遵此戒，无忝尔所生。海鸥识机深，良马认鞭声。尔过勿惮改，岂知禽兽情。善恶审取舍，勿用苦叮咛。",
            "comment": ""
        },
        {
            "title": "送赵彦修",
            "content": "六月红尘如火烈，朝来一雨炎威歇。渐看蘋末起凉颸，推上冰轮作清绝。王孙叱驭欲何之，直向铨曹射佳阙。天生良才必有用，岂应付与咐等埒。几载低头丐祠禄，岁寒颇获固穷节。傥逢佳士重荐论，平视朝绅可颃颉。顾我幽居苦羞缩，却扫柴门学藏拙。每向水边狎鸥鸟，未遑郊外习绵蕝。君能脱略时从游，尝鼎一脔端可别。临行尚作半日留，满泛青瓷话离别。秋风若遇南飞鸿，好寄一声慰骚屑。",
            "comment": ""
        },
        {
            "title": "遣兴",
            "content": "丈夫各自有立志，或出或处非一途。主父直须食五鼎，渊明元只爱吾庐。佚居自大同蛙井，巧进贪前乃盗窬。顾我蹉跎未忘学，肯将身世较盈虚。",
            "comment": ""
        },
        {
            "title": "代人上建守四首",
            "content": "潜藩雄镇七闽头，亲睹贤侯利泽周。不借寇恂留颍尾，却教郭伋再并州。",
            "comment": ""
        },
        {
            "title": "送王晋卿赴廷试",
            "content": "怪底先生思涌泉，少年笔势已翩翩。马嘶长道空骧首，龙擘沧波竟上天。分付风云身九万，更看礼乐字三千。期君未可班行去，细听胪音黼座前。",
            "comment": ""
        },
        {
            "title": "送杨文赴廷试",
            "content": "只今冠盖盛诸杨，连岁科名属雁行。笔下戈矛吾退舍，胸中珠琲海倾藏。鸡群有鹤人谁识，熊掌兼鱼子厌尝。一振斯文千古事，凭君更为引天潢。",
            "comment": ""
        },
        {
            "title": "遣兴",
            "content": "一身欲着身无处，万事不疑心始閒。仆仆红尘皆苦相，何时挟策过东山。",
            "comment": ""
        },
        {
            "title": "橘香亭二首",
            "content": "满林饱风霜，千奴列亭睛。未许吴姬手，藉此长声价。",
            "comment": ""
        },
        {
            "title": "追换刘平父二首",
            "content": "高才入用合求闻，却向丘园号隐君。驰骋古人真我事，泥涂轩冕付时人。黄粱未熟惊尘世，白璧空埋惨暮云。赖得相门余庆在，诸郎峙玉正诜诜。",
            "comment": ""
        },
        {
            "title": "适见诸公咏梅之什因用其韵率作者同赋",
            "content": "影落林塘凹，斜入茅檐角。月黑缟袂逢，天寒翠袖薄。世无杜陵人，清吟久零落。诗魂不可招，远水谁当酌。",
            "comment": ""
        },
        {
            "title": "游青玉峡",
            "content": "双剑插银潢，飞下作惊瀑。奔流两山间，峡石峙青玉。大声殷其雷，余响乱琴筑。澄泓神龙居，秽浊不敢触。派别入危亭，湍激如转毂。亭前石磴斜，快泻皱明縠。我来濯尘缨，一览骇心目。雾罩香炉峰，龟鹤舞见腹。山尖应更好，恨不骑黄鹄。老坡五字句，敛袵三敬读。是翁久已仟，鲲鲸随绝足。犹有出尘语，与世作轨躅。援笔记姓名，良惭学貂续。",
            "comment": ""
        },
        {
            "title": "借用邓彦高韵",
            "content": "性学丝毫未易通，醇疵何敢议轲雄。文章事业须年少，朴钝情怀属老翁。閒把笑谈穷物外，漫裒今古着胸中。触来方寸有余地，喜到小斋缘素风。",
            "comment": ""
        },
        {
            "title": "家有含笑花开因成三首",
            "content": "正色巧遮藏，天香清可带。若为忍一噱，耻效{左女右睘}薄态。奴红春事退，绝意矜粉黛。质素本任真，藻棁鄙居蔡。",
            "comment": ""
        },
        {
            "title": "对竹次韵",
            "content": "举世称三友，无心是此君。美花何足并，俗客未应论。不忍疏添月，须教劲拂云。晚凉欣对罢，借色入清尊。",
            "comment": ""
        },
        {
            "title": "宣和殿新竹应制次韵",
            "content": "千竿倏忽散层云，疑有风雷为骏奔。峻擢湛应烦地媪，巧裁作复借天孙。已惊虎豹留皮处，更看龙蛇起陆痕。圣主工夫同造物，坐令温诏发霜根。",
            "comment": ""
        },
        {
            "title": "丁巳三月送周宰行",
            "content": "中郎宜有后，余庆在孙枝，学术堪时用，公卿半已知。五行人鲜俪，四字格尤奇。自此官清要，毋忘老布衣。",
            "comment": ""
        },
        {
            "title": "丙辰夏和周宰",
            "content": "爱公北堂幽，背郭出尘外。登临揽万象，气宇自怡泰。目寄孤归鸿，道存不下带。山水含清晖，况复总其会。隔岸列乔松，亭亭若车盖。云过矫虬龙，凤来听竽籁。於此省借留，饥民斯有赖。",
            "comment": ""
        },
        {
            "title": "一落索",
            "content": "琢成玉树。谁解著、云斤月斧。短箠羸骖，朴樕一怀尘土。叹雄图、伤别绪。主人不语花能语。苦欲留君、不是留君处。碧落紫霄，楼观参差烟雾。一樽空、鸿鹄举。",
            "comment": ""
        },
        {
            "title": "上黄端明寿诗以竚期三入后一品见玄孙为韵",
            "content": "姓安本无双，山林今见一。动必合礼经，心焉在王室。",
            "comment": ""
        }
    ]
}