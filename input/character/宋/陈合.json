{
    "dynasty": "宋",
    "author": "陈合",
    "poems": [
        {
            "title": "宝鼎现",
            "content": "神鳌谁断，几千年再，乾坤初造。算当日、枰棋如许，争一著、吾其衽左。谈笑顷、又十年生聚，处处豳风葵枣。江如镜，楚氛馀几，猛听甘泉捷报。天衣细意从头补。烂山龙、华虫黼藻。宫漏永、千门鱼钥，截断红尘飞不到。街九轨，看千貂避路，庭院五侯深锁。好一部、太平六典，一一周公手做。赤舃绣裳，消得道、斑斓衣好。尽庞眉鹤发，天上千秋难老。甲子平头才一过，未说汾阳考。看金盘，露滴瑶池，龙尾放班回早。",
            "comment": ""
        },
        {
            "title": "题龟峰词后",
            "content": "西晋风流自一家，忆君魂梦到梅花。梅花深处无人迹，明月一枝霜外斜。",
            "comment": ""
        }
    ]
}