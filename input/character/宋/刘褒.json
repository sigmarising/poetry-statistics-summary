{
    "dynasty": "宋",
    "author": "刘褒",
    "poems": [
        {
            "title": "句",
            "content": "客路雨连日。",
            "comment": ""
        },
        {
            "title": "水龙吟",
            "content": "东风初縠池波，轻阴未放游丝堕。新春歌管，丰年笑语，六街灯火。绣毂雕鞍，飞尘卷雾，水流云过。恍扬州十里，三生梦觉，卷珠箔、映青琐。金猊戏掣星桥锁。博山香、烟浓百和。使君行乐，绛纱万炬，雪梅千朵。羯鼓轰空，鵾弦沸晓，樱梢微破。想明年更好，传柑侍宴，醉扶狨座。",
            "comment": ""
        },
        {
            "title": "六州歌头",
            "content": "凭深负阻，蜂舞肆奔腾。龙江上，妖氛涨，鲸海外，白波惊。羽檄交飞急，玉帐静，金韬閟，恢远驭，振长樱。密分兵。细草黄沙渺渺，西关路、风袅高旌。听飞霜令肃，坚壁夜无声。鼓角何神。地中鸣。看追风骑，攒云槊，雷野毂，激天钲。飞箭集，旄头坠，长围掩，郭东倾。振旅观旋凯，笳鼓竞，绣旗明。刀换犊，戈藏革，士休营。黄色赤云交映，论功何止蔡州平。想环城苍玉，深刻入青冥。永诏来今。",
            "comment": ""
        },
        {
            "title": "经略焕章先生宠赐千叶梅佳制似笑疏花太孤瘦",
            "content": "乾叶惊飞蹀躞轻，疎枝绰妁斗酥凝。正怜驿使来冲雪，却费诗翁巧斲冰。天女手高饶剪刻，玉环肌满见棱层。何人醉作罗浮梦，花杪横参撼未应。",
            "comment": "【注释】【原题】：经略焕章先生宠赐千叶梅佳制似笑疏花太孤瘦故教密叶拥千层昔人所未经道真绝唱也褒不揆辄拾余意申呈仰焉规削"
        },
        {
            "title": "满庭芳",
            "content": "柳袅金丝，梨铺香雪，一年春事方中。烛前一见，花艳觉羞红。枕臂香痕未落，舟横岸、作计匆匆。明朝去，暮天平水，双桨碧云东。隔离歌一阕，琵琶声断，燕子楼空。叹阳台梦杳，行雨无踪。後会芙蕖未老，从今去、日望归鸿。愁如织，断肠啼鴂，饶舌诉东风。",
            "comment": ""
        },
        {
            "title": "句",
            "content": "苏堤一带柳阴长。",
            "comment": ""
        },
        {
            "title": "雨中花慢",
            "content": "缥蒂缃枝，玉叶翡英，百梢争赴春忙。正雨後、蜂黏落絮，燕扑晴香。遗策谁家荡子，唾花何处新妆。想流红有恨，拾翠无心，往事凄凉。春愁如海，客思翻空，带围只看东阳。更那堪、玉笙度曲，翠羽传觞。红泪不胜闺怨，白云应老他乡。梦回羁枕，风惊庭树，月在西厢。",
            "comment": ""
        },
        {
            "title": "题小桨",
            "content": "去日春蚕吐素丝，归时秋菊剥金衣。沙鸥不入鸳鸿侣，依旧沧浪绕钓矶。",
            "comment": ""
        },
        {
            "title": "句",
            "content": "谁向云端著此亭。",
            "comment": ""
        },
        {
            "title": "句",
            "content": "凭栏一笑斜阳里。",
            "comment": ""
        },
        {
            "title": "句",
            "content": "泉石膏肓鍼不得，半岩明月夜猿啼。",
            "comment": ""
        },
        {
            "title": "水调歌头",
            "content": "天淡四垂幕，云细不成衣。西风扫尽绣翳，凉我鬓边丝。破匣菱花飞动，跨海清光无际，草露滴明玑。杯到莫停手，何用问来期。坐虚堂，揩病眼，溯流辉。云山应有幽恨，瑶瑟掩金徽。河汉无声自转，玉兔有情亦老，世事巧相违。一写谪仙怨，双泪满君颐。",
            "comment": ""
        }
    ]
}