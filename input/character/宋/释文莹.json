{
    "dynasty": "宋",
    "author": "释文莹",
    "poems": [
        {
            "title": "宝积寺小雨",
            "content": "老木垂绀发，野花翻曲尘。明霞送孤鹜，僻路少双鳞。天近易得雨，洞深无早春。山祗认来客，曾是洞中真。",
            "comment": ""
        },
        {
            "title": "嘲愿成",
            "content": "童头浮屠浙东客，传呼避道长以陌。宝挝青盖官仪雄，新赐袈裟椹犹黑。察车后乘从驱挈，庸夫无谋动蛮穴。暗滩夜被猿猱擒，缚入新溪哭残月。牂牁畏佛不敢烹，脱身腥窟存馀生。放师回目不自愧，反以意气湘南行。我闻辛有适伊川，变戎预识麟经编。睽车载鬼吁可怪，宜入熙宁志怪篇。",
            "comment": ""
        },
        {
            "title": "三生藏",
            "content": "达者性不晦，练形重入胎。一元真璞在，三指旧山来，流俗见去住，法身无往回。昔经行道院，香拨一星灰。",
            "comment": ""
        }
    ]
}