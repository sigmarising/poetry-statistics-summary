{
    "dynasty": "宋",
    "author": "释梵琮",
    "poems": [
        {
            "title": "偈颂九十三首",
            "content": "今朝十月半，批判是公案。达磨不会单传，夫子不会一贯。老聃不会无为，洞宾不会煅炼。长老不会说禅，衲僧不会穿线。万象光中容易度，一毫头上最难逢。半夜玉兔怀胎，天明金鸡生卵。养得凤凰儿，百鸟不敢看。踏折梧桐枝，飞去天崖畔。招手唤归来，云中得相伴。饮啄皆自然，一切总成见。凤凰儿，凤凰儿，被阎老子索饭钱。如何支遣，但对他点头三下，依实供款。",
            "comment": ""
        },
        {
            "title": "偈颂九十三首",
            "content": "蹉女自惭多丑拙，看头上雪成堆。春来思得一回嫁，却请东君为作媒。",
            "comment": ""
        },
        {
            "title": "颂古三十一首",
            "content": "一回见面不相瞒，便把当台古镜看。暗里照君还照我，清光一片逼人寒。",
            "comment": ""
        },
        {
            "title": "偈颂九十三首",
            "content": "衲僧家，达己灵。有通变，解逢迎。世人既已浊，不可自言清。世人既已醉，不可自言醒。和光同尘去，头头总见成。岂不见昔年党太尉，无分无晓最分明。",
            "comment": ""
        },
        {
            "title": "颂古四首",
            "content": "傍庵来往路相通，步步相随蹑去踪。山远年深人不到，一溪流水质长松。",
            "comment": ""
        },
        {
            "title": "颂古三十一首",
            "content": "水牯牛儿也可夸，鼻绳拽断卧烟霞。蓦然痒处轻抓著，便向人前露尾巴。",
            "comment": ""
        },
        {
            "title": "迎善财归南楼",
            "content": "古寺闲房共掩扉，相逢彼此罢参归。时难只得同香火，莫信闲人说是非。",
            "comment": ""
        },
        {
            "title": "罗汉菜",
            "content": "根尘脱落超诸有，岂与寻常种草同。塞断衲僧三寸舌，横身钵里展神通。",
            "comment": ""
        },
        {
            "title": "偈颂九十三首",
            "content": "煨火芋头四五块，傍林茅屋两三间。道人若欲来相访，定是忙忙赶出山。",
            "comment": ""
        },
        {
            "title": "偈颂九十三首",
            "content": "旧店重开，全无买卖。拟欲近前，知君纳败。",
            "comment": ""
        },
        {
            "title": "偈颂九十三首",
            "content": "灭门刺史，破家县令。一句全提，头正尾正。塞却耳根，谛听谛听。",
            "comment": ""
        },
        {
            "title": "偈颂九十三首",
            "content": "钟声披起郁多罗，信手拈来不在多。堪笑当年明上座，狼忙驰逐太奔波。",
            "comment": ""
        },
        {
            "title": "颂古三十一首",
            "content": "婆子孤穷要嫁人，赵州闻得便相亲。归来只说恩情话，堪笑无端惹客尘。",
            "comment": ""
        },
        {
            "title": "偈颂九十三首",
            "content": "方丈门中，了无罅缝。维摩文殊，相逢鼓笼。昨夜三更，打失鼻孔。谱请诸人，各摸索著。",
            "comment": ""
        },
        {
            "title": "阐提歌",
            "content": "无住著，老禅魔。欢喜少，恶性多。三毒花中结苦果，蒺蔾园里养蜂窠。说调普贤卖白象，呼唤儿童填黄河。戏弄南山老虎，踏翻北海沧波。洗尽佛祖冤，法战罢干戈。五千文字拭抹布，一会灵山粪扫箩。谩将无义语，唱起阐提歌。调古不堪听，声极透岩阿。能妙转，绝扪摩。六用机中抽线，电光影里攛梭。织成无缝袄，绣出没底靴。三台舞罢呵呵笑，笑倒多年黑老婆。",
            "comment": ""
        },
        {
            "title": "偈颂九十三首",
            "content": "入山住庵时，全身在荒草。狐狸交尾巴，屋头逐魂叫。闻者皆寒心，见者生烦恼。我有安心方，韩信放铁鹞。",
            "comment": ""
        },
        {
            "title": "偈颂九十三首",
            "content": "云居九月半，月向掌中圆。觅之亡影象，用之亡正偏。",
            "comment": ""
        },
        {
            "title": "偈颂九十三首",
            "content": "打鼓槌锣竞上竿，几人平地足心酸。七峰有个安身法，袖手无言冷处看。看即易，上即难。搭索上横身，刹竿上斗走。蓦忽转身，打个筋斗。佛祖当场，各出标手。微笑因拈华，一时成漏逗。洞山麻三斤，云门乾屎橛。德山入门棒，临济入门喝，阳焰何曾止得渴。衲僧别有条章，今日对众分雪。珠称夜光，剑号巨阙。",
            "comment": ""
        },
        {
            "title": "谢无用和尚惠鞋",
            "content": "信手裁成任短长，密通一线透中央。看来只是旧时底，著了何妨到处行。",
            "comment": ""
        },
        {
            "title": "偈颂九十三首",
            "content": "炳然字义，文彩希奇。夫子不识，达磨不知。同风千里，笑展双眉。八十翁翁入场屋，真个不是小儿嬉。",
            "comment": ""
        },
        {
            "title": "偈颂九十三首",
            "content": "赵州南，石桥北，观音院里有弥勒。祖师遗下一只履，直至而今觅不得。赵州老子，信手栽荆棘，当门种蒺蔾。四方人不到，徒自暗攒眉。",
            "comment": ""
        },
        {
            "title": "颂古三十一首",
            "content": "臭口才开露贼身，看看平地惹埃尘。傍观不解深藏舌，也作黏牙缀齿人。",
            "comment": ""
        },
        {
            "title": "偈颂九十三首",
            "content": "打破虚空无缝，衲僧随处受用。却因圣制入山，云北云南做梦。",
            "comment": ""
        },
        {
            "title": "礼密庵禅师塔",
            "content": "绵里裹刀难近傍，饭中有药出闽乡。至今怕饮山中水，我昔曾遭蠱毒伤。",
            "comment": ""
        },
        {
            "title": "山居",
            "content": "居山活计随时用，触事都从旧路行。只把手头些子力，拨开火种自烧铛。",
            "comment": ""
        },
        {
            "title": "偈颂九十三首",
            "content": "白云无定，明月有期。欲出未出，似归不归。秋山呈锦绣，红叶满林飞。瞥不瞥，知不知。镜里无尘闲处照，柴头有火暗中吹。",
            "comment": ""
        },
        {
            "title": "偈颂九十三首",
            "content": "无生国，路不遥。豁开功德岁，提起般若刀。百宝光中垂雨露，五须弥顶鼓波涛。还源无别旨，今日与明朝。云间孙子开炉熬，林下一声婆饼焦。",
            "comment": ""
        },
        {
            "title": "偈颂九十三首",
            "content": "岁除无物可相延，四壁深围满屋烟。几度拨开还自问，柴头尽处是新年。",
            "comment": ""
        },
        {
            "title": "偈颂九十三首",
            "content": "三通鼓罢，长老升堂。两班问信，侍者烧香。未曾启口，各各举扬。道从信入，信能主张。以长就短，以短从长。有客云外至，设供饱枯肠。恢恢有馀刃，别有好商量。暗中信手才拈得，赢得呵呵笑一场。",
            "comment": ""
        },
        {
            "title": "偈颂九十三首",
            "content": "普天迎瑞气，遍界庆生辰。水有朝宗意，葵倾向日心。衲僧随日转，林下仰天庭。",
            "comment": ""
        },
        {
            "title": "耐重",
            "content": "坐断孤危未肯休，荷担杰阁与层楼。柦翁活计丘山重，得力全归顶{左宁右页}头。",
            "comment": ""
        },
        {
            "title": "寒山拾得赞",
            "content": "寒拾相逢便拍肩，双收双放笑掀天。古今一片闲田地，露出寻常茗菷边。",
            "comment": ""
        },
        {
            "title": "颂古三十一首",
            "content": "烧纸无端引崇来，看看家鬼返为灾。青天白日弄门户，背手掩来顺手开。",
            "comment": ""
        },
        {
            "title": "寄灭翁禅师",
            "content": "老去隐如虎，难瞒在一班。人林最容易，上树极艰难。舌底千豀水，眉间万叠山。年深拽不动，草种转痴顽。",
            "comment": ""
        },
        {
            "title": "偈颂九十三首",
            "content": "佛如展手，道似握拳。全提正令，无党无偏。蟭螟眼里放夜市，大虫舌上打秋千。",
            "comment": ""
        },
        {
            "title": "访育王东堂空叟和尚夜话",
            "content": "因说多年破草鞋，祖翁插脚强安排。从兹狼藉浑无底，次第提持转见乖。",
            "comment": ""
        },
        {
            "title": "率庵歌",
            "content": "三间茅屋堪投老，草草生涯随分好。月池当户镜光寒。竹迳绕檐通大道。风吹叶叶自成堆，信手拈来一茎草。贱如泥，贵似宝，要用便用不须讨。辽天鼻孔被渠穿，来往行人俱绊倒。呵呵呵，会也麽，问取前村张四歌。",
            "comment": ""
        },
        {
            "title": "颂古三十一首",
            "content": "跃出南山鳖鼻蛇，引他闲汉竞随邪。万人丛里交肩过，唯是亲儿识得爷。",
            "comment": ""
        },
        {
            "title": "颂古三十一首",
            "content": "举目寥寥绝点新，老来无处可安身。曾经几度雪霜苦，话著杨花愁杀人。",
            "comment": ""
        },
        {
            "title": "偈颂九十三首",
            "content": "云霞飞片片，流水自茫茫。剪断五色线，补作春衣裳。知有者全身披搭，不知有者且莫轻狂。莫莫莫莫，老僧与汝安心方。雪消春自至，事过心清凉。",
            "comment": ""
        },
        {
            "title": "偈颂九十三首",
            "content": "今朝正月一，万事从头吉。和气暖如春，世味甜如蜜。日月往复来，光阴不相失。",
            "comment": ""
        },
        {
            "title": "偈颂九十三首",
            "content": "东山水上行，乾元利贞亨。誵讹一个字，才子竞头争。",
            "comment": ""
        },
        {
            "title": "颂古三十一首",
            "content": "一片油丝水面浮，随波摇动逐波流。等闲抛在江湖里，绾著金鳞未肯休。",
            "comment": ""
        },
        {
            "title": "偈颂九十三首",
            "content": "今朝正月半，万物尽更新。衲僧无一物，何物当殷勤。银烛高煇天上月，灯花开遍洞中春。",
            "comment": ""
        },
        {
            "title": "颂古三十一首",
            "content": "淡红浓绿暗纷纷，是处人家开竹门。堪叹往来游玩者，不知身已过花村。",
            "comment": ""
        },
        {
            "title": "礼佛照禅师塔",
            "content": "忆得寻流日，重来走一遭。跨门相见处，全不犯波涛。",
            "comment": ""
        },
        {
            "title": "偈颂九十三首",
            "content": "元正启祚，万物咸新。不劳拟议，觌体全真。到此更须进步，却来拂子头上翻身。",
            "comment": ""
        },
        {
            "title": "偈颂九十三首",
            "content": "一切即一，一即一切。者也之乎，鸡豚狗彘。蓦忽擘破面皮，喝退德山临济。黄檗施财，甘贽密契。财法二施，等无差别。指鹿为马，唤龟作鳖。说时点，点时说。要作破家儿孙，宜把祖灯吹灭。上下三指，彼此七马，如何分雪。休分雪，檐□细雨何曾歇。",
            "comment": ""
        },
        {
            "title": "三教图赞",
            "content": "六耳不同谋，相看已漏泄。都来只三人，证龟却成鳖。者也之乎，无为寂灭。养家一般，道路千别。别不别，掉棒打落天边月。",
            "comment": ""
        },
        {
            "title": "偈颂九十三首",
            "content": "因参佛照师，问我本来面。日日要下语，夜夜思量遍。伎俩做得尽，恰好一年半。至今三十年，又何曾梦见。",
            "comment": ""
        },
        {
            "title": "偈颂九十三首",
            "content": "上方一夜开香积，天晓堂中吃雪团。信手拈来当面掷，不知谁识为人寒。",
            "comment": ""
        },
        {
            "title": "偈颂九十三首",
            "content": "忻逢四老，头白如新。喙长百尺，鼻重千年。眼随青嶂合，眉带野花颦。迎来送去，以表殷勤。为何如此，远亲不如近隣。",
            "comment": ""
        },
        {
            "title": "颂古三十一首",
            "content": "家常茶饭不多般，遇客延留礼数宽。若是上方曾饱者，和盘呈献不能餐。",
            "comment": ""
        },
        {
            "title": "颂古三十一首",
            "content": "怪雨狂风势欲倾，阴垂六合见云腾。一条瀑布岩前落，界破青山千万层。",
            "comment": ""
        },
        {
            "title": "颂古三十一首",
            "content": "旧鞋线断口头开，床下埋藏满面埃。信手拈来著得著，人前拖去又拖来。",
            "comment": ""
        },
        {
            "title": "偈颂九十三首",
            "content": "分冬时节，一物不违。大家出手，各各提持。白糍片片打硬，山果大小随宜。衲僧家，牙如剑树，口似龙池。入齿下咬著，吞吐唾雾霏霏。蓦忽撞著栗棘，直得暗里攒眉。颺在粪扫堆上，千圣从来不知。洞山掇转处，丧却目前机。",
            "comment": ""
        },
        {
            "title": "岩头禅师甘贽居士赞",
            "content": "安居俗舍太无稽，黑白分明类不齐。谩向人前露针线，赚他女子与夫妻。",
            "comment": ""
        },
        {
            "title": "偈颂九十三首",
            "content": "强言一物扬家丑，引得傍观入座来。笑里和盘轻掇转，七峰岌页舞三台。",
            "comment": ""
        },
        {
            "title": "颂古三十一首",
            "content": "少年宕子爱雕青，文彩肌肤相映明。闹里只图遮俗眼，强将赤体以为荣。",
            "comment": ""
        },
        {
            "title": "偈颂九十三首",
            "content": "今朝结制，事事超诣。问讯烧香，衲僧巴鼻。人事上下，巡堂次第。无位真人，蓦忽喷嚏。布袋头结，吉无不利。",
            "comment": ""
        },
        {
            "title": "观流水观音赞",
            "content": "一片寒泉劈面来，断崖嶮处滑如苔。举头只麽随流水，大士何曾眼豁开。",
            "comment": ""
        },
        {
            "title": "偈颂九十三首",
            "content": "晴明冬至，吉无不利。坐卧经行，焚香扫地。祖师眼睛，衲僧巴鼻。八节四时，各安本位。拂子点头，懽懽喜喜。洞天优游，欣逢节序。君子道长，小人回避。时添一线长，光阴不虚弃。把定乾坤，据何道理。磉下藏黄金，丰城埋剑气。",
            "comment": ""
        },
        {
            "title": "偈颂九十三首",
            "content": "老观当场阐大机，逢人赤手为提持。若能直下知端的，佛海波澜无尽时。",
            "comment": ""
        },
        {
            "title": "偈颂九十三首",
            "content": "因睹明星悟道，未免全身入草。带累后代儿孙，却把白衣染貌。七峰当日见他，劈面一拳打倒。",
            "comment": ""
        },
        {
            "title": "偈颂九十三首",
            "content": "君子道长，出生万象。小人道消，近火先焦。晷运推移，漏泄天机。日南长至，吉无不利。添一线长，别有商量。但见皇风成一片，不知何处有封疆。",
            "comment": ""
        },
        {
            "title": "偈颂九十三首",
            "content": "今朝二月二十五，等闲触发千钧弩。一箭中红心，大地无寸土。四围上下绝遮栏，露出太白庵中主。去岁因丧本师归，未免声声叫冤苦。苦中乐，乐中苦。喝退慈明旧日婆，移凶就吉改坟墓。南溪流水青如螺，深居落花红似雨。先师面目俨然存，分付老坚坚收取。",
            "comment": ""
        },
        {
            "title": "偈颂九十三首",
            "content": "据此座者，说无味话。上下三指，彼此七马。",
            "comment": ""
        },
        {
            "title": "庞居士赞",
            "content": "得便宜是落便宜，倾尽家珍卖笊篱。男女聚头无结果，这般翁子大无知。",
            "comment": ""
        },
        {
            "title": "偈颂九十三首",
            "content": "除夜无可分岁，炉中烧些木榾。臭烟冲著鼻孔，面热忽然喷嚏。残年钝闷，到此消除。新岁佛法，从此吉利。",
            "comment": ""
        },
        {
            "title": "偈颂九十三首",
            "content": "指地指天，草贼大败。入草求人，聊展三拜。",
            "comment": ""
        },
        {
            "title": "偈颂九十三首",
            "content": "了知生死本来同，无数深红间浅红。堪笑衲僧无用处，尽将衣钵付春风。劳生正昏睡，侵晓已先行。到家一著子，日出事还生。",
            "comment": ""
        },
        {
            "title": "偈颂九十三首",
            "content": "赵州庭柏，说向禅客。物是实价，钱须足陌。",
            "comment": ""
        },
        {
            "title": "偈颂九十三首",
            "content": "新罗僧问答新罗，飞骑将军意气多。夺贼枪来骑贼马，不劳馀刃罢干戈。",
            "comment": ""
        },
        {
            "title": "偈颂九十三首",
            "content": "住个庵儿最孤绝，炉中火种浑如灭。谩遣儿童采燥柴，信手拈来得一橛。打一吹，光皎洁。通身暖，满屋热，炎炎奔驰无门歇。夜深狼藉烧人衣，等闲拈出安火诀。",
            "comment": ""
        },
        {
            "title": "朝阳穿破衲",
            "content": "笑看体上衣，断云欲飞走。朝阳忽相逢，针眼已通透。",
            "comment": ""
        },
        {
            "title": "颂古三十一首",
            "content": "急水滩头把钓竿，洪波汹涌暮江寒。锦鳞也解随钩上，一吸沧溟彻底乾。",
            "comment": ""
        },
        {
            "title": "颂古三十一首",
            "content": "临风索笑傲冰霜，吐露春光漏泄香。两岸断桥人不渡，一川疏影横斜阳。",
            "comment": ""
        },
        {
            "title": "偈颂九十三首",
            "content": "世尊拈花，迦叶破颜。只因学步，失却邯郸。斫却庭前树，放出云外山。行人才眨眼，身在画图间。鸟飞不到处，今古绝跻攀。洞天人去后，谁解倚栏干。",
            "comment": ""
        },
        {
            "title": "访育王东堂空叟和尚夜话",
            "content": "病馀相对两枯椿，霜发毵毵映暖窗。纵有丹青描不得，到头六六不成双。",
            "comment": ""
        },
        {
            "title": "偈颂九十三首",
            "content": "正月已过二月来，百草头边次第开。昨夜东君行正令，无言桃李舞三台。",
            "comment": ""
        },
        {
            "title": "颂古三十一首",
            "content": "乞儿无缕又无褴，馊饭残羹勿处檐。拈起多年破蓆袋，人前更不惧羞惭。",
            "comment": ""
        },
        {
            "title": "偈颂九十三首",
            "content": "合眼是旧岁，开眼是新年。新旧交参处，分明在目前。梅花香喷雪，杨柳冷含烟。年头佛法无多子，一句单提妙不传。红日照开银世界，春风织出锦山川。",
            "comment": ""
        },
        {
            "title": "偈颂九十三首",
            "content": "屋角岩花烂熳，林间春色温和。处处儿童采蕨，纷纷幽鸟营窠。祖意西来没消息，树头百舌语犹多。",
            "comment": ""
        },
        {
            "title": "偈颂九十三首",
            "content": "今朝四月初十，衲僧独行特立。等闲瞥转玄关，捏碎虚空出汁。电光裡{左足右孛}跳，微尘裡出没。嶮峻崖前百步阶，一级自然高一级。脚头脚尾不争多，千里乌骓追不及。",
            "comment": ""
        },
        {
            "title": "偈颂九十三首",
            "content": "学道先须有指归，闻声见色不思议。九旬黑白分明处，如似盘中一片棋。纵横十字，一著当机。有眼则活，无眼则输。烂柯山上，空自踌躇。正好和盘翻却，直教脱尽规模。解不可得，结亦无拘。髑髅识尽，江海乾枯。憍梵波提吐舌，西天胡子无须。色里胶青只些子，王维妙手亦难图。",
            "comment": ""
        },
        {
            "title": "偈颂九十三首",
            "content": "山中上元节，天上野云收。豁开广寒殿，清光射斗牛。姮娥与灯正，耿耿相应酬。一点难瞒处，灯球挂树头。笼中看走马，林下恣闲游。吹灭旧纸撚，泼翻投子油。暗中有路明如日，露柱相逢笑不休。既能明似镜，何用曲如钩。",
            "comment": ""
        },
        {
            "title": "偈颂九十三首",
            "content": "日日途中行，夜夜家里坐。日日与夜夜，自然成日课。咄，一串数珠数不过。",
            "comment": ""
        },
        {
            "title": "颂古三十一首",
            "content": "灵云一见更无疑，未彻明明说向谁。榼{左木右上夭下韭}堆头添粪埽，顺风吹了逆风吹。",
            "comment": ""
        },
        {
            "title": "因学者问生死到来如何抵当答以四偈",
            "content": "生死到来何抵当，萧然归去路堂堂。到家句子聊相寄，写入碧天鸿雁行。",
            "comment": ""
        },
        {
            "title": "偈颂九十三首",
            "content": "今朝正当端午节，衲僧倒用真妙诀。转圣作凡，点金成铁。却把山茶，以替竹叶。角黍满盘，菖蒲细切。虽然俗气未除，也要大家暖热。百草头边，艾人懽悦。千峰影里笑不休，野猿时把藤萝拽。",
            "comment": ""
        },
        {
            "title": "偈颂九十三首",
            "content": "三世请佛不知有，颠狂普化翻筋斗。狸奴白牯却知有，寒拾相逢开笑口。野干鸣，师子吼。八两斗斤，十升一斗。不从他觅，须还自有。犬不择家贫，子不嫌母丑。",
            "comment": ""
        },
        {
            "title": "因学者问生死到来如何抵当答以四偈",
            "content": "生死到来何抵当，乞儿相见便倾囊。寥寥四顾浑无有，堪笑一身没处藏。",
            "comment": ""
        },
        {
            "title": "偈颂九十三首",
            "content": "袈裟拈得喜轻便，一片闲云拥半肩。莫怪逢人频抖擞，借婆裙子拜婆年。",
            "comment": ""
        },
        {
            "title": "偈颂九十三首",
            "content": "赤手为提纲，豁开善法堂。灯笼开口笑，露柱放毫光。去即印住，住即印破。不去不住，玄关金锁。放开一线，无可不可。五老暗点头，东湖轻抹过。唱个月弯弯，调古无人和。",
            "comment": ""
        },
        {
            "title": "山居",
            "content": "老来归隐故山深，独抱无弦绝赏音。静对凉风弹一曲，乱蝉声合奏青林。",
            "comment": ""
        },
        {
            "title": "偈颂九十三首",
            "content": "也大奇，也大奇，住个庵儿最好嬉。两个儿童忽相打，中间一攧少人知。却愁骑马滑，故作泛舟归。",
            "comment": ""
        },
        {
            "title": "偈颂九十三首",
            "content": "一两三四五，六七八九十。坐断顶{左宁右页}头，千圣望不及。",
            "comment": ""
        },
        {
            "title": "偈颂九十三首",
            "content": "求道如求雨，乾枯日夜愁。忽然风雨至，万壑尽争流。直得天下万物沾润，三井龙王出头。云南如劈箭，云北似倾湫。激石怒雷吼，翻空雪浪浮。忽然风雨息，平地一时休。衲僧家，骑个水牯牛。多快活页纸，百无忧。健即行，困即歇。布袋头，亲解结。钉打钉，铁打铁。寒道寒，热道热。此是诸佛心宗，亦名单提妙诀。七峰峰顶滑如苔，寒山拾得相拖拽。",
            "comment": ""
        },
        {
            "title": "偈颂九十三首",
            "content": "当门有路，冲开碧落。转少移身，将错就错。一槌打碎赵州关，空里磨盘生八角。",
            "comment": ""
        },
        {
            "title": "偈颂九十三首",
            "content": "据此丈室，无可不可。要行即行，要坐便坐。漆桶相挨，一时打破。三脚虾蟆透九垓，笑倒嵩山破灶堕。",
            "comment": ""
        },
        {
            "title": "偈颂九十三首",
            "content": "湖上一片云，明月为知己。却被清风吹，吹入深山里。",
            "comment": ""
        },
        {
            "title": "庵中夏",
            "content": "草中得路便藏身，不入他家水牯群。弹指一声为号令，低头问讯当殷勤。",
            "comment": ""
        },
        {
            "title": "偈颂九十三首",
            "content": "片纸展信旗，舒卷通消息。其中一个字，今古无人识。",
            "comment": ""
        },
        {
            "title": "偈颂九十三首",
            "content": "豁开万仞崖，劈面通消息。一条白练飞，界破青山色。不搽红粉色，不挂绿罗衣。一般闲态度，淡墨画蛾眉。",
            "comment": ""
        },
        {
            "title": "偈颂九十三首",
            "content": "春雪消，春水足。春风吹起洞天云，落梅点破苍苔绿。言发非声，色前不物。耗电量头露眼睛，虚空里揣出骨。林间衲子乐无为，晓来唱个太平曲。新岁相逢伏惟万福。",
            "comment": ""
        },
        {
            "title": "偈颂九十三首",
            "content": "禁足不定足，居中不住中。去来无罣碍，踢踏活虚空。射杀南山虎，翻身控角弓。上无攀仰，下绝己躬。",
            "comment": ""
        },
        {
            "title": "明宗",
            "content": "古径苔生路已差，无根树上发空花。一番花落成空果，信手拈来是苦瓜。",
            "comment": ""
        },
        {
            "title": "颂古三十一首",
            "content": "谩将淡墨画垂杨，袅袅腰枝百尺长。寄语行人不须看，一回看著断人肠。",
            "comment": ""
        },
        {
            "title": "偈颂九十三首",
            "content": "诗中有禅，东湖湖上浪兆天，一叶扁舟破晓烟。禅中有诗，手把乌藤出门去，落花流水不相知。禅与诗何所为断，送二翁出门去，得闲唱个哩啰囄。",
            "comment": ""
        },
        {
            "title": "偈颂九十三首",
            "content": "根从江西来，还向江西爇一笑掀天只自知，天上拈来成漏泄。",
            "comment": ""
        },
        {
            "title": "访香山松源和尚",
            "content": "率庵自笑风流甚，醉后何须苦恋杯。十字路头荒草店，引他来往两三回。",
            "comment": ""
        },
        {
            "title": "偈颂九十三首",
            "content": "十五日已前是结，十五日已后是解。结也著，解也著，开眼合眼，伸脚缩脚。佛祖老婆，应病与药。而今正体全安，药病一时扫却。赤条条，空索索，月下风前啸一声，惊起松梢千岁鹤。错错，风吹殿欠摇铃铎。",
            "comment": ""
        },
        {
            "title": "偈颂九十三首",
            "content": "今朝当八月旦，衲僧眼亲手辨。放出金刚前，射落天边雁。蒸不熟，煮不烂。捏不聚，拨不散。解空不解深藏，惹得空中赞叹。休赞叹，换却天下眼睛，只消一个木梙。",
            "comment": ""
        },
        {
            "title": "对月了残经",
            "content": "待月了残经，文义何曾有。分付与痴儿，黄叶卷在手。",
            "comment": ""
        },
        {
            "title": "颂古三十一首",
            "content": "倾山红炉铁弹圆，轻轻拨著骨毛寒。红光直透青霄外，塞壑填沟无处安。",
            "comment": ""
        },
        {
            "title": "偈颂九十三首",
            "content": "千峰顶上披衣坐，百草头边是道场。喝散白云无一点，赤心片片报君王。",
            "comment": ""
        },
        {
            "title": "颂古三十一首",
            "content": "荒村无物当风流，不解梳妆不识羞。草里有花随手攫，等闲插在野人头。",
            "comment": ""
        },
        {
            "title": "拄杖歌",
            "content": "拄杖子，最超绝。到头到尾黑鳞皴，凛凛风生坚似铁。同我行，共我歇。恣纵横，任拖拽。搅动碧潭龙，打落天边月。有时拄到千峰顶，千峰万峰俱迸裂。有时攛入荒草中，潜藏影迹难别辊。芭蕉有屈无人雪，大随提起重漏泄。而今老大懒扶持，信手拗来成两橛。",
            "comment": ""
        },
        {
            "title": "偈颂九十三首",
            "content": "三十馀年住率庵，庵中无物可相参。有时南北东西去，白话闲嘈恣放憨。",
            "comment": ""
        },
        {
            "title": "偈颂九十三首",
            "content": "尘起一毫，沤生全潮。如海之深，似天之高。明明了了，历历昭昭。风飒飒，雨萧萧。光路宕，赤条条。",
            "comment": ""
        },
        {
            "title": "偈颂九十三首",
            "content": "突出山前古寺基，赵州闻得便攒眉。寥寥今古无人共，一片断云天外飞。",
            "comment": ""
        },
        {
            "title": "偈颂九十三首",
            "content": "太白禅师，全无伎俩。一锡飞来，占断千嶂。以中心树，建立圣像。合水和泥，根生土长。不用换骨脱胎，不须起模打样。一段真实身心，脑后圆光万丈。",
            "comment": ""
        },
        {
            "title": "寄台州瑞岩高原禅师住灵隐",
            "content": "水出在高原，源深到冷泉。饮者秃却舌，嗅者鼻孔穿。口鼻两俱丧，妙用绝正偏。侧耳与招手，听猿同呼猿。藤萝影里石磊磊，双涧合流波涟涟。两来北来脚下过，欲知冷暖待驴年。",
            "comment": ""
        },
        {
            "title": "因学者问生死到来如何抵当答以四偈",
            "content": "生死到来何抵当，月明静夜共商量。荷华荷叶通消息，一陈风来一陈香。",
            "comment": ""
        },
        {
            "title": "颂古三十一首",
            "content": "天雄附子出绵州，价数高低一等酬。治病杀人随所用，到头难觅个踪由。",
            "comment": ""
        },
        {
            "title": "偈颂九十三首",
            "content": "夜来无一事，天晓报上堂。幸好一盘饭，何用糁椒姜。",
            "comment": ""
        },
        {
            "title": "偈颂九十三首",
            "content": "月不过五，今日亲到。知时识节，随宜爱道。不说向上宗乘，不抛东山暗号。露柱与灯笼，撞著呵呵笑，韩信放铁鹞。",
            "comment": ""
        },
        {
            "title": "送米上佛照禅师",
            "content": "捻不成团拨不开，一槌直下绝纖埃。从兹几度经节后，尽向箕前跳出来。",
            "comment": ""
        },
        {
            "title": "颂古三十一首",
            "content": "一日高名及第归，野花啼鸟尽迎随。孃生面目浑如旧，只有青衫异昔时。",
            "comment": ""
        },
        {
            "title": "常禅师荷衣沼",
            "content": "遇物合人仰祖风，弊衣遗在一池中。秋风吹破春风补，不犯清波一线功。",
            "comment": ""
        },
        {
            "title": "虾子赞",
            "content": "斗里跳出，手中捏定。不入水泥，丧却性命。",
            "comment": ""
        },
        {
            "title": "偈颂九十三首",
            "content": "安居九十日，闲中滋味长。幸好一盘饭，何用糁椒姜。升堂重举话，雪上更加霜。",
            "comment": ""
        },
        {
            "title": "出山相赞",
            "content": "眼冷含霜耳带环，和头和面草斓班。一回春至一回绿，老子何曾解出山。",
            "comment": ""
        },
        {
            "title": "布袋赞",
            "content": "眼冷千江月，眉横万叠山。杖头挑布袋，信脚到人间。",
            "comment": ""
        },
        {
            "title": "颂古三十一首",
            "content": "撒出骊珠光炯炯，劈开美玉洞无痕。几回贱卖无人买，堪笑乞儿孤此恩。",
            "comment": ""
        },
        {
            "title": "偈颂九十三首",
            "content": "新年已十日，十日在家乡。到家一句子，哑子吃生姜。眉毛上{左足右孛}跳，鼻孔里论量。针小眼大，尺短寸长。",
            "comment": ""
        },
        {
            "title": "偈颂九十三首",
            "content": "把定风光末上开，纷纷如雪点苍苔。清香飘处多真实，真实中藏调鼎才。",
            "comment": ""
        },
        {
            "title": "偈颂九十三首",
            "content": "山丛林与入丛林，一句当机绝古今。不涉流清到底，九江江水未为深。",
            "comment": ""
        },
        {
            "title": "因学者问生死到来如何抵当答以四偈",
            "content": "生死到来何抵当，石人头上忽生疮。这些痒处才挠著，便向人前孟八郎。",
            "comment": ""
        },
        {
            "title": "达磨赞",
            "content": "因贩私盐，无端过界。撞著梁王，不勘自败，狼藉官场，遭人笑怪。匾檐脱却两头，至今全无买卖。",
            "comment": ""
        },
        {
            "title": "颂古三十一首",
            "content": "逆水张帆过海门，漫天烟雾暗昏昏。举头便见扶桑国，休把南针定晓分。",
            "comment": ""
        },
        {
            "title": "偈颂九十三首",
            "content": "孤迥迥一尘不立，清寥寥目断千峰。白云片片，流水重重。蓦忽和盘掇转，却要唤西作东。生铁团上，迸开罅缝。枯河道里，露出鱼踪。不是妙用，亦非神通。大家无别事，平等主人翁。咄，老来双耳聋。",
            "comment": ""
        },
        {
            "title": "偈颂九十三首",
            "content": "千说万说，只是一说，春寒秋热。千句万句，只是一句，小出大遇。两段不同，收归上科。",
            "comment": ""
        },
        {
            "title": "送浙翁禅师住经山",
            "content": "古路滑如苔，衲僧忘故步。人从天台来，却住径山去。家丑向外扬，生铁被虫蠹。一陈落华风，吹作送行句。",
            "comment": ""
        },
        {
            "title": "颂古三十一首",
            "content": "拏得大家些子本，门前铺席恣开张。到头滞货同行市，价数高低两不争。",
            "comment": ""
        },
        {
            "title": "颂古三十一首",
            "content": "髑髅遍野难遮掩，碍寒行人转见垂。从此一面看验后，也须拙地为深埋。",
            "comment": ""
        },
        {
            "title": "偈颂九十三首",
            "content": "我有个火头，作事多伶俐。饱饭携锄头，庵前去锄地。寸草不留踪，善恶无忌讳。",
            "comment": ""
        },
        {
            "title": "颂古四首",
            "content": "德山托钵话，低头得人怕。三家村里人，醉后胡厮骂。",
            "comment": ""
        },
        {
            "title": "偈颂九十三首",
            "content": "即心即佛，狗咬枯骨。非心非佛，牛溲马浡。不是心，不是佛，不是物，伏惟万福。",
            "comment": ""
        },
        {
            "title": "颂古三十一首",
            "content": "柳色重重翠作堆，豁开三径不纡回。门前是旧时底，付与渊明归去来。",
            "comment": ""
        },
        {
            "title": "偈颂九十三首",
            "content": "仙居多异草，圣地绝凡踪。秋风动鳞甲，生蛇化活龙。",
            "comment": ""
        },
        {
            "title": "维摩赞",
            "content": "手提拂子坐胡床，眼似流星鬓似霜。开不二门长示疾，却将好肉剜成疮。",
            "comment": ""
        },
        {
            "title": "偈颂九十三首",
            "content": "直进直出，直行直用。瞥转玄关，百发百中。",
            "comment": ""
        },
        {
            "title": "偈颂九十三首",
            "content": "百丈野狐，石女无夫。一回泪下，沧海乾枯。",
            "comment": ""
        },
        {
            "title": "颂古三十一首",
            "content": "桃花开了杏花开，陈陈香风扑鼻来。零落尽随流水去，更无一片点苍苔。",
            "comment": ""
        },
        {
            "title": "颂古三十一首",
            "content": "草里伤人血溅流，等闲解著毒蛇头。炎炎恶风冲天上，赫日光中结蜃楼。",
            "comment": ""
        },
        {
            "title": "出山相赞",
            "content": "上无片瓦下无锥，一个穷身只自知。从此入流随所住，手中携个活鱼儿。",
            "comment": ""
        },
        {
            "title": "草鞋歌",
            "content": "村里人，有意知，就手织成最容易。长短大小在目前，密用工夫多快利。草窠里面跳出来，结却绳头有巴鼻。牢束跟，紧在耳。掷地作金声，举步离泥水。著入千山与万山，把定脚头并脚尾。赵州尽力载不起，玄沙吃绊耀著指。拖来拖去底头穿，轻轻飏在粪里。",
            "comment": ""
        },
        {
            "title": "偈颂九十三首",
            "content": "开炉无可做，大家团团坐。坐久却成劳，拨动炉中火。火星忽迸散，内外俱照破。一声寒雁叫长空，云中道人正高卧。蓦忽翻身吐气来，且吃胡饼十数个。食饱多伤心切，切忌向净地上屙。",
            "comment": ""
        },
        {
            "title": "颂古三十一首",
            "content": "柴头火种欻然红，荒草堆中遇疾风。眼底蟭螟勿栖泊，撒开猛焰恣烧空。",
            "comment": ""
        },
        {
            "title": "祖图赞",
            "content": "点污人间闲纸墨，只因五叶一花开。看他次第传芳去，总是邯郸学步来。",
            "comment": ""
        },
        {
            "title": "偈颂九十三首",
            "content": "今朝九月九，物物尽知有。黄花散金钱，茱萸开口笑。五老絮帽落风前，陶公醉石翻筋斗。",
            "comment": ""
        },
        {
            "title": "偈颂九十三首",
            "content": "不离家舍，常在途中。途中家舍，触处相逢。人从明州来，却入庐山去。云间逢五老，因问途中事。难难，狂风吹入拆船湾。易易，扬澜左蠡平如砥。也不难，也不易，仰面看天，低头取气。",
            "comment": ""
        },
        {
            "title": "颂古三十一首",
            "content": "闹里轻轻飏碌砖，衲僧鼻也一时穿。掀天笑罢归来矣，打著南边动北边。",
            "comment": ""
        },
        {
            "title": "偈颂九十三首",
            "content": "七峰无可分岁，抖擞多年活计。拂子摆尾摇头，解作狮子游戏。等闲哮吼一声，直得惊天动地。东村老彻夜烧钱，地炉神不敢瞌睡。",
            "comment": ""
        },
        {
            "title": "偈颂九十三首",
            "content": "九月尽，十月初。山下开田，山上开炉。开田要博饭吃，开炉暖热身躯。",
            "comment": ""
        }
    ]
}