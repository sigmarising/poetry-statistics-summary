{
    "dynasty": "宋",
    "author": "释遵式",
    "poems": [
        {
            "title": "十六观经颂·水观第二",
            "content": "次作水想见西方，一切皆为净土水。既见水已想成冰，皎然映彻琉璃地。",
            "comment": ""
        },
        {
            "title": "为檀越写弥陀经正信偈发愿文",
            "content": "稽首十方佛，弥陀圣中尊。方等修多罗，一切法宝藏。观音及势至，大地菩萨僧。我以诚信心，刻板并印造。阿弥陀经卷，及以正信偈。旋造各一万，施四众受持。偈以发信心，经以资读诵。若有每日中，至少诵三卷。年诵千八十，十年万八百。况复多诵者，及历多年数。如是积功德，自然生佛前。我此万卷经，随所流布处。极少得一人，诵持生净土。我愿承此力，决定生彼国。况复于多人，人亡经复在。展转相传授，是名无尽灯。灯灯相照耀，破生死长夜。显出佛菩提，究竟悉同生。常寂光净土，持此清净福。回向奉群亲，我国圣帝王。及圣后圣位，仁寿各万年。覆育群氓类，我父母眷属。怨亲非怨亲，咸承胜善根，同生安养国。",
            "comment": ""
        },
        {
            "title": "十六观经颂·观音观第十",
            "content": "观音菩萨紫金身，眉间毫相七宝色。流出光明满十方，光中化佛无数亿。",
            "comment": ""
        },
        {
            "title": "十六观经颂·上品上生观第十四",
            "content": "慈心不杀持众戒，读诵大乘方等经。修行六念回向愿，临终化佛悉来迎。",
            "comment": ""
        },
        {
            "title": "礼佛回向偈",
            "content": "见闻获安隐，莫不信向心。是故我归依，愿普如世尊。甚深净戒聚，功德难思议。受者获安隐，福慧日夜生。诸佛常护念，万地渐满盈。六度四等意，普度诸群盲。手足初莫犯，节言慎所行。常乐在定意，是真优婆塞。质直离谄曲，常与贤圣俱。爱众犹养己，是名真苦萨。",
            "comment": ""
        },
        {
            "title": "十六观经颂·中品上生观第十五",
            "content": "受持五戒八戒斋，修行诸戒回向愿。命终生彼闻法音，应时即得阿罗汉。",
            "comment": ""
        },
        {
            "title": "五峰合涧诗·莲华峰",
            "content": "青瑛丽芙蕖，造化工且奇。辉彩向星河，结根在天地。临飚无馨香，御雨不离披。朝霭发翠华，暮云生碧姿。鼎湖几荣落，华岳何盛衰。独尔谢群芳，自将天地期。",
            "comment": ""
        },
        {
            "title": "十六观经颂·杂往生观第十三",
            "content": "重想弥陀二菩萨，神通变现事如前。杂沓观成无量福，定生安养奉金仙。",
            "comment": ""
        },
        {
            "title": "句",
            "content": "真空是选场，大觉为官位。",
            "comment": ""
        },
        {
            "title": "改祭修斋决疑颂",
            "content": "杀他还自杀，影响逐形声。鬼饱都无福，空招堕火坑。",
            "comment": ""
        },
        {
            "title": "改祭修斋决疑颂",
            "content": "法宝真良药，众生自不尝。书持并供养，世世上天堂。",
            "comment": ""
        },
        {
            "title": "寄刘处士",
            "content": "度月阻相寻，应为苦雨吟。井浑茶味失，地润屐痕深。鸟背长湖色，门閒古树阴。想君慵更甚，华发昼方簪。",
            "comment": ""
        },
        {
            "title": "戒五辛颂",
            "content": "五辛佛所说，障道定无疑。梵网招轻垢，楞伽损大慈。人天犹尚失，净土固难期。生啖增瞋念，熟食发淫思。讲经十二部，天仙悉舍离。善神不守护，恶鬼得便宜。薜荔唼唇吻，魔罗现佛仪。福德因消灭，业障更弥滋。地狱铜兼铁，轮回网复羁。无端耽草味，殃祸大堪悲。",
            "comment": ""
        },
        {
            "title": "句",
            "content": "梅有和羹实，龙无为雨心。",
            "comment": ""
        },
        {
            "title": "释大方广佛华严经贤首菩萨赞佛偈",
            "content": "又放光明名见佛，此光觉悟将终者。令随悟念见如来，命终得生其净土。",
            "comment": ""
        },
        {
            "title": "放生慈济法门",
            "content": "我比丘某甲，今为傍生类。发佛大慈悲，忏彼六情根。无始业障海，眼根著诸色。耳界闻乱声，鼻染一切香。舌生诸恶刺，身如机关主。六贼游戏中，心想如猿猴，无有暂停时。如此等六法，名为六情根。一切业因缘，皆从妄想起。妄想如幻焰，亦若空中花。迷倒不觉知，为诸惑业缚。永堕三途界，没在众苦中。不闻正法音，何曾知忏悔。惟愿十方佛，菩萨众大师。慈力与冥加，令其知发露。无始一切恶，今日悉消除。毕故不造新，常当修梵行。未脱傍生难，余命愿安乐。筌网及虞罗，愿不相值遇。饮啄随时足，饥渴永不逢。相见起慈心，愿不相吞噉。当承三宝力，誓脱众尘劳。毕此苦类身，愿生诸佛国。弥陀广慈愿，不舍一切生。观音慈愿深，常游五道界。愿舒五色臂，拔我出轮回。傥若命终时，愿垂亲接引。救我厄难得，菩萨大檀那。悯我临汤火，舍财赎我命。须弥与大海，徒自谓高深。檀那今日恩，高深不可比。现生增福寿，眷属悉团圆。来世受身时，愿同生佛国，和南贤圣众。",
            "comment": ""
        },
        {
            "title": "上王丞相十界心图颂",
            "content": "无象无名杳莫寻，强将名象测幽深。凭斯会解还相背，舍此他求转自沉。鹫岭殷勤亲付嘱，龙门恺悌好知音。仍闻挂在高堂上，误杀来人错认心。",
            "comment": ""
        },
        {
            "title": "赠智伦弟",
            "content": "溪竹拥疏帘，溪云冷不厌。千岩唯虎伴，一讲许诗兼。煮茗敲冰柱，看经就雪簷。有时开静户，寒日下峰尖。",
            "comment": ""
        },
        {
            "title": "十六观经颂·佛菩萨像观第八",
            "content": "诸佛如来法界身，遍入众生一切想。智者当观此想心，是心即佛菩萨像。",
            "comment": ""
        },
        {
            "title": "改祭修斋决疑颂",
            "content": "鬼道常饥渴，当生怜愍心。能蠲口中食，佛赞福田深。",
            "comment": ""
        },
        {
            "title": "改祭修斋决疑颂",
            "content": "人死随前业，升沉六道殊。如何纯祭祀，须道世人愚。",
            "comment": ""
        },
        {
            "title": "句",
            "content": "天上无双月，人间只一僧。",
            "comment": ""
        },
        {
            "title": "诫酒肉慈慧法门",
            "content": "南无佛法僧，大慈三宝海。我念欲依教，普劝诸众生。莫杀莫食肉，同蕴仁慈行。无病保长龄，未来成佛道。诸佛大菩萨，常为救众生。舍头目身命，不计河沙数。代鸽弃王身，全螘委龙命。流水济枯鱼，萨{左土右垂}充饥虎。历劫遍行慈，慈善力成就。佛无一切心，唯有慈心在。若有行慈者，不杀不食肉。仰愿佛威神，世世常加护。杀生佛所说，即杀自父母。亦杀自妻女，兄弟及姊妹。一切田女摄，皆曾为父母。生生所受胎，从之禀遗体。受一畜生形，骨血如山海。一一类中身，生生不可计。轮回六道间，展转为亲属。故食诸众生，名食父母肉。又观一切身，悉是我本体。自肉及他肉，其实是一肉。如舍前后住，亦名为我舍。当知食肉人，即食自身肉。佛观如来藏，佛界众生界。一界无二界，一切肉一肉。伎儿暂变易，元是一人身。若欲杀众生，当起诸佛想。猎师屠儿辈，及捕鱼鸟人。众生遥见者，皆生必死怖。谓此恶心人，贪利及肉味。手持利刀箭，念欲杀我身。飞翔及潜竄，惊怖而远避。常与诸众生，起大冤对想。一切惜身命，人畜等无殊。若欲食众生，先试割身肉。死是极大苦，谁能不畏之。但当自观身，云何食他肉。为利刹众生，以财网诸肉。二俱得杀业，死堕叫唤狱。汝听杀生者，死堕地狱处。铁城高八万，四千由旬量。长广亦复然，满中猛火炎。表里皆洞赤，猘狗守四门。狱卒声雷震，两眼如电光。驱汝杀生人，入中而受苦。力士执铁矛，矛身长一丈。利刃阔八寸，望胸撞罪人。胸入背上出，苦痛不堪闻。千万亿岁中，受斯极大苦。汝听食肉人，死堕阿鼻狱。铁屋亦高广，八万由旬量。四门猛火炎，南北皆交彻。铁墙铁罗网，铁枷铁杻械。一一火烧之，皆令其洞赤。食肉受斯苦，亿百千万岁。汝听煮肉人，堕镬汤地狱。一万有二千，深广由旬量。昼夜猛火然，涌涌汤常沸。于中受大苦，一万七千岁。汝听炙肉人，堕热铁床狱。其狱有八千，纵广由旬量。床下猛火烧，罪人卧其上。心肝肉焦烂，一万二千岁。汝听切肉人，死堕斫剉狱。五百大力士，利刀斩罪人。万段至微尘，业风吹更活。如是终复始，一万二千岁。汝听养群鸡，为贪肥肉者。一鸡于一日，计食五百虫。主人当半罪，同鸡堕地狱。其狱盛热粪，八万由旬量。人鸡俱入中，满五千万岁。汝听捕猎人，安锵及设{左木右强}。罥索安陷穽，利刃放鹰犬。四边竞围合，逼逐杀众生。死堕铁轴狱，方丈一万钉。驱上轮一币，遍体万钉刺。举身悉交彻，苦痛不可忍。百千万岁中，受斯对报苦。杀生食肉者，从诸地狱出。受饿罗刹身，师子豺虎狼。猫狸鸱枭鹫，唯捕新血肉。众生各藏护，不令其得便。饥火常烧心，念念思他肉。由是恶熏习，大慈种永断。设得生人中，残疾命短促。愚痴谤因果，死还堕地狱。佛说此语时，无量诸罗刹。悲号誓断肉，及护断肉人。汝今闻此经，云何不改过。徒劳生为人，不及食人鬼。慎莫烧山野，慎莫破堤塘。莫伐有巢树，莫烧含蠹薪。若见杀众生，方便常救护。南无十方佛，大智德世尊。我欲劝众生，舍酒求明慧。如佛之所说，饮酒多过患。八万尘劳门，三十五种失。悉以酒为本，汝等应谛观。酒酣心眩乱，六识尽昏迷。君臣乖仪节，父子绝尊卑。母女乱其风，礼检不能制。如舍婆提国，有鸯掘摩罗。酒醉淫泆母，因慈杀其父。母复通外情，将刀复害之。亦如莎伽陀，神通大罗汉。因游支提国，渐到跋陀村。彼有大毒龙，字庵婆罗提。其龙甚暴恶，侵害彼村人。罗汉神通力，降伏毒龙已。村人思报恩，多设苏孔糜。有女设糜已，忧其发冷病。遂取水色酒，奉上大罗汉。罗汉谓是水，饮已酒力发。迷酒到寺门，衣钵弃余处。醒时用神力，能伏大毒龙。醉后如死人，不能伏蝦蟆。世尊命罗汉，及诸比丘众。至彼罗汉所，因兹制酒戒。正法念经说，阎罗责置人。将驱入地狱，先说如是偈。酒能乱人心，令人如羊等。不知作不作，如是应舍酒。若酒醉之人，如死人无异。若欲常不死，彼人应舍酒。酒是诸过处，常能不饶益。一切恶道阶，黑闇所在处。饮酒到地狱，亦到饿鬼处。行于玄生业，是酒过所诳。酒为毒中毒，地狱中地狱。病中之大病，是佛之所说。若人饮酒者，无因缘欢喜。无因缘而瞋，无因缘作恶。于佛所生痴，坏世出世事。烧解脱如火，所谓酒一法。若人能舍酒，正行于法戒。彼到第一处，无死无生处。莫饮无明酒，能为众苦因。声闻住明脱，犹是醉归人。若是病苦时，应当观病本。从痴有爱生，习业招病果。耆婆尽道术，尚不能救疗。岂有世药酒，而能瘥我病。酒为放逸根，不饮闭恶道。宁舍百千身，不毁犯酒戒。宁使身乾枯，终不饮此酒。假使毁犯戒，寿命满百年。不如护禁戒，即时身磨灭。决定能使瘥，我犹故不饮。况今不定知，为瘥为不瘥。作是决定心，心生大欢喜。即护见真谛，所患即消除。汝听酿酒家，死堕醎糟狱。亦堕沸灰中，一万八千岁。汝听沽清酒，死堕酒池狱。满中如洋铜，入其中受苦。汝听饮酒人，死堕灌口狱。手自酌铜汁，昼夜灌其口。汝听人将酒，逼劝持戒人。死入冰池狱，八千万岁苦。皮肉皆破裂，日夜百死生。然后五百生，生辄无两臂。汝听或强力，或时因戏笑。持酒与僧尼，强伏令其饮。死堕截膝狱，六百万岁中。五百大力士，常截其两膝。乃至过酒器，五百世无手。常作螘虱形，曲蛆及蝇蚋。痴执无知虫，一一五百世。汝听吉陀婆，沽酒梳堕井。罗汉饮其水，八万圣皆醉。由是恼圣人，死堕锯床狱。八万大劫中，常受锯解苦。后出得为人，其身长三尺。颜貌青黑色，耳鼻孔闭塞。无眼唇褰缩，手足无十指。何况破戒心，持酒逼他饮。多见世愚人，逼他食酒肉。自不能清净，都无羞耻心。复将不净食，凌逼破他戒。宁可断人命，莫破他善心。杀命一死生，未必至三趣。破戒失人天，及失解脱法。汝听断酒肉，所得福德利。有人持七宝，国城妻子施。不如断酒肉，千万分之一。乃至满大千，七宝持布施。不如断酒肉，千万分之一。假使为求福，锻金以为人。其数百千万，持用广布施。不如断酒肉，千万分之一。假使有佛子，造幡华宝盖。满三千大千，持用供养佛。不如断酒肉，千万分之一。犯之罪即重，持之福亦深。善恶长形对，苦乐镇相寻。及健速回首，早计各悛心。莫待无常到，如瓶满自沈。勉哉须努力，同侍七宝林。",
            "comment": ""
        },
        {
            "title": "十六观经颂·池观第五",
            "content": "五想净土七宝池，池中水有八功德。宣流念佛法僧名，妙宝莲华千万亿。",
            "comment": ""
        },
        {
            "title": "十六观经颂·华座观第七",
            "content": "七想莲华妙台座，广大弥陀愿力成。作此想时心不乱，定当极乐国中生。",
            "comment": ""
        },
        {
            "title": "改祭修斋决疑颂",
            "content": "鬼神随处有，谄诳世间人。祭鬼都无福，空增杀业因。",
            "comment": ""
        },
        {
            "title": "五峰合涧诗·月桂峰",
            "content": "嫦娥戏仙桂，掷子落人寰。秀颖发矫林，芳馨胜远山。兔边甘百上，鸟外谁一攀。月里催人老，云根伴余闲。余霞照海甸，高翠暖湖关。康乐不在哉，猿来空庭间。",
            "comment": ""
        },
        {
            "title": "十六观经颂·地观第三",
            "content": "琉璃宝地正观时，谛了分明极乐国。八种清风鼓乐音，苦空无我无常曲。",
            "comment": ""
        },
        {
            "title": "五峰合涧诗·白猿峰",
            "content": "人死猿亦亡，碧峰空崔嵬。六龙驭圆景，巨壑流红埃。今亦看诚古，后还思悲哀。兹山俯南涧，水洁影如颓。春筱生嫩筠，秋兰变枯荄。方新林下寺，吟此心悠哉。",
            "comment": ""
        },
        {
            "title": "十六观经颂·日观第一",
            "content": "正坐面西想日轮，见日欲没如悬鼓。见已闭目开目间，皆令明了心坚住。",
            "comment": ""
        },
        {
            "title": "十六观经颂·势至观第十一",
            "content": "次观势至菩萨身，量等观音无有异。但于肉髻宝缾中，盛众光明现佛事。",
            "comment": ""
        },
        {
            "title": "地狱界偈",
            "content": "三界无别法，一切唯心造。是故于日夜，当自勤观心。心欲起诸恶，速灭如救然。心欲起诸善，爱护如珍宝。行恶虽少顷，未来受苦长。为善向菩提，永证常乐果。",
            "comment": ""
        },
        {
            "title": "酬伉上人",
            "content": "鸟外清閒极，谁能更似君。山光晴后见，瀑响夜深闻。拾句书幽石，收茶踏乱云。江头待无事，终学弃人群。",
            "comment": ""
        },
        {
            "title": "大悲观音栴檀像",
            "content": "南无十方三世佛，南无本师大牟尼。南无西方安乐刹，阿弥陀佛十力尊。南无过去无数劫，彼世世灯观世音。诸佛慧眼第一净，以不二相观三界。如实见我归命礼，成就大愿护众生。南无一切法宝海，无边无尽解脱门。南无总持功德藏，三世十方诸佛印。消除三障无诸恶，五眼具足成菩提。未来际劫誓修行，普使众生护无畏。南无文殊普贤尊，一切智行圆满海。金刚藏及金刚手，得大势等诸大士。声闻辟支贤圣众，愿以慈眼普瞻视。我今南无赞三宝，为欲深游大悲海。南无大悲救厄者，昔曾值佛观世音。入彼如来所入门，故佛授与同名号。从闻解说六尘缚，如声度垣不能碍。由斯遍入微尘国，普现微尘自在身。一一身宣总持句，施与众生无畏法。是故娑婆世界中，皆号为施无畏者。我昔经中值密言，能除三障名消伏。佛称功德难思议，故我常持不敢忘。誓向当来大劫海，遍将此句救诸苦。为求大士加持力，故造栴檀持呪形。烁迦罗首金色容，具足七数端严相。母陀罗臂百千福，次第有六捉持异。贝多叶经并宝印，华果澡鑵及杨枝。无隙白檀雕所成，一一皆合契经造。及状我身长跪地，顶戴吉祥安乐人。观世音名依定实，必闻我今发大愿。牟尼经像比丘僧，愿住世间常不灭。护持国土与众生，普令摄取菩提愿。三宝神呪天龙等，大悲感应大誓力。一切同护圣尊仪，犹若金刚常不坏。如是成就十四愿，悉为菩提及含识。南无闻名救厄者，南无世间慈悲父。南无施我无畏力，南无令我满诸愿。闻名见身心念者，南无一切无空过。我今次第说所愿，尊应一一遍垂听。",
            "comment": ""
        },
        {
            "title": "十六观经颂·无量寿佛身观第九",
            "content": "无量寿佛金色身，光明普照群生类。勤修智者系心观，诸佛现前同授记。",
            "comment": ""
        },
        {
            "title": "十六观经颂·中品中生",
            "content": "若人至心一日夜，持戒持斋无破缺。以此功德回愿生，七日华敷成记莂。",
            "comment": ""
        },
        {
            "title": "游天台观",
            "content": "古观春山下，寻幽似有期。瀑清冥坐久，峰好独归迟。客啸巢禽识，仙踪药叟知。我来无别趣，禅性尽相宜。",
            "comment": ""
        },
        {
            "title": "十六观经颂·树观第四",
            "content": "四观宝树七重行，宝叶华敷妙宫殿。宝幢幡盖影重重，十方佛国于中现。",
            "comment": ""
        },
        {
            "title": "隐者",
            "content": "一径千峰里，何人更往还。无为无事者，白首白云閒。酿酒担寒瀑，寻猿过别山。岂知名利客，鞭马向秦关。",
            "comment": ""
        },
        {
            "title": "改祭修斋决疑颂",
            "content": "杀牛惭禴祭，黍稷本非馨。斋诵真明德，何劳执礼经。",
            "comment": ""
        },
        {
            "title": "句",
            "content": "翔空迹自绝，不在青青山。",
            "comment": ""
        },
        {
            "title": "十六观经颂·普往生观第十二",
            "content": "端想身生极乐界，连华合闭身居内。华开见佛满虚空，水鸟树林宣法偈。",
            "comment": ""
        },
        {
            "title": "改祭修斋决疑颂",
            "content": "专持菩萨号，八部护君身。急难随声应，唯除不信人。",
            "comment": ""
        },
        {
            "title": "改祭修斋决疑颂",
            "content": "正信天龙护，邪神岂奈何。但知常念佛，灾怪自消磨。",
            "comment": ""
        },
        {
            "title": "念佛三昧诗",
            "content": "鉴极玄想孤，动静如为区。大象讵形仪，大方谁廉隅。正赏不隐括，妙践无回迂。心澄遍知海，粲粲黄金躯。",
            "comment": ""
        },
        {
            "title": "五峰合涧诗·飞来峰",
            "content": "乾坤持中枢，动运非物图。欝欝彼灵鹫，飘飘如飞凫。层空累怪石，古木生其膚。仁虎终安栖，白猿时号呼。钱源注鲛室，谢月扬天衢。曩喆多遗尘，清风来四隅。",
            "comment": ""
        },
        {
            "title": "释大方广佛华严经贤首菩萨赞佛偈",
            "content": "见有临终劝念佛，及示尊像令瞻敬。俾于佛所深归仰，是故得成此光明。",
            "comment": ""
        },
        {
            "title": "十六观经颂·上品下生",
            "content": "深信因果奉大乘，但发无上菩提意。以此功德回愿生，生已当住欢喜地。",
            "comment": ""
        },
        {
            "title": "寄悟和尚",
            "content": "无累无机祇任缘，一斋长掩古松边。寒垂白发过深雪，不下青林知几年。木叶当薪烧更暖，薑苗为屦著难穿。竟何人问东林社，时引清流灌碧莲。",
            "comment": ""
        },
        {
            "title": "酬苏屯田西湖韵",
            "content": "雨余残景照渔家，渔子鸣榔彻郡衙。今夜相呼好垂钓，晚来新雨涨蒹葭。",
            "comment": ""
        },
        {
            "title": "送苗推官",
            "content": "官满载琴书，乘春入上都。烟波离远岸，桃李发中途。俸薄尊常浅，诗清道太孤。登朝无恨晚，未有白髭须。",
            "comment": ""
        },
        {
            "title": "寄丹丘鸿上人不出寺",
            "content": "小固山前一道人，不言生死不言真。茅堂静有朝端客，草履烂无门外尘。银漏滴残犹在定，石花开尽始知春。相思未得相寻去，空恨江头多病身。",
            "comment": ""
        },
        {
            "title": "五峰合涧诗·稽留峰",
            "content": "武林神仙宅，代有隐者游。谷静云性闲，源长水涵幽。吾居余十年，自足忘百忧。岂嚼不死草，夙陪无生俦。道惭情未损，身与世为雠。安得会昔人，竹枝歌中秋。",
            "comment": ""
        },
        {
            "title": "十六观经颂·上品中生",
            "content": "不必受持方等经，解第一义明因果。紫金台现命终时，自见身于台上坐。",
            "comment": ""
        },
        {
            "title": "依修多罗立往生正信偈",
            "content": "稽首西方安乐刹，弥陀世主大慈尊。我依种种修多罗，成就往生决定信。住大乘者清净心，十念念彼无量寿。临终梦佛定往生，大宝积经如是说。五逆地狱众火现，值善知识发猛心。十念称佛即往生，十六观经如是说。若有欢喜信乐心，下至十念即往生。若不尔者不成佛，四十八愿如是说。诸有闻名生至心，一念回向即往生。唯除五逆谤正法，无量寿经如是说。临终不能观及念，但作生意知有佛。此人气绝即往生，大法鼓经如是说。一日一夜悬缯盖。专念往生心不断。卧中梦佛即往生，无量寿经如是说。昼夜一日称佛名，殷勤精进不断绝。展转相劝同往生，大悲经中如是说。一日二日若七日，执持名号心不乱。佛现其前即往生，阿弥陀经如是说。若人闻彼阿弥陀，一日二日若过等。系念现前即往生，般舟经中如是说。十日十夜六时中，五体礼佛念不断。现见彼佛即往生，鼓音王经如是说。十日十夜持斋戒，悬缯幡盖然香灯。系念不断得往生，无量寿经如是说。若人专念一方佛，或行或坐七七日。现身见佛即往生，大集经中如是说。若人自誓常经行，九十日中不坐卧。三昧中见阿弥陀，佛立经中如是说。若人端坐正西向，九十日中常念佛。能成三昧生佛前，文殊般若如是说。我于众经颂少分，如是说者无穷尽。",
            "comment": ""
        },
        {
            "title": "念佛三昧诗",
            "content": "金肌昧真见，八音愚正闻。玄空了无託，至涉宁有勋。森罗会都寂，长空销积氛。良哉此达观，局士安与云。",
            "comment": ""
        },
        {
            "title": "念佛三昧诗",
            "content": "万感外形骸，俨然虚堂寂。明毫冠群彩，幽神资始绩。妙象非夙预，俗览岂良觌。析之会入微，清玩心无怿。",
            "comment": ""
        },
        {
            "title": "改祭修斋决疑颂",
            "content": "作福常回施，天龙善鬼神。威光常覆护，使汝免灾迍。",
            "comment": ""
        },
        {
            "title": "十六观经颂·下品下生",
            "content": "有作五逆十恶业，应堕地狱受诸苦。临终遇劝念弥陀，决定超生于彼土。",
            "comment": ""
        },
        {
            "title": "十六观经颂·中品下生",
            "content": "孝养父母行仁义，临终复遇善知识。广说弥陀大愿因，屈伸臂顷生彼国。",
            "comment": ""
        },
        {
            "title": "隋观法师塔",
            "content": "五六百年内，金躯亦化尘。方知新冢上，尽是古人身。白发争名急，青山送骨频。除师灵塔外，一一好沾巾。",
            "comment": ""
        },
        {
            "title": "每日念佛忏悔发愿文",
            "content": "我今称念阿弥陀，真实功德佛名号。惟愿慈悲垂摄受，证知忏悔及所愿。我昔所造诸恶业，皆由无始贪嗔痴。从身□意之所生，一切我今皆忏悔。愿我临欲命终时，尽除一切诸障碍。面见彼佛阿弥陀，即得往生安乐刹。彼佛众会咸清净，我时于胜连华生。亲见如来无量光，现前授我菩提记。蒙彼如来授记已，化身无数百俱胝。知力广大遍十方，普利一切众生界。",
            "comment": ""
        },
        {
            "title": "念佛三昧诗",
            "content": "融抱回曲照，熙如鉴中象。谛览无遗心，虚求非滞想。追梦忘始终，通幽宛如往。藉此会神姿，逍遥期西赏。",
            "comment": ""
        },
        {
            "title": "五峰合涧诗·合涧",
            "content": "灵峰天竺寺，水向南北流。源远无竭时，石渠平且修。潭洁照台馆，岸滋蔚松楸。晚霁起长虹，夜寒吟潜虬。余居山水中，炎夏长如秋。飞梁会一泻，清响出林邱。",
            "comment": ""
        },
        {
            "title": "十六观经颂·总观第六",
            "content": "众宝国土宝楼阁，宝树更兼池间错。此个总观若成时，名为粗见彼极乐。",
            "comment": ""
        },
        {
            "title": "十六观经颂·下品上生观第十六",
            "content": "若人虽不谤尊经，造众恶业无惭愧。临终遇劝念弥陀，生彼十劫得初地。",
            "comment": ""
        },
        {
            "title": "十六观经颂·下品中生",
            "content": "若有众生犯众戒，盗取僧祇三宝物。临终遇劝念弥陀，一念顷间生彼国。",
            "comment": ""
        },
        {
            "title": "寄题丹丘梵才上人山居",
            "content": "禅家真隐处，翠谷倚城隍。海近云归早，山孤鸟云长。石当泉脉润，风度柏枝香。此地容吾否，中霄去意狂。",
            "comment": ""
        },
        {
            "title": "十六观经颂",
            "content": "韦提重礼请能仁，愿说西方净报因。十六观兼三净业，修之即得往生身。",
            "comment": ""
        },
        {
            "title": "改祭修斋决疑颂",
            "content": "回邪生正信，臭草出栴檀。逢难须怪固，安居志好攀。",
            "comment": ""
        }
    ]
}