{
    "dynasty": "宋",
    "author": "郑国辅",
    "poems": [
        {
            "title": "龙洞",
            "content": "泥蟠蛰卧久潜踪，一旦青云得路通。利物济人功已了，却遗凡骨返仙宫。",
            "comment": ""
        },
        {
            "title": "大涤洞",
            "content": "去县十八里，传名千万年。三山空隔海，一柱独擎天。骖驭歌司马，烧丹扣葛仙。谁云尘俗骨，亦得嗣前贤。",
            "comment": ""
        },
        {
            "title": "洞霄宫",
            "content": "自怜踪迹又尘埃，再见溪山眼便开。野水萦纡通路过，闲花疏淡放春回。玉清缈缈排仙仗，金碧峨峨焕宝台。十里暮云横九锁，却如骑鹤下蓬莱。",
            "comment": ""
        },
        {
            "title": "清音亭",
            "content": "山泉潄玉琴，尘世谁知音。植杖憩于此，顿消名利心。",
            "comment": ""
        },
        {
            "title": "瀑布",
            "content": "终日湍流怒作声，凭栏便觉耳根清。龙君雅欲助奇观，故把银瓶泻水晶。",
            "comment": ""
        },
        {
            "title": "云根石",
            "content": "轮囷一片出无心，未许苍苔久见侵。六月旱田天不雨，愿将肤寸霈为霖。",
            "comment": ""
        },
        {
            "title": "翠微亭",
            "content": "满眼青山倦应酬，小亭回护颇知休。撚髯索句空归去，疑在飞来峰上头。",
            "comment": ""
        },
        {
            "title": "云根石",
            "content": "满耳环佩声，云根线寒玉。雨过勿雷吼，老龙鼾正熟。",
            "comment": ""
        },
        {
            "title": "凤洞",
            "content": "古木森森翳女萝，四山环抱郁嵯峨。此间定有荆山璞，未审何时遇卞和。斩开绿棘黄荆路，岩上采霞摇影动。洞里仙人醉不知，岩前留下无声凤。我今行向洞前来，是洞须开凤莫猜。便好跨游三岛去，等闲抖擞轻尘埃。",
            "comment": ""
        }
    ]
}