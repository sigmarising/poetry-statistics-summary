{
    "dynasty": "宋",
    "author": "释宝印",
    "poems": [
        {
            "title": "句",
            "content": "满屋挂碑光耿耿。",
            "comment": ""
        },
        {
            "title": "偈颂十五首",
            "content": "六月初一，烧空赤日。十字街头，雪深一尺。扫除不暇，回避不及。冻得东村廖胡子，半夜著鞋水上立。",
            "comment": ""
        },
        {
            "title": "寓宿洞霄",
            "content": "窈窕门前九锁山，琮琤石角千层水。白云影里阅群仙，风断木犀香未已。我从青城大面来，羽衣驾鹤欣相陪。五峰去此在咫尺，肯惜杖屦时徘徊。",
            "comment": ""
        },
        {
            "title": "颂古十八首",
            "content": "竖起拂子封白纸，千里谁知有知己。行人莫与路为雠，四海五湖王化里。",
            "comment": ""
        },
        {
            "title": "颂古十八首",
            "content": "一个形骸两姓名，入泥入水可怜生。回头掣断黄金鏁，肯向毗卢顶上行。",
            "comment": ""
        },
        {
            "title": "颂古十八首",
            "content": "应口曹源一滴时，谁知依样画猫儿。袖中三尺龙泉剑，落尽髑髅人不知。",
            "comment": ""
        },
        {
            "title": "偈颂十五首",
            "content": "来也宫殿随身，去也笙歌满路。侍者白头如新，赵州倾盖如故。",
            "comment": ""
        },
        {
            "title": "颂古十八首",
            "content": "临机一味放憨痴，其毒尤深棒喝时。堪笑人来夸敏手，得便宜是落便宜。",
            "comment": ""
        },
        {
            "title": "颂古十八首",
            "content": "李公要劝张公酒，却被张公罚一杯。珠绕团团休错会，还家拍手笑哈哈。",
            "comment": ""
        },
        {
            "title": "偈颂十五首",
            "content": "雨足敛烟云，山晴开锦绣。良哉信心人，知有向上穷。携家上崔嵬，法席为宏开。五百阿罗汉，掷锡与浮杯。赴供如云集，寿山增岌岌。次男慧性开，念念皆迪吉。径山不覆藏，言外要承当。风云重际会，归去侍清光。",
            "comment": ""
        },
        {
            "title": "偈颂十五首",
            "content": "初三十一，中九下七。众眼难瞒，当机莫惜。",
            "comment": ""
        },
        {
            "title": "颂古三首",
            "content": "千尺丝纶直下垂，锦鳞拨刺上钩时。斜风细雨歌归去，醉倒蓬窗百不知。",
            "comment": ""
        },
        {
            "title": "梅林分韵得泽字",
            "content": "江路岁峥嵘，酸风更萧瑟。发兴访梅花，主盟得诗伯。孤芳有馀妍，初不带脂泽。香度竹篱短，影摇溪水碧。同时饮中仙，著我林下客。春槽沸滴红，满坐喧举白。浇胸独茗碗，臭林曾不隔。公今日边去，陛下正前席。请看枝头春，中有和羹实。反骚试与题，不碍心铁石。",
            "comment": ""
        },
        {
            "title": "颂古十八首",
            "content": "山之峨峨，水之汤汤。冷眼觑著，无处惭惶。",
            "comment": ""
        },
        {
            "title": "偈颂十五首",
            "content": "佛高一丈，魔高一丈。正觉山前，无风起浪。金山个里，佛魔俱丧。明星现时，且莫欺诳。无牛乳麋，有德山棒。为甚如此，真法供养。",
            "comment": ""
        },
        {
            "title": "偈颂十五首",
            "content": "虎头带角人难措，石火电光须密布。假饶烈士荐应难，懵底如何善回互。",
            "comment": ""
        },
        {
            "title": "颂古十八首",
            "content": "一桡提起定纲宗，直得乾坤大地空。只为夹山轻放过，至今四海错流通。",
            "comment": ""
        },
        {
            "title": "偈颂十五首",
            "content": "浮玉山头留不住，相携夜过长芦渡。识得诸方第一机，踏翻船子先归去。",
            "comment": ""
        },
        {
            "title": "颂古十八首",
            "content": "胡张三背手张弓，黑李四反身架箭。直饶啮镞古将军，对面髑髅穿一穿。",
            "comment": ""
        },
        {
            "title": "颂古三首",
            "content": "水因有月方知静，天为无云始觉高。独坐孤峰休更问，此时难著一丝毫。",
            "comment": ""
        },
        {
            "title": "偈颂十五首",
            "content": "何似生，合取口，三世诸佛不知有。日午打三更，面南看北斗。",
            "comment": ""
        },
        {
            "title": "颂古十八首",
            "content": "不疑不彻不失，片片春风狼籍。至今江北江南，游子徒劳外觅。休外觅，明如杲日黑如漆。",
            "comment": ""
        },
        {
            "title": "颂古十八首",
            "content": "生铁铸就昆仑儿，眼耳鼻舌如泥块。西天此土谩纷纭，铁眼铜睛看不破。",
            "comment": ""
        },
        {
            "title": "颂古十八首",
            "content": "临济惯白拈，普化惯掣颠。一场好笑具，后世作三玄。",
            "comment": ""
        },
        {
            "title": "偈颂十五首",
            "content": "便是犹陪句，如何已涉言。须知言句外，声色不相干。",
            "comment": ""
        },
        {
            "title": "偈二首",
            "content": "日上月下，速如电毂。又是重新，一阳来复。湛不摇处，暖生寒谷。篱落梅华，枝枝粲玉。贺客街头，亚肩叠足。借婆裙子拜婆年，不识本来真面目。",
            "comment": ""
        },
        {
            "title": "颂古十八首",
            "content": "何必不必，金刀玉尺。甜者如檗，苦者如蜜。二十年来，无处雪屈。",
            "comment": ""
        },
        {
            "title": "颂古十八首",
            "content": "衲僧悟易要迷难，无限渔翁失钓竿。点铁成金犹自可，点金成铁太无端。",
            "comment": ""
        },
        {
            "title": "偈二首",
            "content": "将心除妄妄难除，即妄明心道转迂。桶底趯穿无忌讳，等闲一步一芙蕖。",
            "comment": ""
        },
        {
            "title": "偈颂十五首",
            "content": "今年月，去年月，四海九州同皎洁。去年人，今年人，鼻孔依前搭上脣。只道年年人与月，一回相见一回新。或修行，蔌供养，马师鼓起无风浪。争如此夜十分圆，人在妙峰孤顶上。",
            "comment": ""
        },
        {
            "title": "颂古十八首",
            "content": "忽然不然，如铗如钳。神仙秘诀，父子不传。",
            "comment": ""
        },
        {
            "title": "颂古十八首",
            "content": "有无语默谩徒劳，居士何曾动一毫。世祖功成三十六，云台争似钓台高。",
            "comment": ""
        },
        {
            "title": "偈颂十五首",
            "content": "说法不劳三寸舌，参禅惜取两茎眉。玉栏干畔青青柳，最好人间二月时。",
            "comment": ""
        },
        {
            "title": "偈颂十五首",
            "content": "遍地残红春去也，拍天涨绿兴悠哉。道人觅甚安心法。达磨当时带不来。",
            "comment": ""
        },
        {
            "title": "颂古十八首",
            "content": "全收全放不通风，点破将来已不中。礼拜起来虽悟去，街头笑倒李三翁。",
            "comment": ""
        },
        {
            "title": "偈颂十五首",
            "content": "前箭射人可，后箭射人深。锺先生没后，此道少知音。",
            "comment": ""
        },
        {
            "title": "偈颂十五首",
            "content": "律身行业凛冰霜，接物机关走雷电。七千馀指渴思浆，愿为重提正法眠。",
            "comment": ""
        },
        {
            "title": "颂古三首",
            "content": "学佛人人被佛瞒，拨尘见得几何般。狂风卷地云吹散，独立栏干宇宙宽。",
            "comment": ""
        },
        {
            "title": "颂古十八首",
            "content": "手按吹毛岂易为，两堂要活死猫儿。赵州上树安身法，多少傍人眼搭{嗤口换目}。",
            "comment": ""
        },
        {
            "title": "颂古十八首",
            "content": "正月孟春犹寒，从头万种千般。昨夜虚空落地，和风搭在阑干。",
            "comment": ""
        },
        {
            "title": "偈颂十五首",
            "content": "胡张三，黑李四。不会禅，不识字。蓦然相见闹篮头，话尽平生各归去。十日雨，五日风，讴歌鼓舞乐无穷。",
            "comment": ""
        }
    ]
}