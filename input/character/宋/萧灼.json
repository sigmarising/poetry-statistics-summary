{
    "dynasty": "宋",
    "author": "萧灼",
    "poems": [
        {
            "title": "题汪水云诗卷",
            "content": "朔风卷雨东南昏，铜仙泪洒辞吴门。间关万里踏燕月，埃沙扑面愁人魂。攜琴早晚随王母，不似瑶池旧歌舞。南冠岌岌操南音，此意此心千万古。十年归来两鬓霜，袖有诗史继草堂。西游苍梧北太华，笔端传入古锦囊。甫也再拜杜鹃血，颍乎冥入冰炭肠。一朝访我茅屋下，朔风易水为余写。黄金好铸锺子期，知君不是黄冠师。",
            "comment": ""
        }
    ]
}