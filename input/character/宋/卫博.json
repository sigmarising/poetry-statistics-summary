{
    "dynasty": "宋",
    "author": "卫博",
    "poems": [
        {
            "title": "书怀",
            "content": "万里江山一褐裘，十年踪迹并萍浮。囷禾谁展周郎指，负米长怀季路忧。书剑未酬平昔志，水云空结异乡愁。悠悠万事书空足，独立西风自点头。",
            "comment": ""
        },
        {
            "title": "次韵谢王使君见赠二首",
            "content": "功成刻楮谩三年，技拙空惭不可传。晚事韩门称弟子，终期幕府颂燕然。相看霜干寒犹在，未许兰膏明自煎。祭灶乞邻端有志，只愁多指费囷廛。",
            "comment": ""
        },
        {
            "title": "十二月十七日病中立春",
            "content": "彩胜宫花闹九门，挽回和气入乾坤。未教柳树夸青眼，先与梅花作返魂。不见新蔬行节物，漫将一岁答春温。病躯可是能顽巧，偏发天公造化恩。",
            "comment": ""
        },
        {
            "title": "春日书怀",
            "content": "人世逢春能几回，区区从使寸心灰。故园花柳应依旧，万里归思独上来。",
            "comment": ""
        },
        {
            "title": "春日书怀",
            "content": "东风吹雨半斜斜，青草池塘忆谢家。池李山桃谩春色，伤心不见洛城花。",
            "comment": ""
        },
        {
            "title": "明日出城爱其平沙浅水有钱塘西湖气象借前韵",
            "content": "花红水绿斗春妍，长望江南忆乐天。黄栗留鸣山寂静，野棠梨发树蔫绵。楼台三竺将归路，气象西湖欲晚烟。风物不殊乡国异，好寻归马问长阡。",
            "comment": "【注释】【原题】：明日出城爱其平沙浅水有钱塘西湖气象借前韵呈诸公"
        },
        {
            "title": "病中书怀",
            "content": "平生技拙笑屠龙，去国尤惭易道东。回望飞云亲舍下，不堪伏枕左书空。四方未了男儿志，一饭长怀国士风。怜我已深兄弟好，原从之子客东蒙。",
            "comment": ""
        },
        {
            "title": "二猫诗",
            "content": "地偏人迹希，斋厨冷如刷。老僧挑野菜，岂识腥与血。饥鼠知自迁，畜猫竟徒设。我来客南斋，盘餐稍罗列。烹炮愧寡鲜，弃置谢琐屑。二猫亦慕膻，媻跚事争齧。小儿强解事，叱逐加撞{左扌右必}。尺箠未去手，二猫复及闑。惩羹肯吹虀，废食未因噎。小儿恚猫痴，提耳当割切。谢儿儿勿嗔，我曹更痴绝。要之等为口，已矣莫中热。",
            "comment": ""
        },
        {
            "title": "和人雪诗",
            "content": "白玉楼台近广寒，冷侵银海眩光翻。只应天上梨花老，聊作人间柳絮繁。庆卜有年先一白，喜随宽令到千门。使君浩兴怜诗酒，隽饮谁供五石尊。",
            "comment": ""
        },
        {
            "title": "不寐",
            "content": "夜深耿不寐，鼻息闻比邻。家童亦倡酬，轰雷隐床湑。病夫默欹枕，愈觉展转频。天籁寂不闻，独此声轮囷。悬知鼾睡夫，定非识字人。不然事纷纠，岂得全其夫。世上学书儿，颇结烦恼因。多识一丁字，便欲了八垠。谁甘冻龟缩，竞作寒螀呻。今日为何时，酣寝图安身。往往中夜兴,起舞徒逡巡。大哉出世上，天地衾枕均。首压西山巅，气盖北海滨。死生一梦觉，寒暑同屈伸。时於两踵间，出息疑氤氲。蝴蝶亦翩翻，客主谁疎亲。譬如善饮人，号呶观众宾。又如富家翁，经营笑弥贫。优游木雁际，卒岁谁斧斤。问我无眼禅，答君妙入神。我亦起洗醆，软脚长安春。垂我大鹏翼，脂我神马轮。未经华胥国，聊追葛天民。梦回复惘然，唤起啼丛榛。",
            "comment": ""
        },
        {
            "title": "次韵春日书怀",
            "content": "是非无遇不心亨，此道吾犹及老成。知己相逢须管鲍，传家各自叹韦平。幽居幸有箪瓢乐，高枕从看宇宙清。富贵傥来安足计，且应尊酒话平生。",
            "comment": ""
        },
        {
            "title": "答吴子文",
            "content": "东游吴苑定何年，犹有佳名处处传。殆过百闻今果尔，相逢一笑两欣然。强藏燕石知君厚，试乞鸾胶为我煎。世上功名端易与，共期云翼跨芝廛。",
            "comment": ""
        },
        {
            "title": "次韵张司法题郑少尹庭下绯桃",
            "content": "梅飘柳坠半春中，庭下绯英细作丛。刺眼定添新叶绿，伤心应似故园红。玄都怨感尘事，石髓追游满地风。报答春光须作意，乱飘繁萼向晴空。",
            "comment": ""
        },
        {
            "title": "偶成杂意四首",
            "content": "方朔出世士，挥斥隘八极。乃与优侏儒，饥饱同一食。调笑刘天子，绐之聊一剧。此意竟不传，无人子思侧。",
            "comment": ""
        },
        {
            "title": "送杨舒州",
            "content": "我昔怀军书，西行尽淮泗。是时敌方张，长江饮渴骑。憨将何一律，两地一朝弃。川原厌膏血，关山接烽燧。岿然舒子国，屹立干戈地。中有袴襦民，未可文法治。疮痍待良药，天子念循吏。谁厌承明直，雅是诗书帅。淮扬君肯薄，吾丘世寡二。正须烹鲜手，往述羡鱼意。前驱触炎热，弭节及凉吹。朝衙百吏散，闭合有余致。临州古云乐，此理敢轻议。近闻今单于，已遣朝正使。公师杜征南，郡得汉龚遂。里闾息愁叹，扞牧殆余事。政成多暇日，寄我千金字，淮鱼秋正美，灊山日空翠。匹马不作难，为公十日醉。颇见有此客，要使州人记。",
            "comment": ""
        },
        {
            "title": "次韵赠汪解元",
            "content": "迩来待诏溢金门，诧赋夸诗陋古文。独盆典谟诬旧注，直将尧舜望吾君。公车两吏催朝奏，乙牍中宸达夜分。且忍羁孤度残腊，行看汉殿赏凌云。",
            "comment": ""
        },
        {
            "title": "次韵张君倚春郊且速东山之游",
            "content": "潋色岚光暖更妍，阴晴恰称养花天。恼人春事浓於酒，得意莎茵软胜绵。欲把风光供翰墨，直须仗屦蹑云烟。知君已作东山兴，缓步何辞十里阡。",
            "comment": ""
        },
        {
            "title": "书怀",
            "content": "一剑西来又蒯缑，空余逸气凛横秋。羁情正类南飞鹊，生事浑随万里鸥。岁晚已惊霜入屦，夜寒唯有月当楼。四方八表男儿志，留滞江千恐白头。",
            "comment": ""
        },
        {
            "title": "题安流亭",
            "content": "剑潭百尺深，中有神物蟠。东注骈山脚，凿凿穿巑屼。广拟一苇航，声战两耳寒。异哉黄头郎，放棹随飞湍。势若从天来，千仞转一圜。百里不及眴，孰与岭道难。长篙信敏手，岸石如剑攒。江头惮瘏痡，谁不谋所安。嗟嗟彼征夫，遭时弃师干。不裹马革中，来葬鱼腹间。壮士等死耳，此命良辛酸。仆夫第知免，笑言杂悲欢。宁知利羞涂，倚伏如毫端。岂无跛男子，不救为可叹。晏安有鸩毒，怀哉宜鉴观。",
            "comment": ""
        },
        {
            "title": "送长寿黄主簿",
            "content": "黄郎千人黄，凛凛霜松姿。邺侯三万卷，载复无遗辞。十年居太学，辛勤厌朝虀。词场事雄俊，傲睨深丛罴。再拜天子前，袍笏光陆离。朅来皖水滨，乐哉同襟期。顾我蓬之心，友娅惭非宜。朝来摆征衫，怅望当分携。君家闽海陬，去作楚郢归。大哉天宇间，会合固有时。丈夫志八表，曲士守一涯。锦衣行未暮，鸾桂先高枝。清润照冰玉，唱和共埙篪。行行得所诣，何必事町畦。寒江清无波，爱影摇窗扉。衮衮江上山，万象供品题。还登古石城，往和白雪诗。傥因西飞鸿，寄我长相思。",
            "comment": ""
        },
        {
            "title": "次吴国器韵",
            "content": "平生不作稻粱谋，身世江湖一舸浮。顾我方论天下事，喜君还向古人求。涂穷解识知津意，岁晚应甘短褐忧。便欲尽携书策卖，东家还许问邻不。",
            "comment": ""
        },
        {
            "title": "醉歌行",
            "content": "软沙挟径草微微，画堂甲帐光流离。堂外花骢玛瑙羁，传呼直到黄金墀。黄金墀下班如剪，苍槐不劝蟠蛟螭。出门胆落金吾将，归去泣走铜山儿。河龙供鲤桂为醑，御厨珍送丝络垂。乾坤整顿万事了，蹴踏四海乘丹梯。丈夫生时重意气，胡为到处潜伤悲。乡里小儿狐白腑，五陵豪客颠倒衣。酒酣耳热歌浩荡，挥斥八极隘九围。投戈却日日不住，焚膏尚卜升朝曦。君看博浪沙中客，圯下偷生天地窄。相期要看后五日，路逢莫问前一著。",
            "comment": ""
        },
        {
            "title": "偶成杂意四首",
            "content": "朝草百幅笺，暮草千函书。贵人肯首耳，一言蹑云衢。但见人因子，不见子亦如。梁间啸者谁，知是鬼揶揄。",
            "comment": ""
        },
        {
            "title": "再次前韵送行",
            "content": "匆匆行役驻无因，缟紵相看足礼文。江阔孤舟谁伴我，夜阑尊酒独思君。离筵不用歌三叠，元夕重来月十分。更欲四方随孟子，此生安得化为云。",
            "comment": ""
        },
        {
            "title": "次韵汪解元留别",
            "content": "留别诗成语更酸，谁怜索米困长安。圣朝有意台莱咏，高士无嫌桂柏寒。闻道新书行入奏，少陪征棹慰余欢。一封临召君须出，出色溪光不可餐。",
            "comment": ""
        },
        {
            "title": "过江上",
            "content": "失脚尘凡不易收，莫思冠佩裹狙猴。但逢司马心相许，便似中郎赋远游。弱水蓬莱三万里，仙家日月八千秋。闻名径欲兹山稳，不学刘郎世外求。",
            "comment": ""
        },
        {
            "title": "偶成杂意四首",
            "content": "清风被草木，岁岁蕃中园。佳荫欲翳空，擢秀何争妍。黄杨独咫尺，更说厄闰年。惜哉坚正姿，何独悭於天。",
            "comment": ""
        },
        {
            "title": "次韵王大光见赠",
            "content": "头角峥嵘冠八龙，相逢宛马昔从东。披怀一笑交情重，转眼三年世事空。浪迹偶登君子里，岁寒今见古人风。新诗欲报非琼玖，涉猎由来愧吕蒙。",
            "comment": ""
        },
        {
            "title": "张君请同次前韵速成郑少尹赏桃",
            "content": "邂逅溪源一梦中，空余罗袖叠春丛。生怜烟杏匀肌薄，不分江梅映肉红。要识临塘比西子，便须索酒对东风。随君拄杖敲门去，莫惜觥船一棹空。",
            "comment": ""
        },
        {
            "title": "送齐六归石城",
            "content": "春衫快马君来时，寒江稳泛君今归。人生聚散定何许，怅望十年三别离。忆昔见君石城下，杂佩瑶瑜间兰麝。三年一鸣惊倒人，欲和薰风奏韶夏。翰林主人子墨卿，文章意气飘朝云。君归但扫三千牍，后会却揖贤书登。离离漠漠霜芜没，江上阴风揽寒日。不用长吟河畔草，与君且尽杯中物。",
            "comment": ""
        },
        {
            "title": "次何友直韵",
            "content": "野棠堤柳固依然，无奈轻寒湿暝烟。莺语匆匆无意绪，花时寂寂废诗篇。晓来洗出天容静，空外吹残雨脚连。春色便须同检校，已随流水半涓涓。",
            "comment": ""
        },
        {
            "title": "次韵谢王使君见赠二首",
            "content": "西江派别几经年，圣处骚人总未传。遗我骊珠三叹罢，乞君霞佩一翩然。自闻流水知音趣，苦厌秋虫傍耳煎。归去寒光惊蔀屋，明朝纸价溢都廛。",
            "comment": ""
        },
        {
            "title": "赠王君用求画小屏",
            "content": "先生本是谈天口，云梦胸中吞八九。一丘一壑未忘情，得之於心应之手。分裂玄圃翻萧湘，鬼神夜泣蛟龙藏。兴来八极眇挥洒，陵夺万象归微茫。十日一水五日后，千年王宰今相识。已知相识意相亲，异时直恐空相忆。跨鲸挟矢沧海游，袖无赑屃无乃羞。促迫能事吾岂敢，激昂浩兴君应酬。崩崖压床浪翻屋，咫尺端将万里蹙。我生有意水石间，枕漱须君一屏足。",
            "comment": ""
        },
        {
            "title": "次韵酬大光见赠",
            "content": "十年踪迹并萍浮，今日行藏谩倚楼。明月相思淮水外，东风吹梦越江头。深深庭院惊春晚，淡淡莺花称客愁。记取追随休暇日，殷勤陶谢许同游。",
            "comment": ""
        },
        {
            "title": "送江南闻秘校",
            "content": "胸中逸气凛横秋，欬唾珠玑九州。堪叹群儿自相贵，如君百战未封侯。相逢不啻平生旧，一笑还从汗漫游。好去殷勤护行李，要看鲸海试吴钩。",
            "comment": ""
        },
        {
            "title": "春晴",
            "content": "柳梢梅子暗春城，深院谁家曲水横。海燕未来人斗草，野鸠相唤雨初晴。韶光纵好都来几，客抱如今作麽生。风物不堪频检校，晓来花落半阶平。",
            "comment": ""
        },
        {
            "title": "偶成杂意四首",
            "content": "长松栽万年，必在千仞巅。卑哉蓬蒿间，斥鷃无高鶱。如何一杯水，活此横海鱣。谁能激沧溟，为子抟青天。",
            "comment": ""
        },
        {
            "title": "次韵赠汪解元行",
            "content": "平湖画鷁春无际，古寺名花色斩新。走马未同追胜处，出门翻作送行频。诗成转觉伤离绪，别去应烦说旧因。野店无人山月白，明朝尊酒更愁人。",
            "comment": ""
        }
    ]
}