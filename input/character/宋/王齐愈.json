{
    "dynasty": "宋",
    "author": "王齐愈",
    "poems": [
        {
            "title": "菩萨蛮",
            "content": "吼雷催雨飞沙走。走沙飞雨催雷吼。波涨泻倾河。河倾泻涨波。幌纱凉气爽。爽气凉纱幌。幽梦觉仙游。游仙觉梦幽。",
            "comment": ""
        },
        {
            "title": "菩萨蛮",
            "content": "酒中愁说人留久。久留人说愁中酒。归梦要迟迟。迟迟要梦归。旧衣香染袖。袖染香衣旧。封短托飞鸿。鸿飞托短封。",
            "comment": ""
        },
        {
            "title": "菩萨蛮",
            "content": "暑烦人困初时午。午时初困人烦暑。新诗得酒因。因酒得诗新。缕金歌眉举。举眉歌金缕。人妒月圆频。频圆月妒人。",
            "comment": ""
        },
        {
            "title": "菩萨蛮",
            "content": "老人愁叹惊年早。早年惊叹愁人老。霜点鬓苍苍。苍苍鬓点霜。酒杯停欲久。久欲停杯酒。杯酒唤眉开。开眉唤酒杯。",
            "comment": ""
        },
        {
            "title": "菩萨蛮",
            "content": "兽喷香缕飞长昼。昼长飞缕香喷兽。迎日喜葵倾。倾葵喜日迎。卷帘双舞燕。燕舞双帘卷。清簟枕钗横。横钗枕簟清。",
            "comment": ""
        },
        {
            "title": "菩萨蛮",
            "content": "玉肌香衬冰丝縠。縠丝冰衬香肌玉。纤指拂眉尖。尖眉拂指纤。巧裁罗袜小。小袜罗裁巧。移步看尘飞。飞尘看步移。",
            "comment": ""
        },
        {
            "title": "菩萨蛮",
            "content": "远香风递莲湖满。满湖莲递风香远。光鉴试新妆。妆新试鉴光。棹穿花处好。好处花穿棹。明月咏歌清。清歌咏月明。",
            "comment": ""
        },
        {
            "title": "车武子宅",
            "content": "儒生骨朽名犹在，高塚相望已乱真。只认夜深萤聚处，便应泉下读书人。",
            "comment": ""
        },
        {
            "title": "虞美人",
            "content": "黄金柳嫩摇丝软。永日堂堂掩。卷帘飞燕未归来。客去醉眠敧枕、殢残杯。眉山浅拂青螺黛。整整垂双带。水沈香熨窄衫轻。莹玉碧溪春溜、眼波横。",
            "comment": ""
        }
    ]
}