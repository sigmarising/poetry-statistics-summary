{
    "dynasty": "宋",
    "author": "周献甫",
    "poems": [
        {
            "title": "吟轩",
            "content": "何以号吟轩，疎窗矮屋椽。纸抄唐绝句，壁写宋诗篇。闲或支颐坐，慵来枕肘眠。读他三两意，心下自欣然。",
            "comment": ""
        },
        {
            "title": "斋扉",
            "content": "暂别斋扉数日余，重来整顿案头书。砚池乾恐蚍蜉入，笔管闲容果臝居，叶长密留梅实少，笋生多补竹茎疏。匆匆未暇供吟课，莺送清声一起予。",
            "comment": ""
        },
        {
            "title": "嘲秃笔",
            "content": "中书君己不中书，椎钝无心费指呼。别有管城堪任使，从教骂作笔头奴。",
            "comment": ""
        },
        {
            "title": "羃窗",
            "content": "薄纸新糊就，悠然一室清。有风寒不到，无月夜能明。暂隔前山色，时敲落叶声。冻蝇可憎汝，鑽扑漫营营。",
            "comment": ""
        },
        {
            "title": "邹震父迁居界步",
            "content": "买得林庐在不西，眼前幽事总相宜。溪山处分莺看管，梅竹添差鹤护持。旋理小园增野趣，先留隙地作楼基。却来界步晴岚底，收拾湄湘八景诗。",
            "comment": ""
        }
    ]
}