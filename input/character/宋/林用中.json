{
    "dynasty": "宋",
    "author": "林用中",
    "poems": [
        {
            "title": "枯木",
            "content": "数年抱叶不萌芽，终岁淹淹绝藓花。廊庙大材工舍用，何须把节向人夸。",
            "comment": ""
        },
        {
            "title": "同游岳麓道遇大雪马上次敬夫韵",
            "content": "遥瞻衡岳顶，云尽碧参差。人从南方至，雪坠西崖垂。谈玄问老子，鸣佩邀神妃。飞花舞琼瑶，青壁比珠玑。平生山水兴，行止只自知。飘飖凌浩荡，犹恐太白低。松持岁寒操，梅放冰雪姿。迢递崑崙颠，俯仰动遐思。兹峰名天下，突兀真绝奇。行行将易晚，去去尚追随。我爱君饮酒，君爱我赋诗。相看各惆怅，勉旃在明时。",
            "comment": ""
        },
        {
            "title": "将下山有作",
            "content": "昔日乘舆住此山，爱山五日住山间。今朝忽动思归兴，得伴先生杖屦还。",
            "comment": ""
        },
        {
            "title": "泉声",
            "content": "穿云络日苦悲吟，涧底潺潺觅好音。弦管笙簧寒碎玉，源头深处细追寻。",
            "comment": ""
        },
        {
            "title": "夜得岳后庵僧家园新茶甚不多辄分数碗奉伯承",
            "content": "芽吐金英风味长，我于僧舍得先尝。饮时各尽卢仝量，去腻除繁有远香。",
            "comment": ""
        },
        {
            "title": "马上口占次敬夫韵",
            "content": "寒雪飘飘白昼昏，征骢晓发向孤村。途中风物来时异，吟罢新诗击酒尊。",
            "comment": ""
        },
        {
            "title": "福岩寺回望岳市",
            "content": "福岩宝地几千年，宫殿朦胧锁暮烟。游客回头怀相望，自知身在寂寥天。",
            "comment": ""
        },
        {
            "title": "登山回",
            "content": "胜概峰头寺，寻幽客自来。泉声涧分细，山色翠成堆。踏破千崖雪，还闻一夜雷。东林期拟结，卧石梦忘回。",
            "comment": ""
        },
        {
            "title": "方广圣灯次敬夫韵",
            "content": "灯长三世火长明，千里遗踪子细寻。自是神光能永夜，不妨金偈更降心。",
            "comment": ""
        },
        {
            "title": "福岩寺读张南湖旧诗",
            "content": "名公有意著新书，翰墨精神碧玉姿。今日山中才读罢，经行已续少陵诗。",
            "comment": ""
        },
        {
            "title": "壁间古画精绝未闻有赏音者赋此",
            "content": "老树参横傍古阴，浓烟淡月试追寻。自来无会丹青意，可惜良工苦片心。",
            "comment": ""
        },
        {
            "title": "石廪峰次敬夫韵",
            "content": "石廪峰高直插天，芳名耿耿旧流传。好推佳惠敷寰宇，始信人间大有年。",
            "comment": ""
        },
        {
            "title": "残雪未消",
            "content": "冻压林巢欲堕鸦，素花飘落结烟霞。阴风惨淡青山老，不辨梅花与雪花。",
            "comment": ""
        },
        {
            "title": "自上封下福岩道旁访李邺侯书堂山路榛合不可",
            "content": "百年古路已成荒，今日人称相国堂。麟凤已归天上去，空留遗像在斜阳。",
            "comment": "【注释】【原题】：自上封下福岩道旁访李邺侯书堂山路榛合不可往矣遂赋此"
        },
        {
            "title": "岳后步月",
            "content": "转缺霜轮出海边，故人千里共婵娟。山阴此夜明如炼，月白风清人未眠。",
            "comment": ""
        },
        {
            "title": "登山有作次敬夫韵",
            "content": "壁立崔嵬不计寻，千峰罗列献奇深。等闲伫立遥观遍，流水高山万古心。",
            "comment": ""
        },
        {
            "title": "后洞雪压竹枝横道",
            "content": "山中景物自新奇，乘兴幽人写小诗。洞里竹枝遭雪压，何人扶起向明诗。",
            "comment": ""
        },
        {
            "title": "醉下祝融峰",
            "content": "祝融高处怯寒风，浩荡飘凌震我胸。今日与君同饮罢，愿狂酩酊下遥峰。",
            "comment": ""
        },
        {
            "title": "夜宿方广闻长老守荣化去敬夫感而赋诗次韵",
            "content": "上方长老已寻真，禅室空存锡杖新。自是屋梁留夜月，可怜飘泊係留身。",
            "comment": ""
        },
        {
            "title": "晚霞",
            "content": "晚霞掩映祝融峰，衡岳高低烂熳红。愿学陵阳修炼术，朝餐一片趁天风。",
            "comment": ""
        },
        {
            "title": "登祝融口占",
            "content": "托身天际外，寄足在云端。俯仰心犹壮，登临眼尽宽。乾坤真景界，风雪倍朝寒。忽起烟霞想，相从结大还。",
            "comment": ""
        },
        {
            "title": "敬夫用定王台韵赋诗因复次韵",
            "content": "寂寞番君后，光华帝子来。千年遗故国，万事只空台。日月东西见，湖山表里开。从知爽鸠乐，莫做雍门哀。",
            "comment": ""
        },
        {
            "title": "七日发岳麓道中寻梅不获至十日遇雪赋比",
            "content": "昨日来时万里林，长江雪厚侵犹深。苍茫不见梅花意，重对晴天豁晚襟。",
            "comment": ""
        },
        {
            "title": "莲花峰次敬夫韵",
            "content": "十丈花开自白莲，峰头花色更鲜妍。分明会得濂溪趣，强作新诗续古篇。",
            "comment": ""
        },
        {
            "title": "十三晨起雪晴前言果验用定王台韵赋诗",
            "content": "今朝风日好，抱病起登台。山色愁无尽，江波去不回。客怀无老草，节物又疏梅。且莫催归骑，凭栏理一杯。",
            "comment": ""
        },
        {
            "title": "遇高台获信老诗集",
            "content": "今朝移步野云端，幸得新诗读夜阑。识破中间真隐诀，月明风雪道休寒。",
            "comment": ""
        },
        {
            "title": "方广奉怀定叟",
            "content": "相从偶到招提寺，独对西风忆羽人。澹泊烟霞深处卧，百年衣钵此生身。",
            "comment": ""
        },
        {
            "title": "又和敬夫韵",
            "content": "青山不老千年在，白发如丝两鬓新。历尽高山数万里，未知何路是为真。",
            "comment": ""
        },
        {
            "title": "胡文广仲与范伯崇自岳市来同登绝顶举酒极谈",
            "content": "自得中峰住，怜君冒雪来。共登福岩寺，齐上古层台。头酒酬佳兴，诗怀喜独开。飘然尘世隔，谈论转堪哀。",
            "comment": "【注释】【原题】：胡文广仲与范伯崇自岳市来同登绝顶举酒极谈得闻比日讲论之乐"
        },
        {
            "title": "渡兴乐江望祝融",
            "content": "今日溪云迷小槎，层层锦浪映晴霞。须臾直至前村去，遥望群峰真可夸。",
            "comment": ""
        },
        {
            "title": "自方广过高台赋此",
            "content": "山云迷古寺，曙色照孤城。禅境风偏好，空门眼倍明。逢僧叙旧话，对客结新盟。□□□□□，□□□□生。",
            "comment": ""
        },
        {
            "title": "行林间几三十里寒甚道旁有残火温酒举白方觉",
            "content": "高山绝顶雪千堆，凛裂冰肤这几回。行到林间得残火，借它燃烬暖寒杯。",
            "comment": "【注释】【原题】：行林间几三十里寒甚道旁有残火温酒举白方觉有暖意次敬夫韵"
        },
        {
            "title": "霜月",
            "content": "雪霁云收月满天，冰轮碾转净无烟。几回寒色侵人冷，底信清光永永娟。",
            "comment": ""
        },
        {
            "title": "方广寺睡觉次敬夫韵",
            "content": "寒溜山房太惨情，夜长枕畔听自泉声。起来独自浑无语，牢落凄凉光澹泊清。",
            "comment": ""
        },
        {
            "title": "赋罗汉果",
            "content": "团团硕果自流黄，罗汉芳名托上方。寄语山僧留待客，多些滋味煮成汤。",
            "comment": ""
        },
        {
            "title": "题福岩寺",
            "content": "久慕云间寺，相从此日来。山僧留客坐，野老把松栽。地拱千寻险，天遮四面开。殷勤方外望，尘事不胜哀。",
            "comment": ""
        },
        {
            "title": "崖边积雪取食清甚次敬夫韵",
            "content": "崖边琼玖吐清光，偶到山间得味尝。一段奇香今已会，冰牙冷齿裂人肠。",
            "comment": ""
        },
        {
            "title": "游南岳风雪未已决策登山用敬夫春风楼韵",
            "content": "人言南山颠，烟霞从楼观。俯瞰了坤倪，仰攀接天汉。勇往愧未能，长吟湘水畔。兹来渺遐思，风雪岂中断。行行重行行，敢起自昼叹。我闻精神交，石裂冰可泮。阴沴驱层霄，杲日丽旭旦。决策君勿疑，此理或通贯。",
            "comment": ""
        },
        {
            "title": "赠上封诸老",
            "content": "上封台观静，夕霁景偏清。月下闻禅语，风中有磬声。龙池留古足，雁塔寄余情。借问房前树，东窗忽偃生。",
            "comment": ""
        },
        {
            "title": "方广道中半岭少憩次敬夫韵",
            "content": "岭峻山高且息肩，芒鞋踏破野云烟。须臾直入止方去，又是乾坤一洞天。",
            "comment": ""
        },
        {
            "title": "马迹桥",
            "content": "此日驱车马迹桥，远从师友步青霄。登临不用还歧想，为爱山翁喜见招。",
            "comment": ""
        },
        {
            "title": "十六日下山各赋二篇以纪时事云",
            "content": "匹马返归程，天寒雪眼明。无穷身外事，难了世间情。客向天边去，风含玉佩声。别离与僧约，明岁再来迎。",
            "comment": ""
        },
        {
            "title": "题南台",
            "content": "山高从楼观，天际有瑶台。地僻烟霞静，门空云雾开。兴图真绝域，形胜实崔巍。久以平生慕，今年始得来。",
            "comment": ""
        },
        {
            "title": "方广版屋",
            "content": "上方古栋宇，年久自参差。动我行人想，相看各赋诗。",
            "comment": ""
        },
        {
            "title": "至上封",
            "content": "岳背三冬雪，真同不夜城。野烟何晃荡，涧水助空明。行橐多新句，青山有旧盟。堂堂身世事，渠漫说三生。",
            "comment": ""
        },
        {
            "title": "雪消溪涨见山色可喜口占",
            "content": "雪消山色自青青，水涨溪流拍小汀。行客悠悠心目快，漫题新句在空屏。",
            "comment": ""
        },
        {
            "title": "十五日再登祝融峰用台字韵",
            "content": "惆怅独徘徊，晴岚绕古台。日从东海上，人自北山回。峰老曾经雪，天寒不放梅。野僧怜我倦，相观酒盈杯。",
            "comment": ""
        },
        {
            "title": "林间残雪时落锵然有声赋此",
            "content": "天花乱落类琼瑶，游赏行人觉路遥。林畔残枝犹被压，数声佩玉遍青霄。",
            "comment": ""
        },
        {
            "title": "马上举韩退之话口占",
            "content": "天寒愁思正茫茫，匹马周行野树苍。遥想韩公昔年事，声名留得后来香。",
            "comment": ""
        },
        {
            "title": "后洞山口晚赋",
            "content": "西岭更西路，云岚最窈深。水流千涧底，树合四时阴。更得寻幽侣，何妨拥鼻吟。笑看云出岫，谁似此无心。",
            "comment": ""
        },
        {
            "title": "自西园登山宿方广寺",
            "content": "登山极目望，梵宇自鲜明。风度闲花落，云低野树清。夜长人不寐，地僻月初生。明发又归去，何能已此情。",
            "comment": ""
        },
        {
            "title": "道中景物甚胜吟赏不暇敬夫有诗因次其韵",
            "content": "天外云端磬有声，道中景物信增新。徘徊吟赏天将暮，好向平原问主人。",
            "comment": ""
        }
    ]
}