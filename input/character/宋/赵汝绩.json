{
    "dynasty": "宋",
    "author": "赵汝绩",
    "poems": [
        {
            "title": "迎庆避暑",
            "content": "古寺无风地亦凉，人家难得此修廊。老僧贪说葛藤话，不觉山童上晚香。",
            "comment": ""
        },
        {
            "title": "南坡",
            "content": "小园路口安柴户，日日山翁手自开。禽有色声皆可玩，花无香实不须栽。柳根着石宜安钓，岩罅通泉可泛杯。更向南坡临水处，参差纯种百株梅。",
            "comment": ""
        },
        {
            "title": "姚江道中",
            "content": "漉酒蒸糕馈岁时，纷纷儿女换新衣。隣翁七十看鹅鸭，日暮破船撑未归。",
            "comment": ""
        },
        {
            "title": "韩仲和墨竹",
            "content": "墨晕生冰砚影寒，素毫幻出碧琅玕。寻常夜月窗前见，此度秋风纸上看。",
            "comment": ""
        },
        {
            "title": "出郊",
            "content": "难得晴如许，春游第一番。鸟啼花底树，云裹面前山。马跃平沙地，帆投落日村。戏呼渔子问，吾与汝谁闲。",
            "comment": ""
        },
        {
            "title": "无罪言",
            "content": "哀哀民何辜，遭此凶歉厄。初闻数米炊，次复并日食。草根掘欲尽，木皮屑不给。疲老就枯僵，少壮作捐瘠。千百存什一，乌喙仍菜色。朝忧夕恐惧，不得见新麦。城市逐末徒，奔走困贵籴。剥床遂及肤，近半死于疫。吾皇素仁惠，一念轸饥溺。发粟通有无，宽逋已徵索。郡县乏宣化，鞭扑庭下赤。贪官猴而冠，健吏虎而翼。天灾偶参会，人意莫致诘。淮楚困烽尘，荆蜀毙锋镝。湘潭烦调戌，洪赣事供亿。昔闻憔内地，可以称乐国。岂料一年饥，狼狈如此极。公卿饱舆台，王侯罗第宅。私财足苞苴，公帑罄符籍。匪难活民命，何以寿国脉。子牟心徒劳，之武壮自惜。安得扣九关，玉阶面咫尺。天地本至仁，君臣愿一德。贤人斯在位，能者各效职。太守务循良，监司去姑息。智则谋朝野，勇则卫疆场。自然风雨时，自然稼穑植。自然至和生，自然元气实。何忧乎驩兜，何畏乎强敌。勿罪狂斐言，斯言定金石。",
            "comment": ""
        },
        {
            "title": "林壑闲步二绝",
            "content": "参差台榭碧云中，柳北松南一径通。带得棋枰无敌手，与僧不语立薰风。",
            "comment": ""
        },
        {
            "title": "送葵廉父赴赣辟",
            "content": "西山影淡水无声，知道扁舟破晓行。我欲梦魂随去棹，君应望眼断高城。红莲绿水官中事，白酒黄花客里程。从此郁孤台上月，十分知为故人明。",
            "comment": ""
        },
        {
            "title": "题黄存之春庄雨急图",
            "content": "山浓树密春欲浮，农夫有事营西畴。鹁鸪声歇风雨急，田塍滑澾如翻油。牢披蓑衣紧击笠，浑身水流两股栗。拣时浸种开稻包，心急鞭牛牛步刀。前年春寒再移秧，去年夏旱赤地荒。东隣西保几人在，渠今尚得本身强。低头无言心似苦，定愿五风十日雨。禾头粒粒饱秋露，糠籺充肠米田主。我家镜湖烟水湄，身虽不耕眼见之。何人得此畎亩趣，短纸写出无声诗。坐令殿卷三太息，力穑莫供浮末食。君看此辈终岁勤，返向沟中作捐瘠。",
            "comment": ""
        },
        {
            "title": "道中登岭",
            "content": "惭愧轻舆寄仆肩，蛇蟠小径入层巅。升高但觉少平地，视下方知在半天。尺垅寸田皆石级，堵墙椽屋即人烟。客程到此更风雪，闻一禽声恐杜鹃。",
            "comment": ""
        },
        {
            "title": "菊花",
            "content": "汛扫官厅顿菊栽，老兵怕碍客车来。费人早晚勤浇灌，何以篱边自在开。",
            "comment": ""
        },
        {
            "title": "离越",
            "content": "东关寒水深，游子别家心。棹急波鸣枕，篷疏月在衾。半生多道路，何日定山林。隔岸闻渔唱，离骚不敢吟。",
            "comment": ""
        },
        {
            "title": "环碧园饯信守赵兰皋分韵得燕字",
            "content": "开窗俯平湖，折柳举离宴。五马迟未发，暗雨杂飞霰。江东古名州，广信今近甸。兵骄费纪律，民瘠易咨怨。硗田岁少登，孔道楮常贱。正须儒者事，毋愧循吏传。休辞一杯酒，往副千里愿。有语不敢留，低间愧樯燕。",
            "comment": ""
        },
        {
            "title": "谢高左藏惠墨竹",
            "content": "幅笺幻墨起秋风，便与兰亭景致同。料得挥毫盘礴际，渭川千亩在胸中。",
            "comment": ""
        },
        {
            "title": "墨歌",
            "content": "空山老桐劲如铁，英枝翦翦夜撑月。霜风著子涵玉膏，烈手崇朝剖融结。别令刳木环清泉，翠缸纸羃笼轻烟。霏霏玄雾扫难聚，断犀烹炼凝蛟涎。和成万杵捣圭璧，良工欲售常自惜。绝怜剡水多夭藤，又虑端溪欠奇石。久知此艺人罕精，作者未必识者明。九华山下祝公子，颇以胶法成其名。相逢但问诗有几，以诗换墨两自喜。酴醾园馆已谢春，杨柳池塘正藏水。薰风拂拂吹砚波，呼儿教作病手磨。须臾满砚片云黑，无诗可写如君何。",
            "comment": ""
        },
        {
            "title": "贫居",
            "content": "适爱贫居好，全怜鸥鹭乡。布衾魂梦稳，蔬食齿牙香。俗事吟边少，时光静里长。向南多隙地，无力创书台。",
            "comment": ""
        },
        {
            "title": "鸡冠花",
            "content": "木鸡不与众鸡同，曾逐旌阳上碧空。学得仙家餐玉法，至今木血不能红。",
            "comment": ""
        },
        {
            "title": "忆昔一首",
            "content": "忆昔三十气拂云，钺神纛鬼泣祃文。欲提河洛数千里，重收图版归明君。只今万事付孤愤，坐看江西竹生粉。苎丝成疋剪钓衣，一棹贺湖烟水远。",
            "comment": ""
        },
        {
            "title": "别曹松山",
            "content": "柳条能几长，袖手不忍折。东风恶作剧，客袂吹欲裂。男儿数寸管，平世三尺铁。何门无邹裾，有国驻孔辙。鹰鹯击飘风，不受锦鞲绁。骅骝踏飞电，宁顾黄金埒。中年易悲伤，浩叹弥激烈。常恐儿曹觉，况与我辈别。侏儒囊粟饱，壮士唾壶阙。子行亦何以，问口尚存舌。但惜新相知，未是古决绝。长安万花春，芦鞭袅晴雪。一第宜慁子，相期抱贞节。",
            "comment": ""
        },
        {
            "title": "游石窗",
            "content": "玉妃笺天收雪权，东皇领春行人寰。恍如身在五云表，游到海上神仙山。翠凤婀娜竹夹道，苍龙偃蹇松当关。寿藤络崖半青白，文藓绣径全斓斑。亭台隐映树石罅，楼观突兀烟霄间。遥峰前后献奇峭，流水左右供潺湲。珍禽倏来不可致，瑶草已种何容删。目光贪玩忽炫焜，足力亦倦难跻攀。日斜路转归意迫，忽见洞府临银湾。洞中仙官笑呼客，光风霁月冰雪颜。云是四明石窗主，新自五老峰头还。猿留鹤恋不觉久，碧落有诏行催班。却愁曳履践台斗，三十六峰花木闲。",
            "comment": ""
        },
        {
            "title": "柬陈宗之",
            "content": "略约东风客袖寒，卖花声里立阑干。有钱不肯沽春酒，旋买唐诗对雨看。",
            "comment": ""
        },
        {
            "title": "送葵廉父赴赣辟",
            "content": "同游两见菊花时，忍对西风话别离。官远人应观所主，心平事必得其宜。急汉进进常思退，公事惺惺要带痴。执手羞为儿女语，此言或可当箴规。",
            "comment": ""
        },
        {
            "title": "雁山章君以江山无尽图求诗",
            "content": "写此何人云梦胸，色尘真幻等成空。看君一轴画图上，在我半生行记中。剡水回舟乘夜雪，楚江燃烛听秋风。转蓬踪迹徒劳耳，心愧雁山头白翁。",
            "comment": ""
        },
        {
            "title": "瓜",
            "content": "冰泉浸绿玉，霜刃破黄金。凉冷消晚暑，清甘洗渴心。",
            "comment": ""
        },
        {
            "title": "剡中戴亭",
            "content": "抱得琴归只自听，何心商略少微星。雪中不管人回棹，正使敲门未必应。",
            "comment": ""
        },
        {
            "title": "句",
            "content": "秋来难得花成染，闲引牵牛上短篱。",
            "comment": ""
        },
        {
            "title": "送竹轩归越",
            "content": "东风隔岸击归航，怕送君行重忆乡。为探山台墙下柳，新来添得几丝黄。",
            "comment": ""
        },
        {
            "title": "溪翁惠秋兰",
            "content": "不梦灵均久，西风为返魂。顿忘千载远，但喜一香存。劲叶牵湘色，疏花洗露痕。勿嫌盆盎小，能贮雪霜根。",
            "comment": ""
        },
        {
            "title": "句",
            "content": "才有数花香便远，更无一叶影方奇。",
            "comment": ""
        },
        {
            "title": "送荷渚兄自永嘉归越",
            "content": "客鬓萧疏渐秃翁，归来恍与鹤仙同。山川米老画图上，风月放翁诗句中。隣圃有蔬羹釜满，私田无秫酒樽空。欲寻上灶云门路，湖水不多船未通。",
            "comment": ""
        },
        {
            "title": "渔父",
            "content": "鱼满笭箵酒满壶，渚鸥汀鹤伴清孤。此身漂泊虽无定，能与人间作画图。",
            "comment": ""
        },
        {
            "title": "和牡丹韵",
            "content": "园工巧栽接，树树品新奇。富觉春无厌，贫疑地有私。色须绡幄护，名记玉牌垂。若说能倾日，墙根有晚葵。",
            "comment": ""
        },
        {
            "title": "桧房",
            "content": "老桧倚虚房，能生九夏凉。读书参句读，临字识偏傍。婢织蒲为履，童烧术当香。兴来吟不就，频与月商量。",
            "comment": ""
        },
        {
            "title": "送荷渚兄自永嘉归越",
            "content": "荷渚盟鸥冷不飞，此番可与报归期。结庐虽小尚堪隐，负郭纵荒何虑饥。吟得四灵无避处，铸成一错在来时。吾家浸碧幸无恙，草梦保须必谢池。",
            "comment": ""
        },
        {
            "title": "送荷渚归越",
            "content": "湘湖莼线正宜羹，一舸涛江泛晓晴。屋破不妨从客借，田荒自欲课奴耕。不随不激真吾事，乍佞乍贤皆世情。从此一麾江海去，西风断雁冷无声。",
            "comment": ""
        },
        {
            "title": "将归",
            "content": "拄笏西山一笑中，挂帆犹及栋花风。此身可是屠羊说，馀事宁非失马翁。不问鬓毛成早白，免将痴面发羞红。故人新寄虔州布，归制吟袍管钓篷。",
            "comment": ""
        },
        {
            "title": "渔父",
            "content": "换米活妻子，馀钱付酒家。身前舟似叶，世上事如麻。独鳖过深浦，伴鸥眠浅沙。旁人问醒醉，鼓枻入芦花。",
            "comment": ""
        },
        {
            "title": "陈老画牛",
            "content": "老融弃发逃于禅，胸藏丘壑身林泉。时拈寸草幻墨汁，惨淡咫尺生风烟。尤工画牛古绝比，不特形似真神全。平生知己一攻愧，惜墨如命诗犹传。至今鄞人怀片纸，如护圭璧珠玑然。陈生少壮曾入室，妙处已觉墙及肩。岸痕树影彷佛地，云阴雨气冥蒙天。寒禽立背渡浅水，野葑没足行淤田。砺角思斗力居尾，倚木揩痒势拥前。或沿草径逐群去，或傍茅檐抱犊眠。如何尽得此态度，前身想住桃林边。世人贵耳不贵目，呜呼此画空尔妍。我方求之不论钱，卷收更阅三十年。欲寻此老不可得，摩挲陈迹方争怜。",
            "comment": ""
        },
        {
            "title": "峡江龙祠",
            "content": "坐占山回抱，平看水怒流。丹青今古像，香火往来舟。石插青莎岸，云横夕照楼。扬灵相恐动，巫觋有深谋。",
            "comment": ""
        },
        {
            "title": "林壑闲步二绝",
            "content": "懒不看书不赋诗，树阴浓处坐移时。世间此等清闲福，问著渔樵却不知。",
            "comment": ""
        }
    ]
}