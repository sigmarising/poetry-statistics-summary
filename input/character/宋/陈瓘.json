{
    "dynasty": "宋",
    "author": "陈瓘",
    "poems": [
        {
            "title": "藏春峡四首",
            "content": "朝迁鵷鹭日振振，不道天涯亦有人。弟劝兄酬无可恨，欢然别是一家春。",
            "comment": ""
        },
        {
            "title": "呈知府司封二十韵",
            "content": "锦帐含香士，高名压缙绅。南昌移皂盖，东颍憩朱轮。孝悌资延寿，耕桑赖信臣。优游千里治，谈笑六朝均。竟日庭无讼，期年俗已淳。休夸两岐秀，未若四时春。近远皆沾泽，施为固有神。欢讴连别壤，美织播严宸。夙慕冰壶洁，终期骥足伸。燕閒成吏隐，萧洒得湖滨。烟柳笼亭槛，云波盪钓纶。微风牵藻荇，小棹送鲈蓴。缪作堂中客，惭陪席上珍。开樽宁草草，延语每谆谆。龌龌才非异，吹嘘意独亲。摘鞍方邂逅，揽辔又逡巡。丽巧裁新咏，缄题及鄙人。曹刘风自古，李杜格殊伦。拜赐欣愉甚，临分感叹频。悠悠京国路，重染满衣尘。",
            "comment": ""
        },
        {
            "title": "垂虹亭",
            "content": "三年为吏住东滨，重到江头照病身。满眼碧波输野鸟，一蓑疏雨属渔人。随船晓月孤轮白，入座群山数点春。张翰英灵应笑我，绿袍依旧惹埃尘。",
            "comment": ""
        },
        {
            "title": "自合浦还清湘寄虚中弟",
            "content": "三年已绝生还望，一日天恩到海涯。路过清湘犹间阔，当时何不住长沙。",
            "comment": ""
        },
        {
            "title": "了斋自警六首",
            "content": "文书难写伏羲书，字外成篇始见渠。赐也能分可不可，一瓢居士只如愚。",
            "comment": ""
        },
        {
            "title": "一落索",
            "content": "体上衣裳云作缕。不论寒暑。世间多少老婆禅，犹苦问、台山路。堪笑庞翁无趣。临行却住。古人公案不须论，还了得、如今否。",
            "comment": ""
        },
        {
            "title": "答瑞岩港老",
            "content": "示我超然句，能令滞念开。盍移瑞岩刹，为我入城来。",
            "comment": ""
        },
        {
            "title": "句",
            "content": "黑石巴山砚，鱼鳞蜀客笺。",
            "comment": ""
        },
        {
            "title": "自合浦还清湘寄虚中弟",
            "content": "瘴海只将梅作雪，湘山今见麦为春。晴空有月当如旧，岭北山南总照人。",
            "comment": ""
        },
        {
            "title": "送周初平",
            "content": "虀盐虽不饱，心与古人期。口体非吾养，纷华任尔为。经明逢地芥，颖脱看囊锥。两骥皆宛种，天衢好并驰。",
            "comment": ""
        },
        {
            "title": "藏春峡四首",
            "content": "花落花开蝶自忙，琴閒书札日偏长。我来不为看桃李，只爱幽兰静更香。",
            "comment": ""
        },
        {
            "title": "藏春峡四首",
            "content": "孺子无心作聘君，使君悬榻意何勤。世人不道芳荪好，可是清香不远闻。",
            "comment": ""
        },
        {
            "title": "临江仙",
            "content": "闻道洛阳花正好，家家庭户春风。道人饮去百壶空。年年花下醉，看谢几番红。此别又从何处去，风萍一任西东。语声虽异笑声同。一轮深夜月，何处不相逢。",
            "comment": ""
        },
        {
            "title": "句",
            "content": "岁久漫传龙变化，潭深谁睹剑锋芒。",
            "comment": ""
        },
        {
            "title": "和郑鲠之韵",
            "content": "十年三谪海边州，洛口相望阴献酬。曾寄远诗来合浦，又传新句落丹丘。身如古柏童童老，心似平江湛湛流。归鸟倦飞云入岫，一瓢堪乐莫回头。",
            "comment": ""
        },
        {
            "title": "阮郎归",
            "content": "从来多唱杜鹃辞。如今真个归。健帆笑里落湖西。回看江浪飞。说情话，复何疑。临流应赋诗。引觞自酌更何之。心闲光景迟。",
            "comment": ""
        },
        {
            "title": "减字木兰花",
            "content": "世间药院。只爱大黄甘草贱。急急加工。更靠硫黄与鹿茸。鹿茸吃了。却恨世间凉药少。冷热平均。须是松根白茯苓。",
            "comment": ""
        },
        {
            "title": "醉蓬莱",
            "content": "问东州何处，境胜人幽，两俱难得。狼山相望，有高堂千尺。妙曲轰空，彩云翻袖，乐奏壶天长日。笑我飘然，蓬窗竹户，只延山色。拟棹觥船，径冲花浪，直造雕筵，共醺仙液。仍乞蟠桃，向庐山亲植。未举江帆，早逢淮雁，问故人踪迹。远老池边，陶翁琴里，此情何极。",
            "comment": ""
        },
        {
            "title": "蓦山溪",
            "content": "扁舟东去，极目沧波渺。千古送残红，到如今、东流未了。午潮方去，江月照还生，千帆起，玉绳低，枕上莺声晓。锦囊佳句，韵压池塘草。声遏去年云，恼离怀、馀音缭绕。倚楼看镜，此意与谁论，一重水，一重山，目断令人老。",
            "comment": ""
        },
        {
            "title": "和刘太守十州诗·松岛",
            "content": "影参岸柏童童绿，叶蔽汀兰澹澹香。斤斧不来人迹远，养成千尺势堂堂。",
            "comment": ""
        },
        {
            "title": "卜算子",
            "content": "咄咄汝何人，眼在眉毛下。明月相随万里来，何处分真假。问著总无言，有口番成哑。荆棘林中自在身，即是知音者。",
            "comment": ""
        },
        {
            "title": "句",
            "content": "浦树家家异。",
            "comment": ""
        },
        {
            "title": "秀聚亭",
            "content": "晓色春风里，维舟一小亭。看山浑不倦，待得雪峰青。",
            "comment": ""
        },
        {
            "title": "文饶自昌国以诗见寄次韵二首",
            "content": "百川滚滚到来休，此是人间第一流。鲸鬣为君翻骇浪，兰苕空自满汀洲。",
            "comment": ""
        },
        {
            "title": "和刘太守十州诗·竹屿",
            "content": "霜姿迥出红尘外，只有鵷雏傍水来。别岸若寻栖隐处，轩窗须为此君开。",
            "comment": ""
        },
        {
            "title": "杂诗",
            "content": "大抵操心在谨微，谬差千里始毫鳌。如闻不善须当改，莫谓无人例可欺。忠信但当为己任，行藏终自有天知。深冬寒日能多少，已觉东风次第吹。",
            "comment": ""
        },
        {
            "title": "和刘太守十州诗·柳汀",
            "content": "密干参差笼月影，轻波荡漾蘸烟条。暑天要此清凉地，欲往何辞度小桥。",
            "comment": ""
        },
        {
            "title": "揽翠轩",
            "content": "地与烦嚣隔，登临翠色中。雨余千亩竹，霜过一山松。逸兴云无尽，幽怀水不穷。绝胜花满眼，只得片时红。",
            "comment": ""
        },
        {
            "title": "寄题黄及之谷神馆",
            "content": "昔日传闻构馆新，标名今已几经春。心安即是长生路，世乐无过自在身。虚室久扃闲岁月，白头不减旧精神。蓬莱未要香山客，且作潜溪百岁人。",
            "comment": ""
        },
        {
            "title": "失调名",
            "content": "彩衣长久。五世祥烟熏舞袖。",
            "comment": ""
        },
        {
            "title": "目昏诗",
            "content": "壮岁漂沦懒读书，老忘休歇欲何如。夜窗不复留灯火，眼食齁齁一任渠。",
            "comment": ""
        },
        {
            "title": "寄觉范长沙",
            "content": "大士游方兴尽回，家山风月绝尘埃。杖头多少闲田地，挑取华严入岭来。",
            "comment": ""
        },
        {
            "title": "卜算子",
            "content": "梦里不知眠，觉後眠何在。试问眠身与梦身，那个能祗对。醉後有人醒，醒了无人醉。要识三千与大千，不在微尘外。",
            "comment": ""
        },
        {
            "title": "卜算子",
            "content": "只解劝人归，都不留人住。南北东西总是家，劝我归何处。去住总由天，天意人难阻。若得归时我自归，何必闲言语。",
            "comment": ""
        },
        {
            "title": "与全州崇宁断臂和尚",
            "content": "少年得髓几人知，想见当年断臂时。此是湘山大知识，衡门堪继会昌师。",
            "comment": ""
        },
        {
            "title": "自合浦还清湘寄虚中弟",
            "content": "行彻天涯万里山，月明方照海珠还。瘴乡来往浑閒事，聊为清湘一破颜。",
            "comment": ""
        },
        {
            "title": "寄觉范漳水",
            "content": "仁者虽逢思有常，平居慎勿示何妨。争先世路机关恶，近后语言滋味长。可口物多终作疾，快心事过必为伤。与其病后求良药，不若病前能自防。",
            "comment": ""
        },
        {
            "title": "颂",
            "content": "静坐一川微雨，未辨雷音起处。夜深风作轻寒，清晓月明归去。",
            "comment": ""
        },
        {
            "title": "杂诗",
            "content": "床头史记千番纸，世上兴亡一窖尘。惟有炳然周孔道，至今余泽浸生民。",
            "comment": ""
        },
        {
            "title": "海山楼",
            "content": "胜事荒湮久，高城观阁宜。均劳青琐客，余事海山诗。",
            "comment": ""
        },
        {
            "title": "了斋自警六首",
            "content": "本元一字尧夫易，八十一篇扬子玄。今古是非那复辨，仲尼尤不废韦编。",
            "comment": ""
        },
        {
            "title": "庐山诗二首",
            "content": "庐山景何如，胜迹多已古。水石相回旋，天地巧排布。我本天涯人，未知有庐阜。恨不早经过，西征一何暮。香炉在何许，缥缈凌高空。却入白莲沼，令人思远公。高岩草堂在，吏隐居其中。至今三尺童，犹能话白公。可想不可见，山色空重重。水流来何远，所过生苔藓。自古垂飞帘，至今不能卷。此外犹足观，足力已困竭。僧居本静閒，群鸟争啭舌。恰欲高枕眠，魂梦恐遭聒。智能乘雨来，山路泥滑滑。阴云犹未收，明朝又西发。",
            "comment": ""
        },
        {
            "title": "代书简张天觉",
            "content": "辟谷非其道，谈空去自然。何如动业地，无愧是神仙。",
            "comment": ""
        },
        {
            "title": "卜算子",
            "content": "身如一叶舟，万事潮头起。水长船高一任伊，来往洪涛里。潮落又潮生，今古长如此。後夜开尊独酌时，月满人千里。",
            "comment": ""
        },
        {
            "title": "了斋自警六首",
            "content": "手在何忧弓力强，巧穷那得秘穿杨。太和有味人人饮，谁识醒时是醉乡。",
            "comment": ""
        },
        {
            "title": "寄饶德操",
            "content": "旧时饶措大，今日壁头陀。为问安心法，禅儒较几何。",
            "comment": ""
        },
        {
            "title": "减字木兰花",
            "content": "大江北去。未到沧溟终不住。淮水东流。日夜朝宗亦未休。香炉烟袅。浓淡卷舒终不老。寸碧千锺。人醉华胥月色中。",
            "comment": ""
        },
        {
            "title": "卜算子",
            "content": "黄了旧皮肤，最是风流处。多少纷纷陌上人，不听春鹃语。触目是家山，到了须拈取。云散长空月满天，好个还乡路。",
            "comment": ""
        },
        {
            "title": "句",
            "content": "哲宗怒常立，时宰骂林自。",
            "comment": ""
        },
        {
            "title": "超果亮师假还山",
            "content": "□□□□□，流辈推博雅。春风振客衣，逸棹东南下。赋诗台阁彦，落落珠玑泻。持觞拜亲膝，喜色动乡社。都城十二衢，尘土医车马。一梦逐君行，兹怀已潇洒。",
            "comment": ""
        },
        {
            "title": "和刘太守十州诗·芙蓉洲",
            "content": "红云可觅无蜂去，渺渺寒波映晚芳。未必孤根能耐雪，且看秋艳已经霜。",
            "comment": ""
        },
        {
            "title": "和刘太守十州诗·花屿",
            "content": "红紫商量欲满枝，持春觞豆好携持。便须载酒凌波去，底事黄堂独赋诗。",
            "comment": ""
        },
        {
            "title": "送致政郏丈赴张杭州西湖之约",
            "content": "丈人八十身尤健，心似闲云恣舒卷。故人邀作武林游，拿舟不道江湖远。澄波万顷冲融间，尘埃洗尽光阴闲。登临不倦谢太传，好与共寻窗外山。梵刹琳宫绕飞阁，霭色岚光日参错。遥岑并入眼中来，却爱清秋有摇落。酒价在逐秋风高，一倒百壶诗正豪。潮落潮生几人老，我独世累如鸿毛。兴来即是烟波客，兴尽欲归归便得。疏巾藜仗日相随，不许征途有南北。天南天北屡经过，不独丈人清兴多。欲棹小舟同一醉，手边朱墨奈忙何。",
            "comment": ""
        },
        {
            "title": "失调名",
            "content": "吴樯越橹，都是利名人。",
            "comment": ""
        },
        {
            "title": "了斋自警六首",
            "content": "仲由行行终身诵，师也堂堂带上书。五柳却能知此意，无弦琴上赋归与。",
            "comment": ""
        },
        {
            "title": "寄题正伦侄舫斋诗二首",
            "content": "画舫名斋阁，端居事若何。燕知真酖毒，言即是风波。未便乘桴去，惟同载酒过。济川如有意，南去问施罗。",
            "comment": ""
        },
        {
            "title": "秦君亭",
            "content": "世梗贤路塞，达人识穷通。檀枪天宝末，士路如飘蓬。聘君当此时，卷迹云霞中。能令千载后，叹息诗人穷。",
            "comment": ""
        },
        {
            "title": "花光仁禅师以墨戏见寄以小诗致谢",
            "content": "禅心已出包区宇，墨海翻腾作雪梅。三昧笔端俱戏事，定余幽室暗香来。",
            "comment": ""
        },
        {
            "title": "减字木兰花",
            "content": "世间拘碍。人不堪时渠不改。古有斯人。千载谁能继後尘。春风入手。乐事自应随处有。与众熙怡。何似幽居独乐时。",
            "comment": ""
        },
        {
            "title": "寄友人",
            "content": "行人征辔路西东，霜叶翩翩舞乱红。晓色冥蒙溪浸月，阴容黯澹马嘶风。浮生信若萍随浪，远意徒惊鸟在笼。万事欲穷须握手，尺书相问愧匆匆。",
            "comment": ""
        },
        {
            "title": "自合浦还清湘寄虚中弟",
            "content": "曾近沧溟看飓风，波涛有尽海无穷。四年陈迹今何在，坐对湘云豁晚空。",
            "comment": ""
        },
        {
            "title": "句",
            "content": "无金可寄东门傅，有齿能欺柱下苍。",
            "comment": ""
        },
        {
            "title": "句",
            "content": "拶破黄龙第四关，世人犹问生缘法。",
            "comment": ""
        },
        {
            "title": "满庭芳",
            "content": "槁木形骸，浮云身世，一年两到京华。又还乘兴，闲看洛阳花。闻道鞓红最好，春归後、终委泥沙。忘言处，花开花谢，不似我生涯。年华。留不住，饥飡困寝，触处为家。这一轮明月，本自无瑕。随分冬裘夏葛，都不会、赤水黄芽。谁知我，春风一拐，谈笑有丹砂。",
            "comment": ""
        },
        {
            "title": "歙砚诗",
            "content": "歙溪澄湛千寻碧，中有崎嵚万年石。腰粗入水始能凿，一砚价直千金壁。轻丝腻色恍莫分，熟视微见青罗纹。乃知金线鸲鹆眼，如玉有瑕安足论。",
            "comment": ""
        },
        {
            "title": "和江民表韵",
            "content": "传老东山水上浮，辫沙六月雪重裘。旧业消息今何在，千里桐江月满楼。",
            "comment": ""
        },
        {
            "title": "和刘太守十州诗·雪汀",
            "content": "推把平氈水上开，坐看飞絮扑琼台。酒豪耳热笙歌拂，应怪幽人此地来。",
            "comment": ""
        },
        {
            "title": "了斋自警六首",
            "content": "过时不易始为难，执处那知是变迁。度尽千山无鸟迹，不劳传语报平安。",
            "comment": ""
        },
        {
            "title": "瑞泉庵",
            "content": "飞栋逼天象，疏棂逗岩烟。烹茶引高士，汲此石罅泉。泉深不盈尺，润物无颇偏。百川有盈涸，是坎常泓然。",
            "comment": ""
        },
        {
            "title": "满庭芳",
            "content": "淮叶缤纷，江烟浓淡，别尊同倒寒晖。未逢春信，霜露惹征衣。往事元无是处，无须待、回首知非。春鹃语，从来劝我，常道不如归。家山，何处近，江楼帘栋，夕卷朝飞。问西江笋蕨，何似鲈肥。且置华胥旧梦，忘言处、千古同时。君知我，平生心事，相契古来稀。",
            "comment": ""
        },
        {
            "title": "满庭芳",
            "content": "扰扰匆匆，红尘满袖，自然心在溪山。寻思百计，真个不如闲。浮世纷华梦影，嚣尘路、来往循环。江湖手，长安障日，何似把鱼竿。盘旋。那忍去，他邦纵好，终异乡关。向七峰回首，清泪班班。西望烟波万里，扁舟去、何日东还。分携处，相期痛饮，莫放酒杯悭。",
            "comment": ""
        },
        {
            "title": "和刘太守十州诗·烟屿",
            "content": "霭霭纷纷缘底事，故来波上罩晴沙。莫教散入沧溟去，却恐能迷上汉槎。",
            "comment": ""
        },
        {
            "title": "湖心亭",
            "content": "尘境纷纷俗累增，故寻幽径访南能。湖波浩渺无穷绿，寺屋高低不计层。诗老新吟工恼客，使君余暇得陪僧。棋中得失何时了，一局输赢未可凭。",
            "comment": ""
        },
        {
            "title": "句",
            "content": "看花出约几时回。",
            "comment": ""
        },
        {
            "title": "藏春峡四首",
            "content": "主人心地冷如灰，只把园花取次栽。峡外漫多閒雨露，直须并此入山来。",
            "comment": ""
        },
        {
            "title": "庐山诗二首",
            "content": "庐山俯长江，秀色摩青天。招提选胜地，好景相属连。东林最幽旷，殿阁含飞烟。馨香满天下，无如远公莲。社客方散后，零落七百年。之人远同调，绿绮非丝弦。不可倾耳授，但许心相传。迷津苦难渡，人以师为船。法鼓忽雷震，此事非偶然。何时穿蜡屐，问法浮云边。",
            "comment": ""
        },
        {
            "title": "苏文饶往昌国意颇惮之送以诗因勉之",
            "content": "已闻舟楫具，那得苦留君。雨过霜风急，帆飞雪浪分。长途方策足，暇日正论文。功业他年事，风波岂足云。",
            "comment": ""
        },
        {
            "title": "文饶自昌国以诗见寄次韵二首",
            "content": "海邦渺渺知何在，风入高帆顷刻过。何似一樽湖上酒。月明安稳照寒波。",
            "comment": ""
        },
        {
            "title": "接花",
            "content": "色红可使紫，叶单可使千。花小可使大，子少可使繁。天赋有定质，我力能使迁。自矜接花手，可奋造化权。众闻悉惊诧，遣我屡叹呈。用智固巧矣，天时可易欤。我欲春采菊，我欲冬赏桃。汝能栽接，汝汝巧亦徒劳。雨露草必生，雪霜松不死。不死有本性，必生亦时尔。汝之所变易，是亦时所为。时乎不可违，何物不随时。",
            "comment": ""
        },
        {
            "title": "青玉案",
            "content": "碧空暗淡同云绕。渐枕上、风声峭。明透纱窗天欲晓。珠帘才卷，美人惊报，一夜青山老。使君留客金尊倒。正千里琼瑶未经扫。欺压梅花春信早。十分农事，满城和气，管取明年好。",
            "comment": ""
        },
        {
            "title": "寄题正伦侄舫斋诗二首",
            "content": "此道若长川，行藏比泝沿。浪恬宁在我，维泛且随缘。野色连幽岸，溪光接远天。欲离平险地，常使意超然。",
            "comment": ""
        },
        {
            "title": "题假面铺",
            "content": "今年不及去年秋，十顷曾无半亩收。好雨早随人意足，即今何地不油油。",
            "comment": ""
        },
        {
            "title": "超果亮师假还山",
            "content": "路左浆先馈，门前屦几重。勇归尘事掷，恬处道心浓。弄水知幽谷，观云想妙峰。深夜孤鹤唳，清露滴高松。",
            "comment": ""
        },
        {
            "title": "了斋自警六首",
            "content": "只说为山不说休，山成日夜水横流。惜哉覆篑成迷复，只欠当初一掉头。",
            "comment": ""
        },
        {
            "title": "和刘太守十州诗·月岛",
            "content": "月明偏照海边洲，绿水回环漾素秋。斗转参横群动息，桂花零落遣谁收。",
            "comment": ""
        },
        {
            "title": "减字木兰花",
            "content": "华胥月色。万水千山同一白。南北相望。独醉香山旧草堂。淮岑妙境。十载醺酣犹未醒。一腹便便。也读春秋也爱眠。",
            "comment": ""
        },
        {
            "title": "吴江鲈乡亭",
            "content": "中郎台榭据江乡，雅称诗翁赋卒章。莼菜鲈鱼好时节，秋风斜日旧烟光。一杯有味功名小，万事无心岁月长。安得便抛尘纲去，钓舟闲倚画栏傍。",
            "comment": ""
        },
        {
            "title": "和刘太守十州诗·芳草洲",
            "content": "绿色映波千古恨，至今南浦两依依。我今又出江东去，多少行人宦未归。",
            "comment": ""
        },
        {
            "title": "和刘太守十州诗·菊花洲",
            "content": "光景不留人易老，恨无羽翼出尘埃。世间那有飞升药，且傍汀洲采菊来。",
            "comment": ""
        },
        {
            "title": "荔枝台",
            "content": "满眼春花百鸟肥，绛苞丹艳大累累。台前采掇谁堪赠，谱外声名世不知。颗小不堪妃子笑，味酸犹发少陵诗。高坟拱木今何在，此品轩昂独恨迟。",
            "comment": ""
        },
        {
            "title": "文饱自京师还欲往昌国而风作不可渡乃为绝句",
            "content": "欲冲高浪却沈吟，酒近瀛洲懒得斟。莫道颠风无好意，为君吹过远归心。",
            "comment": "【注释】【原题】：文饱自京师还欲往昌国而风作不可渡乃为绝句戏之"
        },
        {
            "title": "减字木兰花",
            "content": "一尊薄酒。满酌劝君君举手。不是亲朋。谁肯相从寂寞滨。人生如梦。梦里惺惺何处用。盏到休辞。醉後全胜未醉时。",
            "comment": ""
        },
        {
            "title": "佚老堂",
            "content": "解组给华远，悬车兴味长。身闲云去住，心净月清凉。老矣思同隐，归欤叹异乡。平生高意在，畎畎未应忘。",
            "comment": ""
        },
        {
            "title": "蝶恋花",
            "content": "有个胡儿模样别。满颔髭须，生得浑如漆。见说近来头也白。髭须那得长长黑。□□□□□□□。籋子镊来，须有千堆雪。莫向细君容易说。恐他嫌你将伊摘。",
            "comment": ""
        }
    ]
}