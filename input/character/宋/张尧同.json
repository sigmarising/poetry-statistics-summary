{
    "dynasty": "宋",
    "author": "张尧同",
    "poems": [
        {
            "title": "嘉禾百咏·白莲上方",
            "content": "古屋深于洞，门前种白莲。好寻当日社，重结此生缘。",
            "comment": ""
        },
        {
            "title": "嘉禾百咏·雪峰庵",
            "content": "一语合邻悟，师承岂在身。戏言庐墓客，未是报恩人。",
            "comment": ""
        },
        {
            "title": "嘉禾百咏·滮湖",
            "content": "四境由相接，烟澜自渺瀰。客来吟此景，无或比滮池。",
            "comment": ""
        },
        {
            "title": "嘉禾百咏·真如院",
            "content": "田家轻脱屣，聊结净人缘。影外香灯寂，清风百世传。",
            "comment": ""
        },
        {
            "title": "嘉禾百咏·谷水",
            "content": "短棹经行处，风披藻荇香。中宵孤鹤唳，片月在沧浪。",
            "comment": ""
        },
        {
            "title": "嘉禾百咏·红薇迳",
            "content": "渐放秋风晚，花无烂漫香。浅深红似锦，散影在沧浪。",
            "comment": ""
        },
        {
            "title": "嘉禾百咏·宣公桥",
            "content": "祗因裴少保，功业败垂成。往往桥边客，今犹恨未平。",
            "comment": ""
        },
        {
            "title": "嘉禾百咏·白龙潭",
            "content": "呼吸风云合，飞潜自有时。只愁潭底浅，头角被人窥。",
            "comment": ""
        },
        {
            "title": "嘉禾百咏·灵光井",
            "content": "不甃祥光发，难藏世上名。定多慈护力，一饮百疴轻。",
            "comment": ""
        },
        {
            "title": "嘉禾百咏·渔溆",
            "content": "野水连天阔，沧波引钓缗。寄言溪上叟，莫学直钩人。",
            "comment": ""
        },
        {
            "title": "嘉禾百咏·三塔",
            "content": "石匮埋礼物，灵光照夜多。龙归天上后，无复更风波。",
            "comment": ""
        },
        {
            "title": "徐家庄",
            "content": "节义穷方见，高名荐玉京。一封天子敕，千载故乡荣。",
            "comment": ""
        },
        {
            "title": "嘉禾百咏·由拳废县",
            "content": "故城人不见，击剑泪空沾。一绝悲声远，今犹说孝帘。",
            "comment": ""
        },
        {
            "title": "嘉禾百咏·羞墓",
            "content": "伤哉负薪子，五十始登朝。空使埋羞处，山花复采樵。",
            "comment": ""
        },
        {
            "title": "嘉禾百咏·寥阳殿",
            "content": "人归天上去，空识旧衣冠。秘录藏金匮，清风满殿寒。",
            "comment": ""
        },
        {
            "title": "嘉禾百咏·嘉禾亭",
            "content": "五马来何暮，经营指一弹。石碑书近事，留与后人看。",
            "comment": ""
        },
        {
            "title": "嘉禾百咏·村门口",
            "content": "昔日荒閒地，今闻市井喧。人情看促迫，无复似当年。",
            "comment": ""
        },
        {
            "title": "嘉禾百咏·桃花亭",
            "content": "不待东风拆，池塘已自春。试看源上客，犹恐是秦人。",
            "comment": ""
        },
        {
            "title": "嘉禾百咏·梧桐泾",
            "content": "落落梧桐树，何年作凤鸣。试看千古翠，流尽一溪声。",
            "comment": ""
        },
        {
            "title": "嘉禾百咏·陈贤良隐居",
            "content": "发策名犹在，回头事已非。池塘春草绿，空忆谢公归。",
            "comment": ""
        },
        {
            "title": "嘉禾百咏·读书堆",
            "content": "平林标大道，曾是野王居。往事将谁语，凄凉六代余。",
            "comment": ""
        },
        {
            "title": "嘉禾百咏·芙蓉塘",
            "content": "一发连千丈，红云出素波。秋负吹欲老，无奈落花何。",
            "comment": ""
        },
        {
            "title": "嘉禾百咏·月壕",
            "content": "入径深於坞，沧波近马蹄。每寻莲社友，咫尺走东西。",
            "comment": ""
        },
        {
            "title": "嘉禾百咏·昌武庙",
            "content": "祗因吴士秀，千载仰公神。欲借驱痁术，来临刻木人。",
            "comment": ""
        },
        {
            "title": "嘉禾百咏·杉青堰",
            "content": "旧使家何在，空寻古柳堤。世情今亦尔，莫笑买臣妻。",
            "comment": ""
        },
        {
            "title": "嘉禾百咏·列岫亭",
            "content": "吾州购物好，惟是欠青山。忽有洞庭色，来从一笑间。",
            "comment": ""
        },
        {
            "title": "嘉禾百咏·苏小小墓",
            "content": "泉下骨应朽，幽魂独未消。几番清夜月，孤影度南桥。",
            "comment": ""
        },
        {
            "title": "嘉禾百咏·水陆院",
            "content": "白昼重门寂，苍苔古殿深。老僧香火罢，松柏夜森森。",
            "comment": ""
        },
        {
            "title": "嘉禾百咏·百步桥",
            "content": "旧址依然在，荒墟未百年。还分一桥水，流入几家田。",
            "comment": ""
        },
        {
            "title": "嘉禾百咏·古战场",
            "content": "自昔干戈地，城空草自荒。渔樵怀旧事，何敢议兴亡。",
            "comment": ""
        },
        {
            "title": "嘉禾百咏·邦药王龛",
            "content": "父老怀遗爱，谁传肘后方。药囊同日葬，空忆紫元香。",
            "comment": ""
        },
        {
            "title": "嘉禾百咏·韭溪",
            "content": "终与双溪接，分流入郭来。市桥人影合，不解洗尘埃。",
            "comment": ""
        },
        {
            "title": "嘉禾百咏·乐郊亭",
            "content": "竹下清风好，时来挂幅巾。待逢田叟问，知是乐郊人。",
            "comment": ""
        },
        {
            "title": "嘉禾百咏·范蠡湖",
            "content": "少伯曾居此，螺纹吐彩比。一奁秋镜好，犹可照西施。",
            "comment": ""
        },
        {
            "title": "嘉禾百咏·寂照庵",
            "content": "寂灭跏趺地，灯光照四时。高僧穿地脉，此意少人知。",
            "comment": ""
        },
        {
            "title": "嘉禾百咏·披云阁",
            "content": "兹楼当胜地，高望极堎赠。欲睹青天色，还须上一层。",
            "comment": ""
        },
        {
            "title": "嘉禾百咏·徐长者园",
            "content": "丹砂犹未就，白发忽成翁。却有怜春意，栽花向此中。",
            "comment": ""
        },
        {
            "title": "嘉禾百咏·仙鹤亭",
            "content": "杳杳云间路，重重隔翠林。数声清夜后，来伴月边吟。",
            "comment": ""
        },
        {
            "title": "嘉禾百咏·福顺庙",
            "content": "老屋无丹雘，空阶只翠苔。绕檐看箭镞，谁记赤眉来。",
            "comment": ""
        },
        {
            "title": "嘉禾百咏·海棠亭",
            "content": "藓砌迎烟渚，花开忽满株。春风吹烂漫，如展蜀川图。",
            "comment": ""
        },
        {
            "title": "嘉禾百咏·景龙楼",
            "content": "千秋传异彩，百尺护雕阑。欲识金龙瑞，丹霄试仰看。",
            "comment": ""
        },
        {
            "title": "嘉禾百咏·射襄城",
            "content": "此地连江海，曾经古战争。干戈今不见，空有射襄名。",
            "comment": ""
        },
        {
            "title": "嘉禾百咏·高使君祠",
            "content": "一瞑移藩日，邦人昔被恩。步兵碑尚在，功业敢经纶。",
            "comment": ""
        },
        {
            "title": "嘉禾百咏·槜李城",
            "content": "螳螂方捕楚，黄雀遽乘吴。交怨终亡国，君王到死愚。",
            "comment": ""
        },
        {
            "title": "嘉禾百咏·河内亭",
            "content": "掾死缘非使，儿要哭未休。旧时亭下泪，疑与水长流。",
            "comment": ""
        },
        {
            "title": "嘉禾百咏·惠明堂",
            "content": "地僻无人到，松风鹤梦清。一灯禅榻畔，自向暗中明。",
            "comment": ""
        },
        {
            "title": "嘉禾百咏·白苧桥",
            "content": "遍陇敷青绿，桑麻共几家。满城罗绮子，应笑不栽花。",
            "comment": ""
        },
        {
            "title": "嘉禾百咏·汾湖",
            "content": "我是沧浪叟，閒来系钓{左舟右双}。如何一湖水，丰秀半吴江。",
            "comment": ""
        },
        {
            "title": "嘉禾百咏·三过堂",
            "content": "题诗三过此，坡老昔时曾。悟得成禅指，来为打睡僧。",
            "comment": ""
        },
        {
            "title": "嘉禾百咏·跨塘桥",
            "content": "路接张泾近，塘连谷水长。一声清鹤唳，片月在沧浪。",
            "comment": ""
        },
        {
            "title": "嘉禾百咏·学绣塔",
            "content": "孤塔岧峣立，犹传学绣人。五尖如好在，针线不胜春。",
            "comment": ""
        },
        {
            "title": "嘉禾百咏·霍将军庙",
            "content": "弼汉功非浅，谗夫可奈何。海神今亦畏，安敢布风波。",
            "comment": ""
        },
        {
            "title": "嘉禾百咏·木纹观音",
            "content": "双瞳分日月，眉际一星悬。照见人间苦，三辰不在天。",
            "comment": ""
        },
        {
            "title": "嘉禾百咏·烟雨楼",
            "content": "妙手谁烘染，梳烟沐雨姿。一声长笛晚，人在倚楼时。",
            "comment": ""
        },
        {
            "title": "嘉禾百咏·白莲沼",
            "content": "池波围为止面，艳艳玉开花。自可除帘幕，清香不用遮。",
            "comment": ""
        },
        {
            "title": "嘉禾百咏·鸳鸯湖",
            "content": "东西两湖水，相并比鸳鸯。湖里鸳鸯鸟，双双锦翼长。",
            "comment": ""
        },
        {
            "title": "嘉禾百咏·双溪",
            "content": "柔橹声相应，名齐汉魏收。可怜一溪水，分作两塘流。",
            "comment": ""
        },
        {
            "title": "嘉禾百咏·卫墓",
            "content": "惆怅黎阳客，飘流浙水滨。定忘空腹恨，知是赤心人。",
            "comment": ""
        },
        {
            "title": "嘉禾百咏·殳山",
            "content": "丹灶功成后，寥寥掩竹扉。但闻蝉已蜕，不见鹤来归。",
            "comment": ""
        },
        {
            "title": "嘉禾百咏·刘{冷去冫加亻}墓",
            "content": "荷锸从吾后，叮咛死便埋。人皆讥嗜酒，我独爱忘怀。",
            "comment": ""
        },
        {
            "title": "嘉禾百咏·嘉禾墩",
            "content": "寂寞黄龙后，纷然垅土碑。废兴与处问，空咏草离离。",
            "comment": ""
        },
        {
            "title": "嘉禾百咏·南坞",
            "content": "岸回波曲曲，城转草层层。忽见桃花落，还知到武陵。",
            "comment": ""
        },
        {
            "title": "嘉禾百咏·长水乡",
            "content": "古来古未灭，人好水还清。一读高僧疏，尘劳悟此生。",
            "comment": ""
        },
        {
            "title": "嘉禾百咏·徐偃王庙",
            "content": "王有岐夷德，千年貌亦存。我怀三刺史，谁是后来孙。",
            "comment": ""
        },
        {
            "title": "嘉禾百咏·龙舌头",
            "content": "一吸长川静，烟云忽有无。谁看颔底月，误欲探骊珠。",
            "comment": ""
        },
        {
            "title": "嘉禾百咏·何城",
            "content": "报越心何壮，贪齐计已轻。忠言殊不听，何用筑斯城。",
            "comment": ""
        },
        {
            "title": "嘉禾百咏·景德禅院",
            "content": "白毫光未灭，胜事百年中。好是传灯地，林泉有古风。",
            "comment": ""
        },
        {
            "title": "嘉禾百咏·穆溪",
            "content": "静练明田外，源流笠泽通。不因逢岁旱，谁识济时功。",
            "comment": ""
        },
        {
            "title": "嘉禾百咏·凤凰洲",
            "content": "竹秀水色净，忽来双凤凰。岐击昔鸣瑞，今复见文王。",
            "comment": ""
        },
        {
            "title": "嘉禾百咏·泗洲庵",
            "content": "旧寺丘墟后，重兴岁月赊。莫将閒祸福，容易托僧伽。",
            "comment": ""
        },
        {
            "title": "嘉禾百咏·周都官墓",
            "content": "不识君名字，应难问子孙。一丘浮水际，神怪欲谁论。",
            "comment": ""
        },
        {
            "title": "嘉禾百咏·云门家舍",
            "content": "满箧藏锋句，家传世几何。远孙无悟解，却笑葛藤多。",
            "comment": ""
        },
        {
            "title": "嘉禾百咏·怀苏亭",
            "content": "犹使樽前客，常怀没后名。好风吹远籁，如有笑歌声。",
            "comment": ""
        },
        {
            "title": "嘉禾百咏·普济院",
            "content": "祗应曾布地，往往化为鱼。一遇丁千骑，禅人便结庐。",
            "comment": ""
        },
        {
            "title": "嘉禾百咏·五柳桥",
            "content": "为怀陶靖节，无复见其人。谁种桥边柳，犹含旧日春。",
            "comment": ""
        },
        {
            "title": "嘉禾百咏·秀水",
            "content": "好景明於昼，长浮五色波。一竿吾欲钓，来此听渔歌。",
            "comment": ""
        },
        {
            "title": "嘉禾百咏·赵老园",
            "content": "藏书几万郑，归老此林泉。不为寻莼鱠，于公亦有贤。",
            "comment": ""
        },
        {
            "title": "嘉禾百咏·简斋",
            "content": "诗老追唐句，閒居筑简斋。芙蓉寒浦外，红落感秋怀。",
            "comment": ""
        },
        {
            "title": "嘉禾百咏·净相佳李",
            "content": "地重因名果，如分沆瀣浆。伤心吴越战，未敢尽情尝。",
            "comment": ""
        },
        {
            "title": "嘉禾百咏·竹桥",
            "content": "腰枕政亭北，横斜古渡头。风吹双泪落，恨逐水东流。",
            "comment": ""
        },
        {
            "title": "嘉禾百咏·会景亭",
            "content": "有景道不出，须来此水滨。十分花鸟色，团作一亭春。",
            "comment": ""
        },
        {
            "title": "嘉禾百咏·茶溪",
            "content": "茶林那复有，零落付樵人。旧日溪边叟，空悲二月春。",
            "comment": ""
        },
        {
            "title": "嘉禾百咏·施墓",
            "content": "苍苔侵坏道，晚雀散空林。莫问人贤否，浮生一古今。",
            "comment": ""
        },
        {
            "title": "嘉禾百咏·水心亭",
            "content": "波光磨不尽，镜面绝纤尘。照昨红亭子，亭这似美人。",
            "comment": ""
        },
        {
            "title": "嘉禾百咏·马塘泾",
            "content": "疑著风波恶，民谣亦畏人。筑塘成堰后，斩马祭河神。",
            "comment": ""
        },
        {
            "title": "嘉禾百咏·天星河",
            "content": "拍岸浮春渌，菰蒲四远生。纲罗人不到，鱼鸟亦忘情。",
            "comment": ""
        },
        {
            "title": "嘉禾百咏·姜庵",
            "content": "不入红尘市，安居三十年。至今庵下路，芳草碧芊芊。",
            "comment": ""
        },
        {
            "title": "嘉禾百咏·杨姑庙",
            "content": "孝德襄陵久，天然与众殊。生男不能养，应合愧杨姑。",
            "comment": ""
        },
        {
            "title": "嘉禾百咏·御儿",
            "content": "用此临吴战，何人为越谋。夫差曾不寤，亡国始知羞。",
            "comment": ""
        },
        {
            "title": "曹嘉禾百咏·使君祠",
            "content": "一笑淮兵却，功成未易论。岂惭颜刺史，诗酒在平原。",
            "comment": ""
        },
        {
            "title": "嘉禾百咏·柘湖",
            "content": "神居阴阳护，寻国捍洪波。莫虑蛟龙怒，年来畏叱呵。",
            "comment": ""
        },
        {
            "title": "嘉禾百咏·天庆观",
            "content": "寥阳龙已化，华表鹤空悲。欲问梁朝事，惟应老桧知。",
            "comment": ""
        },
        {
            "title": "嘉禾百咏·四城",
            "content": "吴越争雄日，区区在用兵。空余争战地，无处不高城。",
            "comment": ""
        },
        {
            "title": "嘉禾百咏·朱买臣墓",
            "content": "世事春风转，荣枯一梦间。绣衣人不见，孤冢旧家山。",
            "comment": ""
        },
        {
            "title": "嘉禾百咏·月波楼",
            "content": "天阔冰壶净，溪平玉鉴寒。卷帘看晚色，鸥鸟并阑干。",
            "comment": ""
        },
        {
            "title": "嘉禾百咏·严忌墓",
            "content": "有子如君少，终缘叛国亡。冢前无后嗣，世勿怨张汤。",
            "comment": ""
        },
        {
            "title": "嘉禾百咏·幽澜泉",
            "content": "神女钟灵处，真堪疗渴羌。满甖秋玉色，一酌洒清凉。",
            "comment": ""
        },
        {
            "title": "嘉禾百咏·胥山",
            "content": "马革浮尸去，君王太忍人，此山空庙貌，何以劝忠臣。",
            "comment": ""
        },
        {
            "title": "嘉禾百咏·符姥瑞竹",
            "content": "一幅霜缣外，青青出自然。天机何敢议，珍重白衣仙。",
            "comment": ""
        },
        {
            "title": "嘉禾百咏·兜率寺",
            "content": "昔年池满地，今见屋耽耽。不结莲花界，龟鱼死未日。",
            "comment": ""
        }
    ]
}