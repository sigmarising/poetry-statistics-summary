{
    "dynasty": "宋",
    "author": "李祥",
    "poems": [
        {
            "title": "孝宗皇帝挽词",
            "content": "上历轩皇凤，初潜建邸龙。系隆元艺祖，付托大高宗。幸学重鸣跸，明禋九奠琮。未酬恢复志，遗恨隘疆封。",
            "comment": ""
        },
        {
            "title": "挽崔舍人",
            "content": "声闻江淮满，文章燕许期。棣华联秀萼，椿老见芳枝。璧水风流尽，金銮宠遇私。哀崇极闵饰，埋玉更成悲。",
            "comment": ""
        },
        {
            "title": "挽郭知府",
            "content": "平生孤苦范希文，盖世功名自立身。要识乡闾称孝子，定知宗社作忠臣。一麾未足抟云翼，五鼎犹怀念棘薪。怅望新阡无路到，他年宿草亦沾巾。",
            "comment": ""
        },
        {
            "title": "孝宗皇帝挽词",
            "content": "授受唐虞盛，羹墙极继承。诚身唯业业，子道每烝烝。寰海双亲养，通丧上圣能。独高惟孝德，万古仰徽称。",
            "comment": ""
        },
        {
            "title": "高宗皇帝挽词",
            "content": "七月来同轨，因山俭德昭。尧丧三载慕，禹葬百神朝。寂寞龙楼閟，凄凉凤辇遥。臣民纷雨润，血洒浙江潮。",
            "comment": ""
        },
        {
            "title": "高宗皇帝挽词",
            "content": "赤伏恢炎绪，珍符属绍兴。武功归艺祖，仁治法昭陵。弓堕龙髯断，云蟠鹤驭升。巍巍名不有，清庙若为称。",
            "comment": ""
        },
        {
            "title": "挽韩尚书",
            "content": "社稷元勋绝代无，夙瞻先德在龟趺。风云感遇依鳞翼，鸾鹄栖停映竹梧。偃武承平开圣治，投戈委质尚文儒。紫荷旧向芳年折，遗恨犹稽到六符。",
            "comment": ""
        }
    ]
}