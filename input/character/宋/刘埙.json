{
    "dynasty": "宋",
    "author": "刘埙",
    "poems": [
        {
            "title": "天香",
            "content": "雨秀风明，烟柔雾滑，魏家初试娇紫。翠羽低云，檀心晕粉，独冠洛京新谱。沈香醉墨，曾赋与、昭阳仙侣。尘世几经朝暮，花神岂知今古。愁听流莺自语，叹唐宫、草青如许。空有天边浩月，见霓裳舞。更後百年人换，又谁记、今番看花处。流水夕阳，断魂钟鼓。",
            "comment": ""
        },
        {
            "title": "恋绣衾",
            "content": "轻风吹雾月满廊。芙蕖香、飘入隔窗。记旧月、闲庭院，擘碎红、蒙幂晓妆。如今两鬓秋凄恻，负凌波、万顷凄凉。花若惜、刘郎老，倩藕丝、牵住夕阳。",
            "comment": ""
        },
        {
            "title": "贺新郎",
            "content": "办著春游费。奈狂风吹寒，禁定满城花事。天暝云深时度雨。院落秦筝未试。倩谁趱、杏娇桃媚。韶色三停今过一，只淡黄杨柳装愁思。芳径滑，绣窗闭。玉炉闷炷香温被。忆去年、匆匆胜赏，梦沈烟水。遥望秋千新彩索，难把旧痕重系。待暖入、香红十里。别拥双鸾迎素月，教明年、不恨今憔悴。莺共燕，汝知未。",
            "comment": ""
        },
        {
            "title": "买陂塘/摸鱼儿",
            "content": "倚楼西、西风惊鬓，吹回尘思萧瑟。碧桃花下骖鸾梦，十载雨沈云隔。空自忆。漫红蜡香笺，难写旧凄恻。烟村水国。欲闲却琴心，蠹残箧面，老尽看花客。河桥侧。曾试雕鞍玉勒。如今已忘南北。人间纵有垂杨在，欲挽一丝无力。君莫拍。浑不似、年时爱听酒边笛。湘帘巷陌。但斜照断烟，淡萤衰草，零落旧春色。",
            "comment": ""
        },
        {
            "title": "谒金门",
            "content": "云薄薄。人静黄梅院落。细数花期并柳约。新愁沾一握。梦醒从前多错。寄恨画檐灵鹊。明月欲西天寂寞。魂销连晓角。",
            "comment": ""
        },
        {
            "title": "满庭芳",
            "content": "帘卷疏櫺，楼平危堞，几回笋玉凭阑。觅花呼酒，更共理哀弹。暖日柔风好景，行云绕、莺燕翩翻。谁知道，冶游重到，已付解连环。乘云，行处去，花深隔院，应恨春闲。但紫骝嘶度，时望重关。长恨江楼柳老，女郎腰、又负眠三。东城路，一回一感，愁见月儿弯。",
            "comment": ""
        },
        {
            "title": "浣溪沙",
            "content": "已断因缘莫更寻。寻时烦恼不如心。从今休听世间音。鸾梦渐随秋水远，鹤情甘伴野云深。隔楼花月自阴阴。",
            "comment": ""
        },
        {
            "title": "醉思仙",
            "content": "琼楼几间。瑶徽几弹。觅花声绕回阑。悄微闻佩环。帘栊昼闲。炉薰昼残。午风摇曳屏山。露裙红一班。",
            "comment": ""
        },
        {
            "title": "菩萨蛮",
            "content": "故园青草依然绿。故宫废址空乔木。狐兔穴岩城。悠悠万感生。胡笳吹汉月。北语南人说。红紫闹东风。湖山一梦中。",
            "comment": ""
        },
        {
            "title": "西湖明月引/江城梅花引",
            "content": "江村烟雨暗萧萧。涨寒潮。送春桡。目断京尘，何日听鸾箫。金雀觚棱千里外，指天际，碧云深，魂欲飘。薰炉炷愁烟尽销。酒孤斟、谁与招。满怀情思，任吟笺、赋笔难描。惆怅山风、吹梦老秋宵。绿漾湖心波影阔，终待到，借垂杨、月半桥。",
            "comment": ""
        },
        {
            "title": "太常引",
            "content": "甘棠春色满南丰。春好处、在黉宫。宫柳映墙红。对墙柳、常思耐翁。文章太守，词华哲匠，人与易居东。攀恋计无从。判行省、重临旧封。",
            "comment": ""
        },
        {
            "title": "谒金门",
            "content": "春正媚。闲步武陵源里。千树霞蒸红散绮。一枝高插髻。飞过洞庭烟水。酩酊莫教花坠。铅鼎温温神谒帝。何曾真是醉。",
            "comment": ""
        },
        {
            "title": "菩萨蛮",
            "content": "长亭望断来时路。楼台杳霭迷花雾。山雨隔窗声。思君魂梦惊。泪痕侵褥锦。闲却鸳鸯枕。有泪不须垂。金鞍明月归。",
            "comment": ""
        },
        {
            "title": "点绛唇",
            "content": "风卷游云，梨云梦冷人何处。一溪烟雨。遮断垂杨路。恨入琴心，能写当时语。愁无绪。泪痕红蠹。犹带香如故。",
            "comment": ""
        },
        {
            "title": "临江仙",
            "content": "朔雪驱将残腊去，东风放出新晴。绣衣瑞彩照岩城。江天收宿霭，湖水动春声。要净狐嗥并鳝舞，未烦鹤怨猿惊。元龙老气正峥嵘。毫端肤寸润，野烧绿痕生。",
            "comment": ""
        },
        {
            "title": "烛影摇红",
            "content": "院落黄昏，残霞收尽廉纤雨。天香富贵洛阳城，巧费春工作。自笑平生吟苦。写不尽、此花风度。玉堂银烛，翠幄画阑，万红争妒。那更深宵，寒光幻出清都府。嫦娥跨影下人间，来按红鸾舞。连夜杯行休驻。生怕化、彩云飞去。酒阑人静，月淡尘清，晓风轻露。",
            "comment": ""
        },
        {
            "title": "六么令",
            "content": "晓来寒角，吹起愁相触。乱云黯淡江渚，疏柳双鸦宿。锦瑟银屏何处，花雾翻香曲。柔红娇绿。魂消往梦，羞向孤梅说幽独。燕支曾印素袂，绛艳收残馥。频问讯，道新来闷损纤腰束。多谢芳心惓恋，罗结文鸳蹴。前欢谁卜。云笺封蜡，就寄相思恨盈匊。",
            "comment": ""
        },
        {
            "title": "贺新郎",
            "content": "醉里江南路。问梅花、经年冷落，几番烟雨。玉骨冰肌终是别，犹带孤山瑞露。想蕴藉、和羹风度。万紫千红羡妒早，羡仙标、岂比人间侣。聊玩弄，六花舞。云寒木落山城暮。忽飘来、暗香万斛，春浮江浦。茅舍竹篱词客老，拟傍东风千树。看好月、亭亭当午。流水村中清浅处，称横斜疏影相容与。时索笑，想应许。",
            "comment": ""
        },
        {
            "title": "柳梢青",
            "content": "青鸟西沈，彩鸾北去，月冷河桥。梦事荒凉，垂杨暗老，几度魂销。云边音信迢迢。把楚些、凭谁为招。万叠清愁，西风横笛，吹落寒潮。",
            "comment": ""
        },
        {
            "title": "长相思",
            "content": "雾隔平林，风欺败褐，十分秋满黄华。荒庭人静，声惨寒蛩，惊回羁思如麻。庾信多愁，有中宵清梦，迢递还家。楚水绕天涯。黯消魂、几度栖鸦。对绿橘黄橙，故园在念，怅望归路犹赊。此情吟不尽，被西风、吹入胡笳。目极黄云，飞渡处、临流自嗟。又斜阳，征鸿影断，夜来空信灯花。",
            "comment": ""
        },
        {
            "title": "湘灵瑟",
            "content": "酸风泠泠。哀笳吹数声。碎雨冥冥。泣瑶英。花心路，芙蓉城。相思几回魂惊。肠断坟草青。",
            "comment": ""
        },
        {
            "title": "谒金门",
            "content": "花雾暖。红逗海棠开半。毡坐谈经春四换。今朝官正满。好上鳌坡虎观。好近御屏香案。休笑吾侬行色缓。待君来作伴。",
            "comment": ""
        },
        {
            "title": "洞仙歌",
            "content": "津亭折柳，正秋光如画。绕路黄花拥朝马。叹市槐景淡，池藻波寒，分明是、三载春风难舍。军峰天际碧，云隔空同，无奈相思月明夜。薇药早催人，应占先春，休如我、醉卧水边林下。待来岁、今时庆除书，绣锦映宫花，玉京随驾。",
            "comment": ""
        },
        {
            "title": "惜馀春慢/选冠子",
            "content": "玉勒丝鞭，彩旗红索，总向愁中休了。偏怜景媚，为甚愁浓，都为雨多晴少。桃杏开到梨花，红印香印，绿平幽沼。也无饶、红药殿春，更作薄寒清峭。尘梦里、暗换年华，东风能几，又把一番春老。莺花过眼，蚕麦当头，朝日浓阴笼晓。休恨烟林杜鹃，只恨啼鸠，呼云声杳。到如今，暖霭烘晴，满地绿阴芳草。",
            "comment": ""
        },
        {
            "title": "贺新郎",
            "content": "莫笑刘郎老。老刘郎平生，不是山林怀抱。梦里风云翻海岳，觉後狂歌坠帽。叹几度、荒鸡误晓。天际晴云开五色，纵今年、意气犹年少。机事远，有时到。凯歌檄笔凭谁道。对村中、一溪流水，半林斜照。赖有可人堪话旧，时共掀髯绝倒。也来问、衮衣茸帽。聊且问天占百岁，看乾坤、此事如何了。肠断处，春城早。",
            "comment": ""
        },
        {
            "title": "选冠子",
            "content": "暝霭迷红，水天笼晓，帆去野潮声急。离鸾独倚，巧燕双飞，忍向东风飘拆。尘销紫曲阑干，筝雁成声，顿成孤臆。叹舟回人远，钿花芗泽，悄无痕迹。憔悴损，俊赏杜郎，多情荀令，欲写别愁无力。闽星南转，江月西沈，空拟梦来今夕。古驿荒村，谁怜腻粉风侵，松蝉云湿。但断魂烟浪，痴看桥西落日。",
            "comment": ""
        },
        {
            "title": "清平乐",
            "content": "铿金戛玉。弹就神仙曲。铁拨鵾弦清更熟。新腔浑胜俗。教坊尽道名师。声华都处俱知。指日内前宣唤，云韶独步丹墀。",
            "comment": ""
        },
        {
            "title": "买陂塘/摸鱼儿",
            "content": "暮云沈、凄凄花陌，荒苔青润鸳甃。娇红一捻不胜春，苦雨酸雨僝僽。从别後。但暗忆娉婷，几把垂杨蹂。香销韩袖。念莺燕悲吟，凤鸾仙去，空负摘花手。铜铺掩，窥见文窗依旧。筝琶尘暗弦绉。欲圆春梦今犹未，怪得西飞太骤。凝伫久。拟待倩、鸿都羽客寻仙偶。青衫湿透。叹玉骨沈埋，芳魂缥缈，何处酹尊酒。",
            "comment": ""
        },
        {
            "title": "谒金门",
            "content": "眉月小。红烛画楼歌绕。唱到刘郎频笑道。古词今恰好。深夜银屏香袅。明日雕鞍尘杳。一饷春风容易晓。三生思不了。",
            "comment": ""
        },
        {
            "title": "意难忘",
            "content": "汀柳初黄。送流车出陌，别酒浮觞。乱山迷去路，空阁带馀香。人渐远，意凄凉。更暮雨淋浪。悔不办，窄衫细马，两两交相。春梁语燕犹双。叹晓窗新月，独照刘郎。寄笺频误约，临镜想慵妆。知几梦，恼愁肠。任更驻何妨。但只怜，绿阴匝匝，过了韶光。",
            "comment": ""
        }
    ]
}