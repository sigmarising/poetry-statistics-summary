{
    "dynasty": "宋",
    "author": "黄顺之",
    "poems": [
        {
            "title": "送叶靖逸",
            "content": "山高积雪明，岁序冉以逼。佳人抱书去，西湖失颜色。清夜独慷慨，诗坛梦生棘。我有双鲤鱼，对之不敢食。",
            "comment": ""
        },
        {
            "title": "长门怨",
            "content": "锦瑟新添一岁尘，宝鸾空负百年身。建章万户莺花好，只有长门更不春。",
            "comment": ""
        },
        {
            "title": "初寓横泾",
            "content": "十年泉石梦，及此始依然。野迥天垂地，身閒日抵年。稍欣闻见少，渐与土风便。分得渔樵席，白云相共眠。",
            "comment": ""
        },
        {
            "title": "题九曲尼院",
            "content": "曾是霓裳第一人，曲终认得本来身。多年不作东风梦，閒却蔷薇一架春。",
            "comment": ""
        },
        {
            "title": "观冷水谷桃花",
            "content": "石家步障久成尘，移作包山一段春。惆怅日斜原上路，年年红雨打行人。",
            "comment": ""
        },
        {
            "title": "题岩礲寺",
            "content": "岩花得雨新如染，古树悬崖怪欲飞。日暮溪深人不渡，一双白鸟傍林归。",
            "comment": ""
        },
        {
            "title": "剑",
            "content": "抚剑悲歌壮泪流，海清岳静世无仇。匣中幸有容身地，莫遣光芒射半牛。",
            "comment": ""
        },
        {
            "title": "听悟师弹招隐",
            "content": "悟师手携清风琴，为我再奏招隐吟。九原灵均不可作，后人遗恨空沈沈，令我听之泪沾襟。楚山日落秋声起，古猿啼月空山裹。千年愁气上青枫，幽兰无香桂华死，吾道非耶何至此。曲中历历分明道，苦怨王孙负春草。岁晚山中难久留，忆君一夕令人老。王孙王孙知不知，琴心招君胡不归。下沿湘江之水流，上逐湘山之云飞。一弹一招一太息，水流云飞朝复夕。",
            "comment": ""
        },
        {
            "title": "赠陈宗之",
            "content": "羡君家阙下，不踏九衢尘。万卷书中坐，一生閒裹身。贪诗疑有债，阅世欲无人。昨日相思处，桐花烂熳春。",
            "comment": ""
        },
        {
            "title": "吴宫曲",
            "content": "乌鹊桥边春日斜，吴王醉上七香车。西施斗草归来晚，赢得钗头金凤花。",
            "comment": ""
        },
        {
            "title": "法安院",
            "content": "瘦藤拄到古韬光，分得山僧半榻凉。幽鸟一声春梦断，湿云漠漠护残香。",
            "comment": ""
        }
    ]
}