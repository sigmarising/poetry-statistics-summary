{
    "dynasty": "宋",
    "author": "王景月",
    "poems": [
        {
            "title": "采石渡",
            "content": "兴亡怀此渡，贯酒易为醺。数树松青处，千年李白坟。晓山看夜雪，淮甸没江云。牛渚矶边过，惊涛不可闻。",
            "comment": ""
        },
        {
            "title": "桃源行",
            "content": "秦皇有地包沙漠，秦民无地堪托足。民心咫尺不戴秦，秦令安能到空谷。商山紫芝青门瓜，武陵洞底栽桃花。草木不共人逃去，虞妃山赭良堪嗟。秦皇一世二世歇，秦民万世桃花月。渔子相逢五百年，已闻几度乾坤裂。靖节先生曾作记，只云贤者兹避世。时人浪作神仙传，空自渺茫涉奇异。所种柴桑五株柳，胜是武陵千树桃。",
            "comment": ""
        }
    ]
}