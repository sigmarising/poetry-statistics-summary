{
    "dynasty": "宋",
    "author": "程少逸",
    "poems": [
        {
            "title": "月珠寺明月楼",
            "content": "楼面环开紫翠屏，峨眉瓦屋共前楹。莫嫌鸥鹭时来去，正要微云滓太清。",
            "comment": ""
        },
        {
            "title": "月珠寺明月楼",
            "content": "秀壑阴崖列翠微，光风瑶草日晖晖。林深不放棋声出，怕触归云作雨飞。",
            "comment": ""
        },
        {
            "title": "月珠寺明月楼",
            "content": "秀爽盘空翠不收，阴晴俱好更宜秋。沧江也爱楼头月，故抱青山月样流。",
            "comment": ""
        },
        {
            "title": "月珠寺明月楼",
            "content": "江上群峰泼黛浓，水村烟渚夕阳红。一声啼鸟催耕去，何处龙归急雨中。",
            "comment": ""
        },
        {
            "title": "月珠寺明月楼",
            "content": "云坼崖分邃景藏，更烦清樾护幽芳。林深草木四时润，日薄窗棂多半凉。睡过午阴茶乳白，醉馀霜桧藓花苍。两旬来结僧房夏，赢得他年戒腊长。",
            "comment": ""
        },
        {
            "title": "月珠寺明月楼",
            "content": "饮罢茶瓯未有言，各归窗底默参禅。僧房睡息齁齁起，倒著绳床我亦眠。",
            "comment": ""
        },
        {
            "title": "月珠寺明月楼",
            "content": "风菜差差午暑清，眼明茶碗打花轻。蒲团小歇谁惊起，簌簌楠花落雨声。",
            "comment": ""
        }
    ]
}