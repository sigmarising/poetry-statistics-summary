{
    "dynasty": "宋",
    "author": "傅伯成",
    "poems": [
        {
            "title": "五峰岩",
            "content": "山中亦何有，烟云扶层梯。叠石抚空罅，洞水涵清漪。",
            "comment": ""
        },
        {
            "title": "拟和元夕御制",
            "content": "万户千门绣作团，未央宫阙耸巑岏。灯花无数排金粟，月魄不空倚扇纨。香绕御炉烟羃羃，玉瑶仙佩响珊珊。游人共说归来晚，一枕钧天好梦残。",
            "comment": ""
        },
        {
            "title": "送留正知赣州",
            "content": "尚书镇章江，慈母怀婴儿。去年甫去郡，未觉棠阴移。如何失调驭，众目惊睽睽。诏书念前绩，趣志持州麾。重临亦云宠，去后良多思。",
            "comment": ""
        },
        {
            "title": "句",
            "content": "岁晚松篁期苦节，春光桃李任我情。",
            "comment": ""
        },
        {
            "title": "拟和元夕御诗",
            "content": "元夜新添一月春，曲轻花嫩未成尘。笙歌满地醉还醒，楼阁中天奂且轮。新乐妙如仪凤舞，远人动似塞鸿宾。不知湛露恩多少，但见三韩拜舞频。",
            "comment": ""
        },
        {
            "title": "素馨花",
            "content": "昔日云鬟锁翠屏，只今烟冢伴荒城。香魂断续无人问，空有幽花独擅名。",
            "comment": ""
        }
    ]
}