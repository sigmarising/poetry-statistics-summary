{
    "dynasty": "宋",
    "author": "郑瀛",
    "poems": [
        {
            "title": "四泽晓罾",
            "content": "泽水回环六七里，中流拥出一廛市。桃花吹流鳜鱼肥，红蓼翻风蟹螯美。渔郎业渔相忌猜，欲晓未晓红上来。举罾交错不知倦，欸乃又入云涛堆。",
            "comment": ""
        },
        {
            "title": "葛井涵秋",
            "content": "吾乡葛氏真好奇，凿开石井山之湄。寒波清冽不受暑，主人爱取沁诗脾。百年兴废事非昔，莓苔剥落土花碧。我来拂拭已忘言，落叶西风秋析析。",
            "comment": ""
        },
        {
            "title": "官塘竞渡",
            "content": "长江百里浓于醅，天风吹作云涛堆。吾乡好事重佳节，龙舟两两争喧豗。今人不识灵均意，祗作龙舟多竞渡。汨罗旧事付苍烟，空有遗歌写哀些。",
            "comment": ""
        },
        {
            "title": "丹崖",
            "content": "丹崖之山丹气浮，葛洪老仙居上头。丹成一去几千载，至今猿鹤生清愁。丹井有泉石有拇，流芳直与天地久。我来问山山不知，坐费山僧一杯酒。",
            "comment": ""
        },
        {
            "title": "伏虎崖",
            "content": "西崖有虎凭其威，凛然百兽不敢窥。众山厌倒势莫敌，磅礴万古谁能驱。乡人好利不知计，翦毛伐骨何太厉。安知此虎不汝欺，长作吾家一屏蔽。",
            "comment": ""
        },
        {
            "title": "南野暮鎔",
            "content": "村南野老亦多伎，两鬓鬔松状如鬼。嬴颠秦蹶了不闻，一心只向红炉裹。风鞴在手金在鎔，等閒变化天无工。日暮欢呼走妻子，买鱼沽酒歌春风。",
            "comment": ""
        }
    ]
}