{
    "dynasty": "宋",
    "author": "曾会",
    "poems": [
        {
            "title": "题法华山天衣寺",
            "content": "十里湖光十里松，松阴路到十高峰。窗看渡口随湖月，楼听云门度岭钟。梁帝钵含山雨润，普贤台鏁藓花重。谁人的是忘机子，香稻寒蔬养瘦容。",
            "comment": ""
        },
        {
            "title": "寄泉僧定诸",
            "content": "赤城山去刺桐城，还往都无一月程。日日焚香遥稽首，五更河露湿人衣。",
            "comment": ""
        },
        {
            "title": "句",
            "content": "松间忽被青童指，金籙犀仙第二人。",
            "comment": ""
        },
        {
            "title": "题仙都山二首",
            "content": "时常展画图，今喜到仙都。尽得烟霞景，方知手笔粗。擎天成一柱，镇地出三吴。苔片封车辙，莲香泛鼎湖。占风来海国，迎日上云衢。似笋千寻直，如蓝四面铺。秀能通造化，高岂礙抟扶。雷雨生岩窦，星辰绕药炉。金华惭叱石，玉女望投壶。观古坛尤在，碑荒字半无。未曾迷阮肇，何倦醉麻姑。尘外标名异，空中立影孤。笑秦铭泰岳，嫌舜葬苍梧。夏月风长满，秋霜草不枯。步虚吟羽客，滴翠湿樵夫。独称瀛洲侣，吟看典郡符。",
            "comment": ""
        },
        {
            "title": "送张无梦归天台",
            "content": "九重留不住，乘兴返天台。青嶂未为静，彤庭应更来。御歌编隐诀，卧榻近丹台。衣袂含香气，蓬莱醉几回。",
            "comment": ""
        },
        {
            "title": "题仙都山二首",
            "content": "瀛洲风月十年馀，东出云堂典郡符。更到烟霞最深处，分明景物是仙都。",
            "comment": ""
        },
        {
            "title": "重登萧相楼",
            "content": "不见当年李翰林，江天为我结层阴。九华门外柳三尺，萧相楼前松千寻。物在人亡空有泪，时殊事变独伤心。只鸡斗酒江干市，白首风前楚些吟。",
            "comment": ""
        },
        {
            "title": "题砚水",
            "content": "落笔重重见险津，不堪凭仗洗埃尘。无波浪处生波浪，愁杀孤帆过海人。",
            "comment": ""
        },
        {
            "title": "香积寺",
            "content": "松门石径乱云粘，四顾蓝光冷射簷。鏁雾楼台阴自润，啸风猿鸟韵相兼。寒岩路僻凭僧指，古篆香残待客添。须信苾蒭堪爱处，满阶芳草正纤纤。",
            "comment": ""
        },
        {
            "title": "上齐山",
            "content": "秋日悬光八使来，笙歌十里郡筵开。六朝草色铺堤路，九日花香泛酒杯。红袖歌长凝粉黛，紧微诗久蔽尘埃。贤人此会知无尽，不畏年华似箭催。",
            "comment": ""
        }
    ]
}