{
    "dynasty": "宋",
    "author": "詹初",
    "poems": [
        {
            "title": "漫兴",
            "content": "秋风独坐野塘前，水上游鱼自有天。真意更须何处觅，知音从古在无弦。",
            "comment": ""
        },
        {
            "title": "出心原",
            "content": "行行涉南原，遥望北山岑。上有千尺崖，下有高树林。高林转幽隩，戛然啼双禽。流水自迅逝，白云澹无心。策杖者谁子，閒来坐春阴。相逢择林下，携手豀水滨。对之两无言，悠然鸣素琴。素琴清且越，畅以披冲襟。",
            "comment": ""
        },
        {
            "title": "松竹",
            "content": "青翠春来未见奇，丽红正是夭夭时。霜寒十月花开尽，只有松筠秀旧枝。",
            "comment": ""
        },
        {
            "title": "题岱山水云幽居",
            "content": "幽居避俗氛，世事那复闻。閒浴池塘水，静看山岭云。云自无心出，水从有本分。水云真自得，吾与尔为群。",
            "comment": ""
        },
        {
            "title": "闻莺",
            "content": "忽尔闻莺语，语巧真如簧。呼童逐之去，不使鸣我傍。语巧是非乱，语拙道吾常。守道由拙得，不仁为巧亡。吾宁道吾拙，翻为巧者伤。",
            "comment": ""
        },
        {
            "title": "闻杵",
            "content": "静夜无人语，何处送杵声。米以杵而出，杵以多而精。小事尚如此，况於吾性成。所以古圣贤，寝食不遑宁。",
            "comment": ""
        },
        {
            "title": "凿流塘二首",
            "content": "旧为沙泥场，今为流水域。混混固有源，开导吾为德。似凝与物欲，已有犹当克。已去心源澄，活泼自无塞。万彙当其前，水鉴真明极。徘徊此塘滨，永为立心则。",
            "comment": ""
        },
        {
            "title": "奉寄体仁宗叔一首",
            "content": "一从示至教，日觉旧行非。但恨范模远，终为物欲欺。有知无取正，积惑总成疑。独有依归念，端然未改移。",
            "comment": ""
        },
        {
            "title": "惜日",
            "content": "吾闻古君子，发愤竞分阴。漫以一朝逸，终辜百岁心。嫌秋昼短人，爱夏刻长临。三省吾身过，专诚学子参。",
            "comment": ""
        },
        {
            "title": "凿流塘二首",
            "content": "门前凿三塘，流水常不息。逝者诚如斯，间断伊谁忒。",
            "comment": ""
        },
        {
            "title": "桃花",
            "content": "桃花灼灼斗春芳，一见如云满目光。不识冬来霜雪遍，芳意争似竹松长。",
            "comment": ""
        },
        {
            "title": "感叹",
            "content": "岁月蹉跎六十乘，嗟予德业竟何能。善无一得过恒有，力尽千般志尚弘。学易一编终法孔，反身三省死如曾。漫嘲吾老成衰朽，定举全仁重任胜。",
            "comment": ""
        },
        {
            "title": "题程栖竹居士卷",
            "content": "此翁日日对修竹，竹上风清心亦清。高节有常原自劲，中虚无物本来成。美淇君子诗为咏，贯岁圣人礼作盟。林里七贤真浪迹，怜君不慕七贤名。",
            "comment": ""
        },
        {
            "title": "云掩月",
            "content": "心如明月物如云，心放应为物所分。欲反此心须去物，原来还自在天君。",
            "comment": ""
        },
        {
            "title": "读易",
            "content": "先天本无言，有言即后天。欲知先天易，须在无言前。",
            "comment": ""
        },
        {
            "title": "月",
            "content": "水中月影还是影，天上一真影万川。水里月影人共识，一真谁复见先天。",
            "comment": ""
        },
        {
            "title": "沐浴",
            "content": "暮春河水暖春晖，浴罢悠悠自坐矶。弄柳乘风兴未尽，高歌一曲日西归。",
            "comment": ""
        },
        {
            "title": "书怀",
            "content": "独坐终日闭寒庐，回首生年五十初。岁月不知垂老至，惟从愤乐自如如。",
            "comment": ""
        },
        {
            "title": "窗树",
            "content": "雨过窗前树，天然生意新。枝条枯昨日，萌蘖长今晨。根本原无改，濡滋自有神。静看微物理，应识养心真。",
            "comment": ""
        },
        {
            "title": "寄黄直卿",
            "content": "忆昔年犹壮，庐山侍读书。叨为三友末，相隔廿年余。君道多朋合，余非独索居。缘兹君日益，余味愈成愚。",
            "comment": ""
        },
        {
            "title": "训子",
            "content": "呼尔群儿，示尔儿知。俭则本立，学则智资。时逐勿逐，古圣是规。守道安贫，我所慕思。竞势趋豪，我心实悲。毋谓放巧，毋谓谨痴。毋谓恶小，乃以自欺。毋谓善小，弃而不为。为善去恶，奋志乘时。少壮不力，老大何追。尔父虽昧，所言则宜。永以为训，无为我遗。",
            "comment": ""
        },
        {
            "title": "沐浴",
            "content": "閒浴豀头静自居，此身已濯心何如。此心欲濯静中去，静定由来物自除。",
            "comment": ""
        },
        {
            "title": "梅",
            "content": "万木枯岁晚，寒梅独不移。幽香对白雪，清景月明时。",
            "comment": ""
        },
        {
            "title": "寄柳塘汪叔畊三首",
            "content": "久未从君行，出门无可去。思尔行之善，秉烛坐至曙。",
            "comment": ""
        },
        {
            "title": "有怀",
            "content": "閒居忽有怀，怅然令心恫。世人尚浮沉，君子难苟同。是以盖世贤，飘然返山中。栖迟竹林下，明道善其躬。如何彼之子，居常起波风。屈原泣泽畔，仲尼悲道穷。贤圣尚如此，吾身那可容。",
            "comment": ""
        },
        {
            "title": "理气",
            "content": "理本无象，气为有形。气为理载，理以气乘。匪理气粗，匪气理冥。气以理神，理以气弘。二者相须，其道分明。",
            "comment": ""
        },
        {
            "title": "有感",
            "content": "世道已趋末，人心觉更殊。逐逐在势利，权势竞吹嘘。忠言翻为怨，成风在谄谀。谄谀势立至，势去还踌躇。小人夸得志，君子思归欤。不忍同世濁，深山高结庐。闭门守吾拙，势利安可居。势利一时荣，时过祸反予。不如守贫贱，履道常坦如。所以介然志，三公不易诸。",
            "comment": ""
        },
        {
            "title": "云掩月",
            "content": "游云纷扰混太清，苍茫万里晦月明。岂是贞明能为改，却缘外面纵且横。纵横云霭尽能拨，一轮即见当天发。当天皎皎月照人，今古何曾人照月。千江万江月尽圆，千人万人谁知焉。李白江头捉月死，尽笑李白醉而颠。江中那有月可捉，举首独立空茫然。空茫然，月在天，古来只有一心传。休教心外便便言，当时李白醉江边。",
            "comment": ""
        },
        {
            "title": "秋至",
            "content": "方趁夏日永，不知秋已清。秋清岁即晚，吾道终何成。",
            "comment": ""
        },
        {
            "title": "春归",
            "content": "生意无端绿满枝，闭门高卧日迟迟。一编周易年年把，门外春归总不知。",
            "comment": ""
        },
        {
            "title": "春日",
            "content": "白云冉冉度南园，绿柳明花处处然。云物无心心自适，优游无我我忘年。",
            "comment": ""
        },
        {
            "title": "新春",
            "content": "岁月新更又一春，迎春还是旧年人。愿除旧妄生新意，端与新年日日新。",
            "comment": ""
        },
        {
            "title": "中道",
            "content": "圣贤自古执其中，允执此中万理通。万理由来心自得，心同方是理大同。",
            "comment": ""
        },
        {
            "title": "登圣山",
            "content": "抠衣上圣山，徘徊四望通。下视小区邑，上视高苍穹。小者吾诚高，高者吾何从。浑浑道无极，求之不可穷。而欲穷其际，亦曰执一中。一中苟在斯，卑高大小同。",
            "comment": ""
        },
        {
            "title": "闻胡人入寇",
            "content": "老来不忍闻征战，征战偏从老岁闻。静里追思生乱者，令人无语对斜曛。",
            "comment": ""
        },
        {
            "title": "寒松草阁",
            "content": "数椽草阁构新成，四面苍松入户清。霜雪须教长不改，后凋端与尔为盟。",
            "comment": ""
        },
        {
            "title": "新荷",
            "content": "青荷小小初凌水，梗直中虚不着尘。为道人心本然处，直虚原与物为同。",
            "comment": ""
        },
        {
            "title": "归田",
            "content": "归田漫云苦，田野乐有余。忙去一犂黍，閒来万卷书。食赡忘帝力，现见识心虚。随地平生意，从今可自如。",
            "comment": ""
        },
        {
            "title": "偶成",
            "content": "何须身外更求荣，荣在吾身尔自轻。但得仁荣真尊爵，荣华世上总虚名。",
            "comment": ""
        },
        {
            "title": "寄柳塘汪叔畊三首",
            "content": "不闻尔言久，因觉我言非。欲得尔之善，真期尔指归。",
            "comment": ""
        },
        {
            "title": "读李敬业傅",
            "content": "閒笑唐明主，深怜李勣忠。如何一谄献，便使百年恫。武后兴唐乱，英公奋义戎。那知成祸者，祸惨亦归躬。",
            "comment": ""
        },
        {
            "title": "观春",
            "content": "万木春来花满枝，忽来忽去迭无时。此中还有此中意，说向傍人人不知。",
            "comment": ""
        },
        {
            "title": "心如谷种",
            "content": "人心如谷种，生生本无时。虽然有生意，培养贵自知。不耘诚为昧，揠苗良可悲。戒病复有事，苗秀实可期。",
            "comment": ""
        },
        {
            "title": "田居",
            "content": "南开数亩田，妻子共锄耕。比岁颇丰稔，仰天歌治弘。忧贫本匪念，忘物自怡情。遥忆执舆者，问津来上平。",
            "comment": ""
        },
        {
            "title": "寄柳塘汪叔畊三首",
            "content": "数月未论心，此心觉还真。矢以惺惺法，始终奉此身。",
            "comment": ""
        },
        {
            "title": "求心斋",
            "content": "生生天地心，吾人秉其真。虚灵无一物，纯然惟元仁。如何彼放失，物欲共沉沦。客感乃为主，本主翳埃尘。鉴此去物欲，而求我真纯。求之真即见，端然还在身。只恐吓物与欲，乘间复来侵。念兹心益奋，日夜终惟寅。戒惧与谨独，式用存吾神。于焉生生意，始与天地伦。",
            "comment": ""
        },
        {
            "title": "书怀",
            "content": "小豀流水自悠悠，策杖南林入早秋。随地人生俱可乐，浮云富贵复何求。",
            "comment": ""
        },
        {
            "title": "月",
            "content": "天上一轮影万轮，一轮方是月明真。只寻天上一轮月，水里万千何足论。",
            "comment": ""
        },
        {
            "title": "书白乐天琵琶行后",
            "content": "浔阳夜泊送客船，船上谁人白乐天。坐闻一曲琵琶奏，青衫何用涕泗涟。岂知通穷良有命，君子当之无怨焉，虚使歌行世上传。",
            "comment": ""
        }
    ]
}