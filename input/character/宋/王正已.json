{
    "dynasty": "宋",
    "author": "王正已",
    "poems": [
        {
            "title": "赠蕴上人",
            "content": "佛法诗名谁更继，未闻随分谒侯王。洗盂秋涧日华动，捣药夜堂云气香。苔藓乱青封叠石，杉松浓影过空墙。若非火岳□□地，那得吾师住久长。",
            "comment": ""
        },
        {
            "title": "天开图画亭",
            "content": "夜来残暑鏖西风，秋声摵摵先井桐。纤云四卷天开容。一碧万里磨青铜。使君退食新凉逢，厌看凝寝江云深。领客欲送孤飞鸿，城隅高亭湿青红。旷望四野开心胸，前瞻江山胜而雄。瑠璃波光群玉峰，水墨正尔难为工。天开地辟今古中，此景自若无初终。天岂为我施新功，我心得之眼相从。收入几席无遗踪，锦囊得助防诗穷。向来神秀造化钟，李成郭熙将无同。强名图画托天公，抚掌一笑浮金钟。",
            "comment": ""
        },
        {
            "title": "赠廖融",
            "content": "湖南虽不就卑官，高卧深云道自安。病起坐当秋阁迥，酒醒吟对夜涛寒。炉中药熟分僧服，榻上琴闲借我弹。幸遇清朝有良鉴，退身争忍似方干。",
            "comment": ""
        }
    ]
}