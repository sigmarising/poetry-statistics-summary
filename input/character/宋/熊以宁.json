{
    "dynasty": "宋",
    "author": "熊以宁",
    "poems": [
        {
            "title": "挽伯父二首",
            "content": "白发儿随母，苍颜弟对兄。四休元亦足，一笑更何营。论事丝弦宜，存心镜面平。德人今已矣，唯与嗣乡评。",
            "comment": ""
        },
        {
            "title": "水调歌头",
            "content": "天地有英气，锺秀在人间。流虹甫近华旦，维岳预生贤。千载明良会遇，三世勋庸忠烈，谁得似家传。高论排风俗，抗志遏狂澜。记年时，胡尘外，拥朱幡。洪枢紫府功业，指日复青毡。拭目泥封飞下，趁取梅花消息，去去簉朝班。骨相元不老，何必颂南山。",
            "comment": ""
        },
        {
            "title": "寿史沧洲",
            "content": "梯旻一何高，其势如龙蟠。下直湖万顷，襟抱沧洲湾。潭居占其胜，缥缈云涛间。海邦形势地，秀传此为尊。诸湖如附庸，有水俱来环。元气昔孕此，停蓄固有存。挺生贤哲人，象服仍貂冠。道大久乃见，景好人亦闲。堂堂八座贵，袖手乐其天。龙飞御宸极，廊庙须公还。湖山虽尔佳，政恐思谢安。下客有侯喜，素爷斗与山。抠衣荷延纳，不弃蒯与菅。怜我尘土姿，欲使饵金丹。祗愧坐斤骨，蜕形良独难。恭惟我公贤，崔嵬不可攀。兹遇垂弧旦，竞赋崧高篇。南极正耿耿，三台辉紫垣。趣起对钧秉，永辅基图绵。",
            "comment": ""
        },
        {
            "title": "挽伯父二首",
            "content": "忆昨行边别，相期到鹤州。秋风惊过眼，落日懒回头。华屋空遗憾，佳城足远谋。无从扶柩哭，挥泪寄江流。",
            "comment": ""
        },
        {
            "title": "醉蓬莱",
            "content": "渐荷收绿盖，桂吐金英，嫩凉天气。香案仙官，向人间游戏。道貌孤高，灵扃恬淡，有寿星标致。梦得文章，水心谈论，家声相继。芙蓉上幕，龙藩胜地。剡荐交飞，宸衷简记。行趣朝班，便鸾坡螭陛。赞画堂中，垂弧节届，且举觞一醉。试问桩椿，春秋多少，八千馀岁。",
            "comment": ""
        },
        {
            "title": "挽叔父二首",
            "content": "道义时推重，功名志泊如。肯荒元亮径，坚卧孔明庐。乐事千钟酒，生涯万卷书。骑箕天上去，斜月照塞墟。",
            "comment": ""
        },
        {
            "title": "鹊桥仙",
            "content": "隐君仙裔，帅垣佳配。谁似硕人清贵。几番鸾诰自天来，森绿绶、彩衣当砌。莲开十丈，蓂留十荚，迟十日、瑶池秋至。殷勤祝寿指蟠桃，更重数、三千馀岁。",
            "comment": ""
        },
        {
            "title": "挽叔父二首",
            "content": "耄岁颜偏好，清谈眼倍明。一经虽取效，五鼎未终荣。伯陇承先志，兰陔惨故情。西风吹泪眼，愁听薤歌声。",
            "comment": ""
        },
        {
            "title": "挽通议叔祖吕硕人",
            "content": "旅殡胡尘里，凄凉七十春。望云长在念，对食几伤神。乌哺追思切，鳌峰卜□□。西风悲楚些，谁不泪沾巾。",
            "comment": ""
        },
        {
            "title": "题朱晦庵先生古樟书院壁",
            "content": "杨柳阴阴一径苔，先生曾是手亲某。几年杖屨追随乐，今日翻成梦里来。",
            "comment": ""
        }
    ]
}