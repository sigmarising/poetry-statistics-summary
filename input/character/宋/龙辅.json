{
    "dynasty": "宋",
    "author": "龙辅",
    "poems": [
        {
            "title": "十一月初四日五鼓纪梦寄外",
            "content": "昨夜有佳梦，驰书报与郎。隔门须是近，有臭必然香。",
            "comment": ""
        },
        {
            "title": "中秋",
            "content": "寂寂中秋夜，含情出玉闺。河长看雁远，月皎觉云低。",
            "comment": ""
        },
        {
            "title": "山中寄外",
            "content": "寄郎三片玉，至今无报音。深山多古迹，不得共郎寻。",
            "comment": ""
        },
        {
            "title": "送外",
            "content": "君言游宦向华京，不得临歧一送行。行行惟有杨花路，飞去飞来是妾情。",
            "comment": ""
        },
        {
            "title": "答外",
            "content": "君信问平安，闺中差可欢。竹佳连露倚，云好下阶看。",
            "comment": ""
        },
        {
            "title": "送外",
            "content": "与君非一身，同户醒相忆。而况出门去，宁知南复北。",
            "comment": ""
        },
        {
            "title": "山中寄外",
            "content": "妾在山中来，郎在溪头住。郎若泛舟寻，莫误桃源路。",
            "comment": ""
        },
        {
            "title": "偶成",
            "content": "阶下莓苔烂熳，墙边竹色萧疏。彩凤绣来有恨，疏鸿读外无书。",
            "comment": ""
        },
        {
            "title": "山中寄外",
            "content": "脚下绣宫鞋，殷勤为郎做。今日贪看山，凤头半已破。",
            "comment": ""
        },
        {
            "title": "山中寄外",
            "content": "山中白日暗，霏霏云雨动。信此非巫山，安能入郎梦。",
            "comment": ""
        },
        {
            "title": "莲子诗比成自觉丑甚戏题此作以解发君一笑耳",
            "content": "书罢题钟字，要君知妆心。虽然非白雪，却是重黄金。",
            "comment": ""
        },
        {
            "title": "晓景",
            "content": "春日映朝霞，新妆出绛纱。开帘惊宿鸟，倚树落危花。",
            "comment": ""
        },
        {
            "title": "暮闺",
            "content": "暮闺翘首觉愁添，凿壁书生隔翠烟。独向嫦娥再三拜，殷勤为我到郎边。",
            "comment": ""
        },
        {
            "title": "寄外",
            "content": "面约随时改，离情睹物含。君风愁少女，妾卉最宜男。",
            "comment": ""
        },
        {
            "title": "恨",
            "content": "背人解素袜，裂断寄郎边。须知销玉骨，无兴与金莲。",
            "comment": ""
        },
        {
            "title": "兰梅诗",
            "content": "兰梅逐候舒，种此欲何如。兰叶堪崇佩，梅花好寄书。",
            "comment": ""
        },
        {
            "title": "偶成",
            "content": "绣窗同刺绣，女伴喜天晴。剪刀当日暖，妆镜隐霜明。",
            "comment": ""
        },
        {
            "title": "山中寄外",
            "content": "茅屋拥红炉，聊在山中宿。枉却几上灯，无书供夜读。",
            "comment": ""
        },
        {
            "title": "又为子夜歌",
            "content": "明朝将解缆，叮嘱不曾离。文无识顷刻，不久便当归。",
            "comment": ""
        },
        {
            "title": "寄外用前韵",
            "content": "未得相携约尚空，小笺一见一忡忡。妾意原非渌江水，无端只向画桥东。",
            "comment": ""
        },
        {
            "title": "答外",
            "content": "金徽只自秘，玉匣不曾开。梅花难独弄，袖手待郎来。",
            "comment": ""
        },
        {
            "title": "镜",
            "content": "徐淑古铜镜，背多青绿花。收藏敢轻慢，曾得照秦嘉。",
            "comment": ""
        },
        {
            "title": "春日",
            "content": "风吹花香薰洞房，白日照镜光射梁。后园草暖双蝶晒，堂前尘落对燕翔。",
            "comment": ""
        },
        {
            "title": "山中寄外",
            "content": "泊舟古岸傍，松柏日已昫。本非同心期，空似西陵路。",
            "comment": ""
        },
        {
            "title": "山中寄外其一",
            "content": "买舟不论价，但愿舟不迟。归时与郎面，不致效秋时。",
            "comment": ""
        },
        {
            "title": "莲子寄外",
            "content": "莲房新摘袖中携，剖寄青青子数枚。若识心头最清净，莫嫌根脚本污泥。",
            "comment": ""
        },
        {
            "title": "书怀",
            "content": "藁砧不可期，莲子空相托。欲寄一封书，惟愁被姑觉。",
            "comment": ""
        },
        {
            "title": "戏示女伴",
            "content": "谁道孤眠苦，孤眠却自强。请看隔宿髻，常是不劳妆。",
            "comment": ""
        },
        {
            "title": "冬至",
            "content": "冬至宵难短，孤眠恨自长。枕单寒入梦，窗破月窥床。",
            "comment": ""
        },
        {
            "title": "山中寄外",
            "content": "寄郎以山字，得无无解处。得郎一人来，便可成仙去。",
            "comment": ""
        },
        {
            "title": "冬晓",
            "content": "积雨带晴雾，闺中事可夸。曙窗留镜月，寒髻集钗花。",
            "comment": ""
        },
        {
            "title": "山中寄外",
            "content": "娇儿渐聪慧，出语解人意。促奴须早归，恐爷书又至。",
            "comment": ""
        },
        {
            "title": "山中寄外",
            "content": "湖色开明镜，峦山列翠屏。双眉不忍画，羞对远山青。",
            "comment": ""
        },
        {
            "title": "寄怀",
            "content": "何处最难禁，思君直至今。双鱼浮水面，对鸟下庭心。",
            "comment": ""
        },
        {
            "title": "春日",
            "content": "春服初裁绮，寒衣始卸绒。花宿全慵蝶，林摇半暖风。",
            "comment": ""
        },
        {
            "title": "写怀",
            "content": "初听莺声又燕声，年华不待使人惊。桂花开遍门还掩，风自清时月自明。",
            "comment": ""
        },
        {
            "title": "山中寄外",
            "content": "跻攀不辞远，微汗湿红粉。万一有桃源，当期郎共隐。",
            "comment": ""
        },
        {
            "title": "山中寄外",
            "content": "闻郎今日来，日斜何不至。应知篙橹迟，羡杀云中翅。",
            "comment": ""
        },
        {
            "title": "赠外",
            "content": "远别当霜雪，留郎且过冬。只愁春色里，离恨更重重。",
            "comment": ""
        },
        {
            "title": "春日写怀",
            "content": "暖气逼房楹，开帘多鸟声。竹春思笋嫩，地日识泥晴。",
            "comment": ""
        },
        {
            "title": "答外",
            "content": "郎书来问近何如，性癖如郎只似初。忍冷临风因爱雪，抱疴点烛为看书。",
            "comment": ""
        },
        {
            "title": "纪梦",
            "content": "梦中握手说离愁，梦觉欢娱忽已休。安得人生真似梦，华胥蝴蝶共悠悠。",
            "comment": ""
        },
        {
            "title": "山中寄外",
            "content": "若得共此栖，松菊长携手。岸上数株松，何须减五柳。",
            "comment": ""
        },
        {
            "title": "送外",
            "content": "绿柳千条映远空，郎君欲别思忡忡。愿得化为江上水，与郎直到赤门东。",
            "comment": ""
        },
        {
            "title": "题书斋",
            "content": "深闺渐老大，始学谢娘诗。描笔题成句，良人事作师。白头惭卓女，团扇愧班姬。岂敢传千载，聊将遣一时。",
            "comment": ""
        },
        {
            "title": "制履寄外",
            "content": "何物寄殷勤，宫鞋绿锦文。为郎承素足，指日踏青云。",
            "comment": ""
        },
        {
            "title": "山中寄外",
            "content": "一到空山下，回看远俗尘。松枝堪作尘，无计赠情人。",
            "comment": ""
        },
        {
            "title": "寄怀",
            "content": "莫怪书频断，难传恨万端。虽承结发爱，难作比肩看。泪续笺恒湿，思长笔屡乾。临封沾臂血，使识寸心丹。",
            "comment": ""
        },
        {
            "title": "春日",
            "content": "侵阶草逾碧，明窗日渐迟。携针听语鸟，牵断绣床丝。",
            "comment": ""
        },
        {
            "title": "夏闺",
            "content": "日斜未理妆，昼长人易倦。回扑砚上蝇，墨花溅团扇。",
            "comment": ""
        },
        {
            "title": "睡起",
            "content": "下帏恣午睡，怪杀鸟相呼。起来慵刺绣，窗下理菖蒲。",
            "comment": ""
        },
        {
            "title": "送外",
            "content": "榜人檥舟待，催饭送郎行。独谙郎食性，厨下自调羹。",
            "comment": ""
        },
        {
            "title": "山中寄外",
            "content": "利名何足事，山中乐未央。郎如学耕耨，奴便学蚕桑。",
            "comment": ""
        },
        {
            "title": "寄外读书处",
            "content": "主人之室隔清洲，日日华笺空自酬。书似岘碑看即泪，人非萱草遇还愁。",
            "comment": ""
        },
        {
            "title": "偶成",
            "content": "情弱抽思长，腕娇运笔拙。口诵恐易忘，笺书还自裂。",
            "comment": ""
        }
    ]
}