{
    "dynasty": "宋",
    "author": "释文准",
    "poems": [
        {
            "title": "偈十二首",
            "content": "寒来暑往古今同，万别十差不碍空。昨夜铁牛头角露，满庭松柏撼秋风。",
            "comment": ""
        },
        {
            "title": "十二时颂",
            "content": "日出卯，大道分明莫外讨。日用纵横在目前，逢原左右拈来草。",
            "comment": ""
        },
        {
            "title": "偈二首",
            "content": "五九四十五，圣人作而万物睹。秦时{左革右度}{左革右乐}鑽头尖，汉祖殿前樊哙怒。",
            "comment": ""
        },
        {
            "title": "偈十二首",
            "content": "鸡鸣丑，三四五六七八九。象骨峰头木马嘶，新丰洞口石牛吼。山之前，水之后，吴道僧繇画不就。断头船子下南康，彷佛天明到湖口。",
            "comment": ""
        },
        {
            "title": "偈十二首",
            "content": "四月人家麦政收，连绵阴雨不能休。沿溪处处生深草。饱杀南泉水牯牛。",
            "comment": ""
        },
        {
            "title": "颂古五首·黄龙三阕",
            "content": "我手佛手，十八十九。云散月明，痴人夜走。",
            "comment": ""
        },
        {
            "title": "自赞三首",
            "content": "尔图我真，又求我赞。我真我赞，两重公案。家丑不外扬，已德不自谈。寄之以数，六九五十三。",
            "comment": ""
        },
        {
            "title": "十二时颂",
            "content": "半夜子，梦里分明被人使。连宵合药到天光，起来何处有白芷。",
            "comment": ""
        },
        {
            "title": "送云侍者",
            "content": "鸟窠吹布毛，老婆为侍者。今古道虽同，宾峰不然也。二月三月时，和风满天下。是处百华开，远近山如画。歧路春禽喧，高岩春水泻头头三昧门，虚明周大野。好个真消息，书送汝归舍。衲僧末后句，嘘是何言欤。",
            "comment": ""
        },
        {
            "title": "颂古五首·洗钵盂",
            "content": "之乎者也，衲僧鼻孔，大头向下。若也不会，问取东林王大姐。",
            "comment": ""
        },
        {
            "title": "偈十二首",
            "content": "今朝腊月十五，切忌葛藤露布。者事直下分明，当处超佛越祖。便与麽去，苦苦。寒山子能莽齿，十年归不得，忘却来时路。阿呵呵。",
            "comment": ""
        },
        {
            "title": "赠奇松头歌",
            "content": "种松道者道情孤，往个茅庵事事无。屋内锄头三两柄，烟熏一只醋葫芦。问渠禅，回首指山前。问渠道，戴个篛笠去锄草。再三再四再问渠，拍手呵呵笑欲倒。却言昔老云门，参见睦州陈长老。",
            "comment": ""
        },
        {
            "title": "自赞三首",
            "content": "我已是妄，尔更妄写。妄我妄写，两重虚假。欲传吾真，须泯见闻。声色不碍，相似十分。",
            "comment": ""
        },
        {
            "title": "颂古五首·勘婆",
            "content": "行路难，行路难，最难难是过台山。唯有赵州公验正，昂头掉臂总闲闲。",
            "comment": ""
        },
        {
            "title": "十二时颂",
            "content": "日南午，理事相谙更相互。三门拈向灯笼头，休问他家觅归路。",
            "comment": ""
        },
        {
            "title": "十二时颂",
            "content": "食时辰，更无一法可当情。千里出山云有色，一源投涧水无声。",
            "comment": ""
        },
        {
            "title": "十二时颂",
            "content": "日昳未，法身清净绝方比。乾坤遐迩尽东西，千山万山翠相倚。",
            "comment": ""
        },
        {
            "title": "偈二首",
            "content": "今朝腊月十，夜来天落雪。群峰极目高低白，绿竹青松难辨别。必是来年蚕麦熟，张公李公皆忻悦。皆忻悦，鼓腹讴歌笑不彻。把得云箫缭乱吹，依稀有如杨柳枝。又不觉手之舞之，足之蹈之，左之右之。",
            "comment": ""
        },
        {
            "title": "颂古五首·提婆达多受罪",
            "content": "好笑提婆达多，入捺落十小劫波。然得三禅妙乐，吹布毛须还鸟窠。",
            "comment": ""
        },
        {
            "title": "偈十二首",
            "content": "八月九月天，白露寒露节。门外在处山，秋风落黄叶。",
            "comment": ""
        },
        {
            "title": "偈十二首",
            "content": "鑽真珠解玉板即易，看窟笼著楔却难。月色和云白，松声带露寒。",
            "comment": ""
        },
        {
            "title": "十二时颂",
            "content": "人定亥，老鼠此时正无碍。忽然灯灭寝堂前，床前咬我靸鞋袋。",
            "comment": ""
        },
        {
            "title": "颂古五首·楞岩我不见时",
            "content": "老胡彻底老婆心，为阿难陀意转深。韩干马嘶青草渡，戴嵩牛卧绿杨阴。",
            "comment": ""
        },
        {
            "title": "十二时颂",
            "content": "晡时申，由来大道绝疏亲。阳和九月百花发，须信壶中别有春。",
            "comment": ""
        },
        {
            "title": "十二时颂",
            "content": "禺中已，龙象须观第一义。若向其中觅是非，见解何曾有李二。",
            "comment": ""
        },
        {
            "title": "偈十二首",
            "content": "天道运行，节气频更。五日为候，十日为旬。三十日为月，十二月为年。一日一日，因循因循。五九尽，又逢春。",
            "comment": ""
        },
        {
            "title": "送利监收",
            "content": "开眼合眼，道契寰中。东行西行，禅非物外。大仰插锹叉手，靴里动指头。南泉把鎌刈茅，谁人知此意。今也道不及古，僧僧解数满肚。但寻雪月风华，失却昔年活路。不能返照回光，光界{左田右此}卢全露。阿呵阿，笑倒利头陀，风前月下啰哩啰。深夜处分诸火客，你看是甚麽火色。",
            "comment": ""
        },
        {
            "title": "颂古五首·黄龙三阕",
            "content": "我脚驴脚，放过一著。庞公笊篱，清平木杓。",
            "comment": ""
        },
        {
            "title": "十二时颂",
            "content": "鸡鸣丑，念佛起来懒开口。上楼敲磬两三声，惊散飞禽方丈后。",
            "comment": ""
        },
        {
            "title": "十二时颂",
            "content": "黄昏戍，楼上鸣钟已落日。行人旅店宿长途，花上游蜂罢采蜜。",
            "comment": ""
        },
        {
            "title": "偈十二首",
            "content": "祖师阙棙子，幽隐罕人知。不是悟心者，如何举向伊。",
            "comment": ""
        },
        {
            "title": "偈十二首",
            "content": "大道纵横，触事现成。云开日出，水绿山青。",
            "comment": ""
        },
        {
            "title": "十二时颂",
            "content": "平旦寅，当人有道事须亲。不闻先圣有慈训，莫认狂痴作近邻。",
            "comment": ""
        },
        {
            "title": "十二时颂",
            "content": "日入酉，净室梦香孤坐久。忽然月上满东窗，照我床头瑞香斗。",
            "comment": ""
        },
        {
            "title": "偈十二首",
            "content": "八月中秋天凉，芙蓉花发映禅房。老胡大道分明在，不必诸方问短长。短不是短，长不是长。短长不是处，是道非思量。思量不及，文彩愈彰。秋山兮秋云片片，秋江兮秋水洋洋。风悲兰社，天澹澹浪。欲言言不及，林下好商量。",
            "comment": ""
        },
        {
            "title": "偈十二首",
            "content": "夜雨敛重云，晓鸿鸣寥沈。可怜祖师意，头头都漏泄。",
            "comment": ""
        },
        {
            "title": "偈十二首",
            "content": "高吟大笑意猖狂，潘阆骑驴出故乡。惊起暮天沙上雁，海门斜去两三行。古人道，不看经，不念佛，看经念佛是何物。自从识得转经人，龙藏圣贤都一拂。",
            "comment": ""
        },
        {
            "title": "颂古五首·黄龙三阕",
            "content": "人人生缘，北律南禅。道吾打鼓，华亭撑船。",
            "comment": ""
        },
        {
            "title": "自赞三首",
            "content": "我若自赞，云居罗汉。我若自毁，无主饿鬼。赞之不欣，毁之不嗔。毁誉不动，江鲁西秦。",
            "comment": ""
        }
    ]
}