{
    "dynasty": "宋",
    "author": "姚述尧2",
    "poems": [
        {
            "title": "阮郎归",
            "content": "江村昨夜一枝梅。先传春信回。非烟非雾下瑶台。香风拂面来。云幕卷，日华开。祥光映上台。安舆从此步天街。君王赐寿杯。",
            "comment": ""
        },
        {
            "title": "南乡子",
            "content": "秋水莹精神。靖节先生太逼真。谭麈生风霏玉屑，津津。爽气冷然欲浸人。一坐尽生春。满引琼觞已半醺。更把黄花寿彭祖，盈盈。数阕新声又遏云。",
            "comment": ""
        },
        {
            "title": "鹧鸪天",
            "content": "玉宇无尘露气清。凭高极目万山横。霜前白雁初传信，篱下黄花独有情。乌帽侧，紫萸馨。尊前醉舞拥飞琼。明年此会知何处，不是鄱江是帝城。",
            "comment": ""
        },
        {
            "title": "临江仙",
            "content": "云度岩扉风振谷，迅雷惊起蛟龙。天威汹汹变晴空。搅翻银汉水，倾入宝莲宫。雪浪奔冲凌翠麓。陇头低挂双虹。人间热恼尽消融。此流长不断，万折竟朝东。",
            "comment": ""
        },
        {
            "title": "归国谣/归国遥",
            "content": "初夏好。雨过池塘荷盖小。绿阴庭院莺声悄。朱帘隐隐笙歌早。沈烟袅。玉人笑拥金尊倒。",
            "comment": ""
        },
        {
            "title": "水调歌头",
            "content": "三五半圆夜，二七素秋天。银河耿耿，中渡绛节会星軿。宝鹊喜传佳信，丹凤欢迎仙仗，瑞彩映珠躔。此意天长久，不比在人间。多情客，捧香饵，洁宾筵。殷勤拜舞，乞寿乞富乞团圆。宜与人人愿足，更看家家欢洽，喜气满江山。今夕莫辞醉，後会是来年。",
            "comment": ""
        },
        {
            "title": "朝中措",
            "content": "满城风雨近重阳。小院更凄凉。遥想东篱山色，今年花为谁黄。何妨载酒，登高落帽，物外徜徉。都把渊明诗思，消磨□□□□。",
            "comment": ""
        },
        {
            "title": "南歌子",
            "content": "人在烟云里，山横碧落旁。望中缥缈是仙乡。幸有佳朋、何惜醉斜阳。公子传杯速，骚人练句忙。悠然此兴未能忘。似觉庭花、全胜去年黄。",
            "comment": ""
        },
        {
            "title": "南歌子",
            "content": "误入红莲幕，来依玉树丛。也将尘迹寄东风。忙里偷闲同到、此山中。迥野韶华丽，晴岚秀色锺。凭高凝望倦扶筇。喜见今年和气、满南东。",
            "comment": ""
        },
        {
            "title": "减字木兰花",
            "content": "琴堂无事。满酌金罍承帝祉。乐奏箫韶。更与封人共祝尧。君王万岁。岁岁今朝歌既醉。主圣臣贤。从此鸿图万万年。",
            "comment": ""
        },
        {
            "title": "太平欢/念奴娇",
            "content": "蕤宾奏律，正太平无事，欢娱时节，翘首箫台南望处，两两寿星明彻。和满乾坤，春回草木，瑞霭凝金阙。钧天齐奏，嵩呼隐隐三发。遥想帝里繁华，庆父尧子舜，赓歌胥悦。黼座传觞仙仗里，拜舞两阶英杰。酝解薰风，恩覃湛露，玉陛笙镛咽。溥天同庆，年年沈醉花月。",
            "comment": ""
        },
        {
            "title": "念奴娇",
            "content": "早春时候，占百花头上，天香芳馥。寥廓寒分和气到，知是花神全毓。独步前林，挽回春色，素节辉冰玉。悠然一笑，便应扫尽粗俗。最爱潇洒溪头，孤标凛凛，不与凡华逐。自是玉堂深处客，聊寄疏篱茅屋。已报君王，为调金鼎，直与人间足。更看难老，岁寒长友松竹。",
            "comment": ""
        },
        {
            "title": "临江仙",
            "content": "佳节喜逢长久日，翩翩凫舃朋来。霜清天宇绝纤埃。遥怜巴岭月，拟上曲江台。怀县从容留客宴，追欢正好传杯。使君归骑莫相催。更拼明日醉，未放菊花开。",
            "comment": ""
        },
        {
            "title": "满庭芳",
            "content": "酒泛恩波，香凝瑞彩，笙歌鼎沸华堂。簪缨济济，拜手祝君王。好是重华盛世，康衢里、争颂陶唐。古今少，圣明相继，交劝万年觞。升平，无外事，穷天极地，俱沐恩光。更宫花齐戴，锦绣成行。愿捧蟠桃为寿，对瑶宴、一曲山香。尧天近，葵倾心切，相约共梯航。",
            "comment": ""
        },
        {
            "title": "临江仙",
            "content": "忆昨曾将明使指，轺车踏遍东城。重来游戏拥双旌。江山皆故部，英俊尽门生。杖策翩然归去也，送行满坐簪缨。尊前雨泪不胜情。曲终人散後，江上数峰青。",
            "comment": ""
        },
        {
            "title": "临江仙",
            "content": "山县登高真胜事，满筵当代英奇。黄花无语笑东篱。龙山真鼠辈，巴岭漫羁栖。醉後风流情更好，笑谈落落珠玑。莫将乌帽任风吹。动容皆是舞，出语总成诗。",
            "comment": ""
        },
        {
            "title": "减字木兰花",
            "content": "霜天奇绝。江上寒英重缀雪。簌簌轻绡。应是司花巧奏刀。东君清楚。故把疏枝来酒所。点点新妆。冷浸冰壶别有香。",
            "comment": ""
        },
        {
            "title": "西江月",
            "content": "嫩绿烟笼碎玉，繁红日护香绡。故人去後恨迢迢。独倚危楼情悄。脉脉望穷云杪，看看月上花梢。嫩添金鸭任烟消。杜宇一声春晓。",
            "comment": ""
        },
        {
            "title": "浣溪沙",
            "content": "短棹翩翩绿一莎。碧潭深处几风波。晚来风定却高歌。千尺丝纶随卷放，数声玉笛足清和。蝇头名利奈伊何。",
            "comment": ""
        },
        {
            "title": "点绛唇",
            "content": "夜桂飘香，西风淅淅寒窗悄。素娥相照。倍觉秋光好。花本无情，刚被诗情恼。知音少。为花歌笑。醉向花前倒。",
            "comment": ""
        },
        {
            "title": "好事近",
            "content": "水阁弄清风，黯黯满园肥绿。茶罢竹间携手，有佳人如玉。渊明三径已催归，名利几时足。遥想五云多处，奏南风一曲。",
            "comment": ""
        },
        {
            "title": "念奴娇",
            "content": "山城秋好，正西风淅淅，登高时候。杖倚徘徊凝望处，翠叠万山如绣。云绕禾场，熢沈戎马，田野欢声凑。琴堂无事，何妨同泛香溜。况有庭下黄花，遍河阳、尽把金钱铺就。一座簪缨谭笑里，尘脱风生清昼。饮罢龙山，诗成彭泽，灏气森星斗。醉归凝伫，美人时炷金兽。",
            "comment": ""
        },
        {
            "title": "瑞鹧鸪",
            "content": "司花著意惜春光。桃杏飘零此独芳。一抹霞红匀醉脸，恼人情处不须香。王孙好客成巢饮，故翦繁枝簇画堂。後夜更将银烛照，美人敛衽怯残妆。",
            "comment": ""
        },
        {
            "title": "临江仙",
            "content": "一去吴山三改火，我来两见寒梅。君今先向斗城回。尊前方重别，征骑莫相催。堪笑人生如逆旅，明年我亦言归。羡君平步到天涯。吴侬如有问，为我说归期。",
            "comment": ""
        },
        {
            "title": "水调歌头",
            "content": "碧落暮云卷，玉宇静无尘。宝阶露滴仙掌，秋气正平分。冷浸银河清澈，光射珠躔明灭，素女拥冰轮。今夕桂华满，疑是别乾坤。对清影，凌灏气，沃芳尊。凭高凝望，万里城阙尽铺银。偏照长门离恨，更揽西园诗思，何处不关情。此景年年好，莫惜醉归频。",
            "comment": ""
        },
        {
            "title": "鹧鸪天",
            "content": "几阵萧萧弄雨风。片云微破月朦胧。田家侧耳听鸣鹳，寰海倾心想卧龙。尧日近，舜云浓。圣仁天覆忍民穷。会看膏泽随车下，祗恐诗人句未工。",
            "comment": ""
        },
        {
            "title": "浣溪沙",
            "content": "两到蟾宫折桂枝。经文纬武拟康时。箫台仙隐漫游嬉。气宇棱棱吞梦泽，笑谈落落催珠玑。何妨相对沃金卮。",
            "comment": ""
        },
        {
            "title": "丑奴儿/采桑子",
            "content": "晓来佳气穿帘幕，郁郁葱葱。宝鸭烟浓。戏采庭前玉树丛。肌肤绰约真仙子，王母宫中。欢会曾同。笑问蟠桃几度红。",
            "comment": ""
        },
        {
            "title": "南歌子",
            "content": "素节秋强半，嘉名久最宜。霜风簌簌下天涯。幸有佳朋、何惜共登危。月窟诸仙子，天宫两白眉。相逢不醉定无归。笑问黄花重约、是何时。",
            "comment": ""
        },
        {
            "title": "南歌子",
            "content": "金谷貂蝉侣，东山锦绣丛。管弦丝竹醉东风。漫逐流莺飞舞、乱红中。清尝吾人事，诗情我辈锺。藤萝欲上更搘筇。笑指壶天烟绕、斗城东。",
            "comment": ""
        },
        {
            "title": "点绛唇",
            "content": "玉叶金英，倩谁移下蟾宫树。香风飘度。满院飞黄雨。独倚寒林，搜尽高人句。关情处。素娥无语。的皪枝头露。",
            "comment": ""
        },
        {
            "title": "点绛唇",
            "content": "金碧交辉，江陵千树天然富。寒林争秀。独向霜风後。写入冰纨，两两情何厚。同携久。凉生清画。香满佳人手。",
            "comment": ""
        },
        {
            "title": "减字木兰花",
            "content": "天寒人静。啸倚胡床闲画永。春信初回。报道南枝昨夜开。沈沈庭院。独坐黄昏谁是伴。风过南墙。似觉天宫暗递香。",
            "comment": ""
        },
        {
            "title": "念奴娇",
            "content": "芸堂春早，正芳苞紫萼，笼烟调雨。隐隐朝阳歌宴罢，拥出三千宫女。醉面匀红，香囊暗惹，鹊尾烟频炷。庐山佳致，依然都在庭宇。因念一种天香，当年岩谷下，想难俦侣。一旦呈祥都占断，阆苑琼林歌舞。瑞彩扶疏，锦笼绰约，兰蕙应羞妒。明朝胜赏，有谁同唱金缕。",
            "comment": ""
        },
        {
            "title": "临江仙",
            "content": "橘绿橙黄秋正好，霜飙洗尽炎威。园林木落望中奇。俊游方得意，楚客为谁悲。况有风流文字饮，何妨同醉东篱。狂歌犹记少陵诗。地偏初衣襫，山拥更登危。",
            "comment": ""
        },
        {
            "title": "如梦令",
            "content": "绰约冰姿无语。高步广寒深处。香露浥檀心，拟到素娥云路。仙去。仙去。莫学朝云暮雨。",
            "comment": ""
        },
        {
            "title": "浣溪沙",
            "content": "乳酒初颁菊正黄。去年高宴近清光。朝回犹带御炉香。暂向花封陪客醉，已闻芝检促归装。昌黎宁许到潮阳。",
            "comment": ""
        },
        {
            "title": "点绛唇",
            "content": "潇洒寒林，玉丛遥映松篁底。凤簪斜倚。笑傲东风里。一种幽芳，自有先春意。香风细。国人争媚。不数桃和李。",
            "comment": ""
        },
        {
            "title": "好事近",
            "content": "梅子欲黄时，霖雨晚来初歇。谁在绿窗深处，把彩丝双结。浅斟低唱笑相偎，映一团香雪。□指墙头榴火，倩玉郎轻折。",
            "comment": ""
        },
        {
            "title": "念奴娇",
            "content": "江山清绝，正箫台花县，霜秋时候。寻胜登高环望处，碧瓦参差铺绣。五岫藏云，两溪吞月，古市渔盐凑。青帘斜扬，家家香泛丹溜。况是东鲁风流，看儒冠济济，垂天赋就。陶令从容官事了，把菊高吟闲昼。草鞠圜扉，香凝燕寝，豪饮挥金斗。公庭无事，珍祥休问驯兽。",
            "comment": ""
        },
        {
            "title": "南歌子",
            "content": "瑞彩迎朝日，柔枝绕庆云。谁将仙种下天阍。却笑葵杯榴火、俗纷纷。色映蔷薇水，光浮琥珀尊。美人浴罢近黄昏。总把淡妆浓抹、斗芳芬。",
            "comment": ""
        },
        {
            "title": "鹧鸪天",
            "content": "凤阙朝回晓色分。彩霞轻拂绛衣新。炎乌影里年年好，碧玉枝头日日春。携翠斝，对芳尊。东君著意属诗人。夜深莫放西风入，频遣司花护锦裀。",
            "comment": ""
        },
        {
            "title": "减字木兰花",
            "content": "暗香清绝。不比寻常枝上雪。细叠冰绡。多谢天公快翦刀。仙姿楚楚。轻曳霓裳来帝所。淡拂宫妆。瑞脑重铺片片香。",
            "comment": ""
        },
        {
            "title": "醉落魄/一斛珠",
            "content": "春回海角。望中佳气连云幕。晓来隐隐闻天乐。玉女金童，来奉瑶池约。东风已破蟠桃萼。霞觞荐寿更酬酢。香山舞罢宫花落。步辇安舆，岁岁同行乐。",
            "comment": ""
        },
        {
            "title": "西江月",
            "content": "红叶漫随风舞，黄花不畏霜凋。诗人把酒竞招招。更欲移尊籍草。醉里谪仙兴逸，夜深归骑声呶。孟公投辖未相饶。不放秋光便老。",
            "comment": ""
        },
        {
            "title": "南歌子",
            "content": "宾宴亲尧日，薰弦动舜风。公馀无事乐年丰。多谢歌姬流盼、更情浓。气逼云天外，毫濡雪碗中。百篇斗酒兴何穷。却笑东山无语、醉花丛。",
            "comment": ""
        },
        {
            "title": "水调歌头",
            "content": "上苑暮春好，烟雨正溟濛。桃蹊冷落无语，嫩绿翳残红。好是翠幈乍展，喜见玉英初坼，裁翦费春工。绰约更娇软，轻扬万条风。散清馥，翻素艳，照晴空。佳人羞妒，兢把粉质斗芳容。无限恼人风味，别有留春情韵，都付酒杯中。极目凭阑久，月影在墙东。",
            "comment": ""
        },
        {
            "title": "南歌子",
            "content": "雨过云峰净，天高水镜平。望中寸碧远山横。潇洒何郎相对、挹金觥。朱李沈寒碧，新瓜破玉英。浩然谭笑有馀情。醉舞何妨颓玉、倚飞琼。",
            "comment": ""
        },
        {
            "title": "鹧鸪天",
            "content": "昨夜东风到海涯。繁红簇簇吐胭脂。恍疑仙子朝天罢，醉面匀霞韵更宜。欢未足，困相依。羞将兰麝污天姿。少陵可是风情薄，却为无香不作诗。",
            "comment": ""
        },
        {
            "title": "丑奴儿/采桑子",
            "content": "山城寂寞浑无绪，兀坐黄昏。多谢东君。先遣司花来报春。清标自是蓬莱客，冰玉精神。独步前村。分付仙翁作主人。",
            "comment": ""
        },
        {
            "title": "南歌子",
            "content": "罗盖轻翻翠，冰姿巧弄红。晚来习习度香风。疑是华山仙子、下珠宫。柳外神仙侣，花间锦绣丛。竞将玉质比芳容。笑指壶天何惜、醉千锺。",
            "comment": ""
        },
        {
            "title": "如梦令",
            "content": "龙焙初分丹阙。玉果轻翻琼屑。彩仗挹香风，搅起一瓯春雪。清绝。清绝。更把兽烟频爇。",
            "comment": ""
        },
        {
            "title": "减字木兰花",
            "content": "井梧飞早。一雁横空天更好。才子寻幽。争把新诗断送秋。浮生鸥没。莫为尘劳轻度日。倒载何妨。唱彻凉州月在旁。",
            "comment": ""
        },
        {
            "title": "临江仙",
            "content": "材刃纵横森武库，箫台旧日梅仙。累陪簪盖醉花前。吴门归去後，一别动经年。曾到赤城真隐处，飘飘凤举龙蟠。勒回俗驾向长安。好将医国手，从此活人间。",
            "comment": ""
        },
        {
            "title": "水调歌头",
            "content": "泽国正秋杪，微雨洒江滨。凭高一望，万里多稼总如云。芳野壤歌鼎沸，古市欢声辐凑，尽是泰平人。铃阁尽无事，桃李满公门。恨瓜戍，趣征驭，惜芳辰。高情耿耿，重别中夜沃清尊。不为阑亭感慨，莫作楚狂醉倒，谭笑自生春。明日送行处，忍顾翠眉颦。",
            "comment": ""
        },
        {
            "title": "浣溪沙",
            "content": "与客相从谒谢公。芝田绛节拥仙翁。数枝桃杏斗香红。醉眼斜拖春水绿，黛眉低拂远山浓。此情都在酒杯中。",
            "comment": ""
        },
        {
            "title": "行香子",
            "content": "天赋仙姿。玉骨冰肌。向炎威、独逞芳菲。轻盈雅淡，初出香闺。是水宫仙，月宫子，汉宫妃。清夸檐卜，韵胜酴醿。笑江梅、雪里开迟。香风轻度，翠叶柔枝。与玉郎摘，美人戴，总相宜。",
            "comment": ""
        },
        {
            "title": "如梦令",
            "content": "雅淡轻盈如语。碧玉枝头娇处。钩月衬凌波，仿佛湘江烟路。凝伫。凝伫。不似梨花带雨。",
            "comment": ""
        },
        {
            "title": "减字木兰花",
            "content": "烟收云敛。极目遥岑三四点。过了重阳。篱下残花未褪黄。郑庄好客。故遣红妆飞大白。月满回廊。饮散歌阑已断肠。",
            "comment": ""
        },
        {
            "title": "忆秦娥",
            "content": "珠帘深。玉人天上传清音。传清音。云横新雁，梅落寒林。□□□□□□□。□□□□□□□。□□□。谢家庭院，寿酒频斟。",
            "comment": ""
        },
        {
            "title": "临江仙",
            "content": "万石家声夸第一，清材更美姿容。笑谈落落与谁同。烟分丹篆碧，香泛小槽红。准拟中秋圆月好，暮云忽翳晴空。共将清致敌西风。举头连玉兔，乘兴沃金锺。",
            "comment": ""
        },
        {
            "title": "念奴娇",
            "content": "霜风初过，正仙吏微吟，诗喉清咽。静对南山真赏处，秋後一亭花月。翠簇香裀，光摇今胜，玉女肌凝雪。寒城无伴，灿然还自奇绝。况有凫舃朋来，拼金钱都罄，晚酣留客。应笑陶潜孤负了，多少傲霜馀色。鲸饮方豪，龙饮未已，更著雕胡设。清欢无限，醉归犹记前说。",
            "comment": ""
        },
        {
            "title": "南歌子",
            "content": "天宇霜风净，雷封露气寒。群贤高宴胜龙山。中有仙翁绿鬓、更朱颜。北阙心犹壮，东篱兴为阑。年年身健足清欢。後会不妨重约、醉长安。",
            "comment": ""
        },
        {
            "title": "念奴娇",
            "content": "山城秋早，听画角吟风，晓来声咽。梦断华胥人乍起，冷浸一天霜月。灏气参横，尘埃洗尽，玉管濡冰雪。兴来吟咏，灵均谁谓今绝。闻道潇洒王孙，对黄花清赏，喜延佳客。一坐簪缨谭笑处，全胜东篱山色。酒兴云浓，诗肠雷隐，饮罢须臾设。醉归凝伫，此怀还与谁说。",
            "comment": ""
        },
        {
            "title": "减字木兰花",
            "content": "飞龙利见。前夜君王方锡宴。今日相逢。却向南阳起卧龙。果为霖雨。洗尽苍生炎夏苦。喜气匆匆。好向尊前醉晚风。",
            "comment": ""
        },
        {
            "title": "南歌子",
            "content": "咳唾琼珠璀，精神冰玉寒。不求名利不谈玄。明月清风相对、自怡然。潇洒真仙隐，繁华小洞天。薰风飒飒度虞弦。更拥姬姜何惜、醉华年。",
            "comment": ""
        }
    ]
}