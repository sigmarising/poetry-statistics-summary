{
    "dynasty": "宋",
    "author": "吕皓",
    "poems": [
        {
            "title": "题青溪神女祠次东坡韵",
            "content": "生居万山中，二年依泽国。偶於僧曹暇，聊欲访禅默。再拜神女祠，劈山定何术。上有琳公岩，作论期破惑。只今澄潭中，异影眩莫执。宗源人幽窈，峨眉如可及。吾闻大地下，出没水中日。胡为二魶鱼，欲旭犹未得。变化乘云雷，寻能系不食。山深风窍号，天寒日车急。寄语龙宫君，安隐藏故穴。近来托怪多，勿遣容易测。",
            "comment": ""
        },
        {
            "title": "别荆州诸友",
            "content": "荆州三度别，此别尤酸冷。兼葭逐岸靡，烟雨隔林回。去棹行且留，离觞醉还醒。缅怀荆州士，鹄立霜毛整。竞爽信何人，班班纷脱颖。况是清峻流，魁然挈裘领。相逢名教乐，殊忘旧机境。草木臭味同，何庸强畦畛。虎豹识避就，宁忍覆陷穽。人情不相远，颇谅心耿耿。眼里绝荆蓁，夙生何独幸。时恨多旷远，赧容发面颈。分袂复自兹，深渊惜断绠。断绠无续期，分袂有时并，但愿各自珍，时当动深省。一篑会成山，九仞犹弃井。要令百鍊金，青劳无留矿。大哉乾坤内，吾道相与永。",
            "comment": ""
        },
        {
            "title": "峨眉亭",
            "content": "采石山头月正弦，捉月台边酒满船。扰扰利名蚁慕膻，如公岂但酒称贤。平生醉里诗三千，卷起长江作长笺。悲哉人世隔天渊，一日乘风反自然。死生在我不在天，欲死得死岂其冤。欲罢长风大放颠，苍茫何处可拍肩。",
            "comment": ""
        }
    ]
}