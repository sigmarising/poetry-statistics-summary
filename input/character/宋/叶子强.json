{
    "dynasty": "宋",
    "author": "叶子强",
    "poems": [
        {
            "title": "奉赋水仙花诗以谢提宫龚丈之贶",
            "content": "水晶宫阙云母軿，列仙夜宴晓未阑。万妃倚竹翠袖寒，捧黄金杯白玉盘。劝酬未足云中欢，天门叫班奏祥鸾。惊此绰约落尘寰，嫣然花面明雕栏。天香宫态冰雪颜，江梅避舍不敢干。肯与哙伍羞山樊，说似诗伯平章看。",
            "comment": ""
        },
        {
            "title": "读书堂五首",
            "content": "小山后丛桂，主池前止水。冷然堂中人，枯槁只中尔。平生不止酒，来此真止矣。今辰忽开尊，叵料真未止。瓶罍本非二，无罄亦无耻。卷尊佩君言，慕之戴星起。",
            "comment": ""
        },
        {
            "title": "读书堂五首",
            "content": "诗书不策勋，岁月忽已晚。堕此尘壒网，吾行其既远。胡宁於书事，意爱犹缱绻。况之迷蹊人，慕顾只旧孤。扁旁真赤帜，所立示所本。又如农人心，终不置穮蓑。晞发茅檐下，荣荣兰九畹。初服苟未替，无亦惊晼晚。所逢非所安，吾庐盍云返。",
            "comment": ""
        },
        {
            "title": "读书堂五首",
            "content": "左角明西方，十分农事回。鞭蒲正尔束，系圄夷然开。我胡汝乎德，一朝变喧豗。仁义不蹂践，肺肝自胚胎。再拜父老言，美意吾所该。诗书不得力，亦自书中来。",
            "comment": ""
        },
        {
            "title": "读书堂五首",
            "content": "娟娟百个竹，落落一丈松。岂无桃李华，春事孰与冬。寒菊北户下，不斗颜色浓。气味如秃翁，忍死无容容。霜风落系雁，露草栖织蛩。读书真可人，明星耿疏篷。",
            "comment": ""
        },
        {
            "title": "读书堂五首",
            "content": "少长事壮厉，意气弥九州。鞭车踏长路，渠料能夷犹。困此九折坂，嵚崎不容辀。彼须匪所强，此售宁或求。犹有读书心，大寒索衣裘。贱嗜匪贵献，一拂销百愁。宝此清净退，相从赋归休。农圃雅所问，同一壑一丘。",
            "comment": ""
        }
    ]
}