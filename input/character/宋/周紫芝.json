{
    "dynasty": "宋",
    "author": "周紫芝",
    "poems": [
        {
            "title": "宴桃源/如梦令",
            "content": "帘幕疏疏风透。庭下月寒花瘦。宽尽沈郎衣，方寸不禁僝僽。难受。难受。灯暗月斜时候。",
            "comment": ""
        },
        {
            "title": "渔家傲",
            "content": "月黑波翻江浩渺。扁舟系缆垂杨杪。渔网横江灯火闹。红影照。分明赤壁回惊棹。风静云收天似扫。梦疑身在三山岛。浮世功名何日了。从醉倒。柁楼红日千岩晓。",
            "comment": ""
        },
        {
            "title": "减字木兰花",
            "content": "西山岩桂。常恨香闻烟雨外。何似君家。戏彩堂前早试花。黄金千粟。风撼芳条香馥馥。一剪无多。桃李漫山奈俗何。",
            "comment": ""
        },
        {
            "title": "南柯子/南歌子",
            "content": "雾帐兰衾暖，薰炉宝篆浓。眼波犹带睡朦胧。卧听晓来双燕、语春风。螺浅欢馀黛，霞销枕处红。断云飞雨怕匆匆。欲去且留情绪、两冲冲。",
            "comment": ""
        },
        {
            "title": "西江月",
            "content": "天意未教秋老，花容剗地宜霜。酒肌红软玉肌香。不与梨花同样。来伴孙郎小宴，临风为舞霓裳。更深绿水照红妆。便是采莲船上。",
            "comment": ""
        },
        {
            "title": "清平乐",
            "content": "烟鬟敛翠。柳下门初闭。门外一川风细细。沙上暝禽飞起。今宵水畔楼边。风光宛似当年。月到旧时明处，共谁同倚阑干。",
            "comment": ""
        },
        {
            "title": "酹江月/念奴娇",
            "content": "冰轮飞上，正金波翻动，玉壶新绿。风帽还猗清露滴，凛凛微生寒粟。白玉楼高，水精帘卷，十里堆琼屋。千山人静，怒龙声喷蕲竹。夜久斗落天高，银河还对泻，冷悬双瀑。此地人间何处有，难买明珠千斛。弄影人归，锦袍何在，更谁知鸿鹄。素光如练，满天空挂寒玉。",
            "comment": ""
        },
        {
            "title": "鹧鸪天",
            "content": "晴日烘帘暖似春。菊回霜晕浅仍深。谁知此地栽花手，便是当时嗅蕊人。秋渺渺，夜沈沈。一声清唱袅残音。娇痴应挽香罗比，六幅双裙染郁金。",
            "comment": ""
        },
        {
            "title": "昭君怨",
            "content": "满院融融花气。红绣一帘垂地。往事忆年时。只春知。风又暖。花渐满。人似行云不见。无计奈离情。恶销凝。",
            "comment": ""
        },
        {
            "title": "减字木兰花",
            "content": "门外青骢月下嘶。映阶笼烛画帘垂。一曲阳关声欲尽，不多时。凤饼未残云脚乳，水沈催注玉花瓷。忍看捧瓯春笋露，翠鬟低。",
            "comment": ""
        },
        {
            "title": "沙塞子",
            "content": "秋云微淡月微羞。云黯黯、月彩难留。只应是、嫦娥心里，也似人愁。几时回步玉移钩。人共月、同上南楼。却重听、画阑西角，月下轻讴。",
            "comment": ""
        },
        {
            "title": "西江月",
            "content": "连理枝头并蒂，同心带上双垂。背灯偷赠语低低。一点浓情先寄。翡翠钗头摘处，鸳鸯枕上醒时。酸甜红颗阿谁知。别是人间滋味。",
            "comment": ""
        },
        {
            "title": "天仙子",
            "content": "雪似杨花飞不定。枝上冻禽昏欲暝。寒窗相对话分飞，箫鼓静。灯炯炯。一曲阳关和泪听。酒入离肠愁欲凝。往事不堪重记省。劝君莫上玉楼梯，风力劲。山色暝。忍看去时楼下径。",
            "comment": ""
        },
        {
            "title": "鹧鸪天",
            "content": "乌鹊桥边河汉流。洗车微雨湿清秋。相逢不似长相忆，一度相逢一度愁。云却静，月垂钩。金针穿得喜回头。只应人倚阑干处，便似天孙梳洗楼。",
            "comment": ""
        },
        {
            "title": "菩萨蛮",
            "content": "宝薰拂拂浓如雾。暗惊梅蕊风前度。依约似江村。馀香马上闻。画桥风雨暮。零落知无数。收拾小窗春。金炉檀炷深。",
            "comment": ""
        },
        {
            "title": "定风波令/定风波",
            "content": "梅粉梢头雨未乾。淡烟疏日带春寒。暝鸦啼处，人在小楼边。芳草只随春恨长，塞鸿空傍碧云还。断霞销尽，新月又婵娟。",
            "comment": ""
        },
        {
            "title": "朝中措",
            "content": "雨馀庭院冷萧萧。帘幕度微飙。鸟语唤回残梦，春寒勒住花梢。无憀睡起，新愁黯黯，归路迢迢。又是夕阳时候，一炉沈水烟销。",
            "comment": ""
        },
        {
            "title": "千秋岁",
            "content": "送春归去。说与愁无数。君去後，归何处。人应空懊恼，春亦无言语。寒日暮，腾腾醉梦随风絮。尽日间庭雨。红湿秋千柱。人恨切，莺声苦。拟倾浇闷酒，留取残红树。春去也，不成不为愁人住。",
            "comment": ""
        },
        {
            "title": "鹧鸪天",
            "content": "终日看山不厌山。寻思百计不如闲。何时得到重阳日，醉把茱萸仔细看。敧醉帽，倚雕阑。偶然携酒却成欢。篱边黄菊关心事，触误愁人到酒边。",
            "comment": ""
        },
        {
            "title": "南柯子/南歌子",
            "content": "白羽传觞急，金鞍跃马迟。云间彩凤看双飞。飞上碧梧枝上、稳双栖。林下风流女，堂东坦腹儿。此郎标韵世间稀。好为伯鸾举案、又齐眉。",
            "comment": ""
        },
        {
            "title": "浣溪沙",
            "content": "学画双蛾苦未成。鬓云新结翠鬟轻。伴人歌笑已多情。飞絮乱花闲院宇，舞鸾歌凤小娉婷。阳关休唱断肠声。",
            "comment": ""
        },
        {
            "title": "提壶芦",
            "content": "提壶芦，树头劝酒声相呼，劝人沽酒无处沽。太岁何年当在酉，敲门问浆还得酒；田中禾穗处处黄，瓮头新绿家家有。",
            "comment": ""
        },
        {
            "title": "小重山",
            "content": "碧玉山围十里湖。水云天共远，戏双凫。河阳花县锦屏铺。人不老，长日在蓬壶。一笑且踟蹰。会骑箕尾去，上云衢。十分深注碧琳腴。休惜醉，醉後有人扶。",
            "comment": ""
        },
        {
            "title": "洞仙歌",
            "content": "江梅吹尽，更幽兰香度。可惜浓春为谁住。最嫌他、无数轻薄桃花，推不去，偏守定、东风一处。病来应怕酒，□眼常醒，老去羞春似无语。准拟强追随，管领风光，人生只、欢期难预。纵留得、梨花做寒食，怎吃他朝来，这般风雨。",
            "comment": ""
        },
        {
            "title": "浣溪沙",
            "content": "近腊风光一半休。南枝未动北枝愁。嫦娥莫是见人羞。么凤不传蓬岛信，杜鹃空办鹤林秋。便须千杖打梁州。",
            "comment": ""
        },
        {
            "title": "青玉案",
            "content": "青鞋忍踏江沙路。恨人已、骑鲸去。笔底骅骝谁与度。西州重到，可怜不见，华屋生存处。秋江渺渺高台暮。满壁栖鸦醉时句。飞上金鸾人漫许。清歌低唱，小蛮犹在，空湿梨花雨。",
            "comment": ""
        },
        {
            "title": "忆王孙",
            "content": "梅子生时春渐老。红满地、落花谁扫。旧年池馆不归来，又绿尽、今年草。思量千里乡关道。山共水、几时得到。杜鹃只解怨残春，也不管、人烦恼。",
            "comment": ""
        },
        {
            "title": "生查子",
            "content": "金鞍欲别时，芳草溪边渡。不忍上西楼，怕看来时路。帘幕卷东风，燕子双双语。薄幸不归来，冷落春情绪。",
            "comment": ""
        },
        {
            "title": "浣溪沙",
            "content": "水上鸣榔不系船。醉来深闭短篷眠。潮生潮落自年年。一尺鲈鱼新活计，半蓑烟雨旧衣冠。庙堂空有画图看。",
            "comment": ""
        },
        {
            "title": "浣溪沙",
            "content": "欲醉江梅兴未休。待篘春瓮洗春愁。不成欢绪却成羞。天意若教花似雪，客情宁恨鬓如秋。趁他何逊在扬州。",
            "comment": ""
        },
        {
            "title": "永遇乐",
            "content": "槐幄如云，燕泥犹湿，雨馀清暑。细草摇风，小荷擎雨，时节还端午。碧罗窗底，依稀记得，闲系翠丝烟缕。到如今、前欢如梦，还对彩绦无语。榴花半吐，金刀犹在，往事更堪重数。艾虎钗头，菖蒲酒里，旧约浑无据。轻衫如雾，玉肌似削，人在画楼深处。想灵符、无人共带，翠眉暗聚。",
            "comment": ""
        },
        {
            "title": "宴桃源/如梦令",
            "content": "林外野塘烟腻。衣上落梅香细。瘦马步凌兢，人在乱山丛里。憔悴。憔悴。回望小楼千里。",
            "comment": ""
        },
        {
            "title": "渔家傲",
            "content": "月黑天寒花欲睡。移灯影落清尊里。唤醒妖红明晚翠。如有意。嫣然一笑知谁会。露湿柔柯红压地。羞容似替人垂泪。著意西风吹不起。空绕砌。明年花共谁同醉。",
            "comment": ""
        },
        {
            "title": "清平乐",
            "content": "芦州晚净。雨罢江如镜。属玉双飞栖不定。数点晚来烟艇。梦回满眼凄凉。一成无奈思量。舟在绿杨堤下，蝉嘶欲尽斜阳。",
            "comment": ""
        },
        {
            "title": "水龙吟",
            "content": "楚山木落风高，暮云黯黯孤容瘦。天晴似洗，明霞消尽，玉峦排秀。九凤飞来，五云深处，一时轻矫。恨三山不见，六鳌去後，天空远，人将老。堪笑此生如寄，信扁舟、朅来江表。望中愁眼，依稀犹认，数峰林杪。万里东南，跨江云梦，此情多少。问何时还我，千岩万壑，卧霜天晓。",
            "comment": ""
        },
        {
            "title": "汉宫春",
            "content": "香满箱奁，看沈犀弄水，浓麝含薰。荀郎一时旧事，尽属王孙。残膏剩馥，须倾囊、乞与兰荪。金兽暖，云窗雾阁，为人洗尽馀醺。依稀雪梅风味，似孤山尽处，马上烟村。从来甲煎浅俗，那忍重闻。苏台燕寝，下重帏、深闭孤云。都占得，横斜乱影，伴他月下黄昏。",
            "comment": ""
        },
        {
            "title": "踏莎行",
            "content": "燕子归来，梅花又落。缃桃雨後燕支薄。眼前先自许多愁，斜阳更在春池阁。梦里新欢，年时旧约。日长院静空帘幕。几回猛待不思量，抬头又是思量著。",
            "comment": ""
        },
        {
            "title": "减字木兰花",
            "content": "快风消暑。门近雨边梅子树。昼梦腾腾。急雨声中唤不醒。轻衫短箑。林下日长聊散发。无计医贫。长作云山高卧人。",
            "comment": ""
        },
        {
            "title": "西江月",
            "content": "罗袖云轻雾薄，醉肌玉软花柔。相逢不道有春愁。只道春来微瘦。一点人间深意，数声柳下轻讴。带将离恨上归舟。肠断月斜时候。",
            "comment": ""
        },
        {
            "title": "朝中措",
            "content": "西湖烟尽水溶溶。一笑与谁同。多谢湖边霜菊，伴人三见秋风。两高南北，天教看尽，吴越西东。趁取老来犹健，登临莫放杯空。",
            "comment": ""
        },
        {
            "title": "浪淘沙",
            "content": "落日在阑干。风满晴川。坐来高浪拥银山。白鹭欲栖飞不下，却入苍烟。千里水云寒。正绕烟鬟。拍浮须要酒杯宽。天与吾曹供一醉，不是人间。",
            "comment": ""
        },
        {
            "title": "朝中措",
            "content": "大江流处是庐峰。苍玉照晴空。何事浅鬟浓黛，却成烟雨溟濛。如今纵有，云涛万顷，翠巘千重。传语云间五老，一尊须要君同。",
            "comment": ""
        },
        {
            "title": "采桑子",
            "content": "跳珠雨罢风初静，阑槛凭虚。绛阙清都。只在仙人碧玉壶。九原唤起王摩诘，画作新图。十城芙蕖。乞与知章老鉴湖。",
            "comment": ""
        },
        {
            "title": "小重山",
            "content": "溪上晴山簇翠螺。晓来霜叶醉，小池荷。琐窗秋意苦无多。帘绣卷，黄菊两三窠。小睡拥香罗。起来匀醉粉，玉垂梭。只愁无奈夜长何。你去也，今夜早来麽。",
            "comment": ""
        },
        {
            "title": "鹧鸪天",
            "content": "一点残红欲尽时。乍凉秋气满屏帏。梧桐叶上三更雨，叶叶声声是别离。调宝瑟，拨金猊。那时同唱鹧鸪词。如今风雨西楼夜，不听清歌也泪垂。",
            "comment": "【注释】①残红：此指将熄灭的灯焰。②调：抚弄乐器。③金猊：狮形的铜制香炉。这句指拨去炉中之香灰。④西楼：作者住处。【评解】此词写梧桐秋雨引起的离愁别绪。上片借景抒情。残灯将尽，屏帏乍寒，夜雨梧桐，声声别离。下片写当日的欢乐和今日的凄凉。忆昔伤今，悲不自胜。全词和婉细腻，意境清幽。【集评】唐圭璋《唐宋词简释》：此首因听雨而有感。起点夜凉灯残之时，次写夜雨，即用温飞卿词意。换头，忆旧时之乐。“如今”两句，折到现时之悲。“不听清歌也泪垂”，情深语哀。----------------------这首词写秋夜怀人，回环婉曲，情景相生，而吐语天成，毫无着力痕迹。词中抒情主人公是男性，怀念的对象是一位歌女 ，因久别相思而为之“泪垂”。孙竞评周词曰：“清丽婉曲。”移评此词，亦可谓中肯之语。上片首句“一点残红欲尽时 ”，写夜静更阑，孤灯将灭的景象。不说孤灯残烛，而说“一点残红”，盖油将尽则焰色暗红，形象更为具体。写灯，则灯畔有人；写残，则灯欲尽而夜已深；注意到“残红欲尽”，则夜深而人尚无眠，都可想见。到下句“乍凉秋气满屏帏”，则从感觉凉气满屏帏这一点上进一步把“人”写出来了。“乍凉”是对“秋气 ”的修饰词，虽然是从人的感觉得出，但“乍凉秋气”四字还是对客观事物的描述，到了“满屏帏 ”，这才和人的主观感受结合起来，构成一种凉气满室而且凄凉满怀的境界。以上两句，从词人的视觉转到身上的感觉，将夜深、灯暗、而又清冷的秋夜景况渲染托出。以下两句再作进一步的铺展——“梧桐叶上三更雨，叶叶声声是别离”。上句似乎是笔锋一转 ，由室内写到室外了 。但如细加体味，这两句原是一个意，是透露出男主人公心中的离愁的。离愁本是存在、潜伏着的，由于听到了“声声”，而触发，而加浓了。这“声声 ”，是来自楼外的“梧桐叶上三更雨”。梧桐”一句，是为了渲染男主人公心中的离愁别恨而设置的，所谓“因情造景”者是。这两句的落脚点仍是那听到了“声声”的人，即楼内人，写他的听雨心惊，这还是写的“室内 ”。两句化用温庭筠《更漏子》词“梧桐树，三更雨，不道离情正苦。一叶叶，一声声，空阶滴到明”。作者把“滴到明”的意思先寄在“ 残红欲尽”处，又把“叶叶声声”同“别离”即离情画了等号，也还是有点新意。词的上片把人的感情写得如此深沉，却未用明着道出，而是于平淡之语中隐含款款深情。下片回忆中的欢乐之音与上片离别后的凄凉雨声，构成昔欢今悲的鲜明对比 。过变承接“别离”意脉，写出昔聚今离、昔乐今愁的强烈对比，主人公的感情波澜起伏更大。“调宝瑟”三句是对昔日欢聚的追忆，由“那时 ”二字体现。“调宝瑟”是奏乐，“拨金猊”是焚香 ，“同唱鹧鸪词”是欢歌，三件事构成一个和谐的生活场景，也是艺术场景。从中交代出男主人公所以为之产生离愁别苦的那人是歌女身份，两人有过恋爱关系。当时他们一个调弦抚瑟，使音调谐和；一个拨动炉香 ，使室中芳暖 。在这无限温馨的情境中“同唱鹧鸪词”，此乐所以使他至今不忘。“金猊”是铜制的燃香器具，成狻猊形。陆游《老学庵笔记》卷四记 ：“故都紫宸殿有二金狻猊，盖香兽也。故晏公（殊）冬宴诗云：‘狻猊对立香烟度。’”“鹧鸪词”当指歌唱男女爱情的曲子 。“鹧鸪”在唐宋词中大都以成双欢爱的形象出现。温庭筠《菩萨蛮》中的“双双金鹧鸪”，李珣《菩萨蛮》中的“双双飞鹧鸪”，顾夐《河传》中的“鹧鸪相逐飞 ”，都是作为男欢女爱的象征。本词用“鹧鸪词”作为“同唱”的内容，其用意也在于此。这个“同”字既揭示了主人公与“别离”者的关系，还追忆了温馨欢乐的昔聚之情，同时也就开启了今别孤单痛苦之门，盖言“那时同 ”，则“如今”之不“同”可知矣。于是词笔转回到“如今风雨西楼夜”的情境，连贯上片。当此之际，许多追昔抚今的感叹都在不言之中了，只补一句，就是“不听清歌也泪垂 ”！本来因有离愁别苦而回忆过去相聚同歌之乐以求缓解，不料因这一温馨可念的旧情而反增如今孤栖寂寞的痛苦。这个“泪”是因感念昔日曾听清歌而流，如今已无“清歌”可听了，而感旧的痛泪更无可遏止。为什么？如今身处“风雨西楼夜 ”，自感秋夜之凄凉 ，身心之孤独“泪”是因此而“垂”的。“也泪垂”的“也 ”，正是从上句派生出来的，当然离不开昔日欢娱而今冷落这个背景。“不听清歌 ”四字，正是概括地写出了这个背景。末尾两句，以“如今”作为昔与今、喜与悲的转折词，以否定语气点出别离之苦，再相见之难，较直说更发人深思。此词条用昔与今、悲与喜、正说与反说两相比照的手法，表情达意委婉曲折而又含蓄层深。全词通体浅语深情 ，虽“江平风霁、微波不兴，而汹涌之势，澎湃之声，固已隐然在其中。"
        },
        {
            "title": "好事近",
            "content": "江路绕青山，山翠扑衣轻湿。谁酿晚来云意，做一天愁色。竹溪斜度尽篮舆，疏梅暗香入。何处最关心事，恨落梅风急。",
            "comment": ""
        },
        {
            "title": "千秋岁",
            "content": "小春时候。晴日吴山秀。霜尚浅，梅先透。波翻醽醁盏，雾暖芙蓉绣。持寿酒。仙娥特地回双袖。试问春多少。恩入芝兰厚。松不老，山长久。星占南极远，家是椒房旧。君一笑。金鸾看取人归後。",
            "comment": ""
        },
        {
            "title": "蓦山溪",
            "content": "月眉星眼，阆苑真仙侣。娇小正笄年，每当筵、愁歌怕舞。水亭烟树，春去已无踪，桃源路。知何处。往事如风絮。如今闻道，误剪香云缕，闲系小乌纱，更无心、浅匀深注。三山路杳，终不是人间，知谁与。吹箫女。共驾青鸾去。",
            "comment": ""
        },
        {
            "title": "水调歌头",
            "content": "落日在烟树，云水两空濛。澹霞消尽，何事依约有微红。湖上晚来风细，吹尽一天残雨，苍翠湿千峰。谁遣长空月，冷浸玉壶中。问明月，应解笑，白头翁。不堪老去，依旧临水照衰容。良夜几横烟棹，独倚危墙西望，目断远山重。但恨故人远，此乐与谁同。",
            "comment": ""
        },
        {
            "title": "踏莎行",
            "content": "情似游丝，人如飞絮，泪珠阁定空相觑。一溪烟柳万丝垂，无因系得兰舟住。雁过斜阳，草迷烟渚，如今已是愁无数。明朝且做莫思量，如何过得今宵去！",
            "comment": "【注释】 ①觑：细看。　指离别前两人眼中含泪空自对面相看。②无因：没有法子。③渚：水中小洲。【评解】此词抒写离情别绪。上片写离别时的情景。情似游丝，泪眼相觑。一溪烟柳，难系兰舟。写尽了离别况味。下片写别后相思之苦。愁绪无数，无法排遣。全词凄迷哀婉，愁思无限。【集评】唐圭璋《唐宋词简析》；此首叙别词。起写别时之哀伤。游丝飞絮，皆喻人之神魂不定；泪眼相觑，写尽两情之凄惨。“一溪”两句，怨柳不系舟住。换头点晚景，令人生愁。末言今宵之难遣，语极深婉。薛砺若《宋词通论》：此等词都极清倩婉秀，实兼晏、欧、少游、清真数家之长，而能暨于化境者。即列入第一流作家内，亦无愧色。------------------------------此为别情词。上片写别时，下片写别后。开头两句，连用两个比喻。“情似游丝”，喻情之牵惹 ；“人如飞絮 ”，喻人之飘泊也。两句写出与情人分别时的特定心境。游丝、飞絮，在古代诗词中是常常联用的，例如冯延巳的“满眼游丝兼落絮，红杏开时，一霎清明雨”（《蝶恋花》）。司马光的“青烟翠雾罩轻盈，飞絮游丝无定”（《西江月》）。不过象这首词中一以喻情，一以喻人，使之构成一对内涵相关的意象，并借以不露痕迹地点出了季节 ，交代了情事，其比喻之新颖，笔墨之经济，都显示了作者的想象和创造的才能。虽然如此 ，这两句毕竟还是属于总体上的概括、形容。所以接着便用一个特写镜头给予具体的细致的刻画——“泪珠阁定空相觑 ”。两双满含着泪珠的眼睛，一动不动地彼此相觑。句中的“空”字意味着两人的这种难舍、伤情，都是徒然无用的，无限惆怅、无限凄怆自然也就不言而喻了 。“一溪烟柳万丝垂，无因系得兰舟住”两句把“空”字写足、写实。一溪烟柳，千万条垂丝 ，却无法系住要去的兰舟 ，所以前面才说“泪珠阁定空相觑 ”。一派天真，满腔痴情，把本不相涉的景与事勾联起来，传达出心底的怨艾之情和无可奈何之苦。借此，又将两人分别的地点巧妙地暗示出来了。这种即景生情的刻画抒写，怨柳丝未曾系住行舟，含蕴着居者徊徨凄恻的伤别意绪。下片写离别之后心情。过片仍写居者在行人走后的凄怆情怀。“雁过斜阳，草迷烟渚”，这是“ 兰舟”去后所见之景，正是为了引出、烘托“如今已是愁无数 ”。这里景物所起的作用与上文又略不相同了。上片写伤别，下片写愁思，其间又能留下一些让人想象、咀嚼的空白，可谓不断不粘、意绪相贯。句中的“如今 ”，连系下文来看，即指眼前日落黄昏的时刻。黄昏时刻已经被无穷无尽的离愁所苦，主人公便就担心，今晚将怎样度过。词人并不迳把此意说出，而是先荡开说一句“明朝”，然后再说“今宵”：明朝如何过且莫思量，先思量如何过得今宵去 。“思量如何过”这五个字的意思实为两句中的“明朝”、“今宵”所共有，词笔巧妙地分属上下句，各有部分省略。上句所“思量”者是“如何过”，下句“如何过”即是所“思量”者，均可按寻而知。这种手法，诗论家谓之“互体”。由于“明朝”句的衬垫，把离愁无限而今晚如何过的主意，益发重重地烘托出来。此处直抒别情，与前面对薄暮黯淡景色的描写所起的渲染烘托相应对。此词用语浅淡而情意深浓。词之上片先抒情，然后情景交融，景语的点缀为情语服务；下片先写景后抒情 ，使全词具有错综的结构，结体颇有整中有散、统一中求变化的特色。"
        },
        {
            "title": "点绛唇",
            "content": "燕子风高，小桃枝上花无数。乱溪深处。满地飞红雨。唤得春来，又送春归去。浑无绪。刘郎前度。空记来时路。",
            "comment": ""
        },
        {
            "title": "临江仙",
            "content": "水远山长何处去，欲行人似孤云。十分瘦损沈休文。忍将秋水镜，容易与君分。试问梨花枝上雨，为谁弹满清尊。一江风月黯离魂。平波催短棹，小立送黄昏。",
            "comment": ""
        },
        {
            "title": "阮郎归",
            "content": "月棂疏影照婵娟。闲临小玉盘。枣花金钏出纤纤。棋声敲夜寒。飞雹冷，水精圆。夜深人未眠。笑催炉兽暖衾鸳。莫教银漏残。",
            "comment": ""
        },
        {
            "title": "贺新郎",
            "content": "白首归何晚。笑一椽、天教负与，楚江南岸。门外春山晚无数，只有匡庐似染。但想像、红妆不见。谁念香山当日事，漫青衫、泪湿人谁管。歌旧曲，空凄怨。将军未老身归汉。算功名、过了唯有，古词尘满。谁似渊明拚得老，饱看云山万点。况此老、斜川不远。终待我他年自，剪黄花、一酹重阳盏。君为我，休辞劝。",
            "comment": ""
        },
        {
            "title": "浪淘沙",
            "content": "江上送年归。还似年时。屠苏休恨到君迟。觅得醉乡无事处，莫放愁知。红灺一灯垂。应笑人衰。鹤长凫短怨他谁。明日江楼春到也，且醉南枝。",
            "comment": ""
        },
        {
            "title": "思归乐",
            "content": "山花冥冥山欲雨，杜鹃声酸客无语。客欲去山边，贼营友鸣鼓。谁言杜宇归去乐？归来处处无城郭！春日暖，春云薄；飞来日落还未落，春山相呼亦不恶。",
            "comment": ""
        },
        {
            "title": "渔父词/渔父",
            "content": "趁梅寻得水边枝。独棹渔船却过溪。人似玉，醉如泥。闲歌五色线中诗。",
            "comment": ""
        },
        {
            "title": "鹧鸪天",
            "content": "读尽牙签玉轴书。不知门外有园蔬。借令未解銮坡去，也合雠书在石渠。微雨後，小寒初。满斟长寿碧琳腴。不须更问荆州路，便上追锋御府车。",
            "comment": ""
        },
        {
            "title": "虞美人",
            "content": "西园摘处香和露。洗尽南轩暑。莫嫌坐上适来蝇。只恐怕寒、难近玉壶冰。井花浮翠金盆小。午梦初回後。诗翁自是不归来。不是青门、无地可移栽。",
            "comment": ""
        },
        {
            "title": "好事近",
            "content": "春似酒杯浓，醉得海棠无力。谁染玉肌丰脸，做燕支颜色。送春风雨最无情，吹残也堪惜。何似且留花住，唤小鬟催拍。",
            "comment": ""
        },
        {
            "title": "鹧鸪天",
            "content": "尊酒年年乐事多。古铜犹得几摩挲。他时人物君须记，玉笋班中李泰和。烦翠袖，把金荷。功名馀事且高歌。新来学得长生诀，写就黄庭不换鹅。",
            "comment": ""
        },
        {
            "title": "风入松",
            "content": "禁烟过後落花天。无奈轻寒。东风不管春归去，共残红、飞上秋千。看尽天涯芳草，春愁堆在阑干。楚江横断夕阳边。无限青烟。旧时云去今何处，山无数、柳涨平川。与问风前回雁，甚时吹过江南。",
            "comment": ""
        },
        {
            "title": "秦楼月/忆秦娥",
            "content": "东风歇。香尘满院花如雪。花如雪。看看又是，黄昏时节。无言独自添香鸭。相思情绪无人说。无人说。照人只有，西楼斜月。",
            "comment": ""
        },
        {
            "title": "渔父词/渔父",
            "content": "花姑溪上鹭鸶滩。辜负渔竿二十年。无可载，不抛官。携取全家去不难。",
            "comment": ""
        },
        {
            "title": "品令",
            "content": "霜蓬零乱。笑绿鬓、光阴晚。紫茱时节，小楼长醉，一川平远。休说龙山佳会，此情不浅。黄花香满。记白苎、吴歌软。如今却向，乱山丛里，一枝重看。对著西风搔首，为谁肠断。",
            "comment": ""
        },
        {
            "title": "踏莎行",
            "content": "风翠轻翻，雾红深注。鸳鸯池畔双鱼树。合欢凤子也多情，飞来连理枝头住。欲付浓愁，深凭尺素。戏鱼波上无寻处。教谁试与问花看，如何寄得香笺去。",
            "comment": ""
        },
        {
            "title": "卜算子",
            "content": "霜叶下孤篷，船在垂杨岸。早是凄凉惜别时，更惜年华换。别酒解留人，拚醉君休管。醉里朱弦莫谩弹，愁入参差雁。",
            "comment": ""
        },
        {
            "title": "满江红",
            "content": "寂寂江天，雪又满、晚来风急。空懊恨、散盐飞絮，未成轻集。万里长空飞不到，珠帘卷尽还羞入。问向晚、谁欲画渔莎，寒江立。天黯淡，催残日。波浩渺，添寒力。又何如聊遣，舞衣红湿。好与月娥临晚砌，莫教先放梅花拆。便准拟、一醉广寒宫，千山白。",
            "comment": ""
        },
        {
            "title": "感皇恩",
            "content": "何处是云庵，本来无住。云共谁来共谁去。菊篱杯酒，聊为渊明频举。幅巾应屡湿，斜川雨。此去常恨，相从无路。记取孤飞水边鹭。重来一笑，又是柳飞残絮。梦魂飞不到，君闲处。",
            "comment": ""
        },
        {
            "title": "西江月",
            "content": "谁把蓝揉翡翠，天将蜡做梅花。晚来秋水映残霞。水墨新描图画。纸上写将心去，眼边送却愁来。今回相见比前回。心下忡忡越�伞�",
            "comment": ""
        },
        {
            "title": "减字木兰花",
            "content": "蓬莱三岛。上有青青千岁草。玉佩烟鬟。来作人间一笑欢。麻姑行酒。萼绿华歌清韵袅。玉秀兰芳。醉舞东风彩袖长。",
            "comment": ""
        },
        {
            "title": "醉落魄/一斛珠",
            "content": "江天云薄。江头雪似杨花落。寒灯不管人离索。照得人来，真个睡不著。归期已负梅花约。又还春动空飘泊。晓寒谁看伊梳掠。雪满西楼，人在阑干角。",
            "comment": "【注释】此词以浅近平实的语言、曲折深婉的笔调，抒写了游子怀人思归的情怀。词中将离索难眠的人的活动，放在江天云薄、风雪迷茫的浑阔背景上来写，以烘托和加强离子的孤寂之感，又使人的活动在一片空濛的广大背景。映衬下，显得更为集中、突出、鲜明。不仅如此，词中正通过暮寒、晓寒的描写，以寒冷的客观环境烘托寒冷的主观心境。全词以写景发端，首两句写暮冬时节江天迷茫，大雪纷飞。薄，迫也；云薄，写出了彤云压江、天低云暗之势 。“江头”句巧妙地化用东晋谢道韫咏雪名句“未若柳絮因风起 ”，形象地刻画出大雪纷纷扬扬的情景。这里的“江天”、“江头 ”，表明了这是一个飘泊江湖的特定环境；而“云薄 ”、“雪落”，则又进一步造成了一种凄冷、黯淡的特定的艺术氛围 。“寒灯”三句，写游子独宿江边客舍难以入眠的情景。“离索”乃“离群索居”之略语，指离开友朋亲人而独处散居。寒灯本是无生命的物体，本来就不参预人间之事，却说成灯不理会人有离群索居之苦，兀自照得人睡不着。这与一般写灯烛的“照人无寐”有明显的不同。那是人本睡不着，旁边有个灯照见而已。而这里说人之睡不着，是灯照得来的结果，出奇者一；灯之照得人睡不着，要承担“不管人离索”这样一桩“不是”，出奇者二；“睡不著”又要加上“真个”二字以强调之，出奇者三。有奇想方有此奇句，出之以白话口语，益发传神，这种构思和韵味，是“镂玉雕琼”的语言表达不出来的。下片承前“真个睡不着”句转入心理刻画，道出了游子夜不能寐的原因 。“归期”两句写游子并没有忘记跟闺中女子先前所立的盟约——梅花盛开时如期归来。而眼下梅花早已开放，残冬欲尽 ，春意已动，自己却依旧飘泊在外，行止无定，归期杳然。失约的内疚和刻骨的相思交织在一起，使得游子更加思念远方的情侣 。“晓寒”三句是游子的想象。身卧江边客舍，而心驰远方闺室。想象她仍依梅花旧约，日日企盼游子归来。早上起来即精心梳掠，然后不管飞雪满天，仍自独上西楼，在阑干一角相候。“谁看伊梳掠”者，是有梳掠之事，不过旁边无人看着而已。由此又可知，在良人远出期间，她定是如《诗经·伯兮》所写的“自伯之东，首如飞蓬。岂无膏沐，谁适为容”。及至梅开雪至 ，才又梳妆打扮，如期迎候远人归来。这一想象之笔，更觉闺人情意之深挚热切，又暗暗道出游子愆期之自愧自责之心。一笔映照双方，精力弥满。孙竞称周紫芝的词“清丽婉曲 ”。此词正体现了这一艺术风格。"
        },
        {
            "title": "清平乐",
            "content": "青春欲暮。柳下将飞絮。月到阶前梅子树。啼得杜鹃飞去。人归不掩朱门。一成过了黄昏。只有琐窗红蜡，照人犹自销魂。",
            "comment": ""
        },
        {
            "title": "青玉案",
            "content": "梅花落尽人谁管。暗凄断、伤春眼。雪後平芜春尚浅。一簪华发，满襟离恨，羞作东风伴。斗花小斛兰芽短。犹是当时旧庭院。拟把新愁凭酒遣。春衫重看，酒痕犹在，忍放金杯满。",
            "comment": ""
        },
        {
            "title": "减字木兰花",
            "content": "当年文伯。曾是东坡门下客。文采风流。奕叶传芳总未休。为公持酒。愿祝彩衣无限寿。归觐枫宸。剩醉长安几度春。",
            "comment": ""
        },
        {
            "title": "江城子",
            "content": "夕阳低尽柳如烟。淡平川。断肠天。今夜十分，霜月更娟娟。怎得人如天上月，虽暂缺，有时圆。断云飞雨又经年。思凄然。泪涓涓。且做如今，要见也无缘。因甚江头来处雁，飞不到，小楼边。",
            "comment": ""
        },
        {
            "title": "生查子",
            "content": "轻云浅护霜，晓日红生砌。烟共宝薰浓，人与山长翠。银浪酒杯浓，锦幄双鸾戏。庭下彩衣郎，共祝千千岁。",
            "comment": ""
        },
        {
            "title": "清平乐",
            "content": "团栾小树。天与香无数。薄艳不尽风日苦。剩著红油遮护。移栽未到江南。香山鼻观先参。勾引老情偏醉，锦薰笼暖春酣。",
            "comment": ""
        },
        {
            "title": "水龙吟",
            "content": "楚山千叠浮空，楚云只在巫山往。鸾飞凤舞，当时空记，梦中奇语。晓日瞳曨，夕阳零乱，袅红萦素。问如今依旧，霏霏冉冉，知他为、谁朝暮。玉佩烟鬟飞动，炯星眸、人间相遇。嫣然一笑，阳城下蔡，尽成惊顾。蕙帐春浓，兰衾日暖，未成行雨。但丁宁莫似，阳台梦断，又随风去。",
            "comment": ""
        },
        {
            "title": "鹧鸪天",
            "content": "彩鷁双飞雪浪翻。楚歌声转绿杨湾。一川红旆初衔日，两岸朱楼不下帘。阑倚处，玉垂纤。白团扇底藕丝衫。未成密约回秋水，看得羞时隔画檐。",
            "comment": ""
        },
        {
            "title": "渔家傲",
            "content": "休惜骑鲸人已远。风流都被仍云占。腰下锦绦缠宝剑。光闪焰。人间莫作牛刀看。见说河阳花满县。相邀更约疏狂伴。幸有小蛮开小燕。须少款。玉堂此去知非晚。",
            "comment": ""
        },
        {
            "title": "潇湘夜雨/满庭芳",
            "content": "江绕淮城，云昏楚观，一枝烟笛谁横。晓风吹帽，霜日照人明。暗恼潘郎旧恨，应追念、菊老残英。秋空晚，茱萸细拈，醽醁为谁倾。人间，真梦境，新愁未了，绿鬓星星。问明年此会，谁寄幽情。倚尽一楼残照，何妨更、月到帘旌。凭阑久，歌君妙曲，谁是米嘉荣。",
            "comment": ""
        },
        {
            "title": "临江仙 送光州曾使君",
            "content": "记得武陵相见日，六年往事堪惊。回头双鬓已星星。谁知江上酒，还与故人倾。铁马红旗寒日暮，使君犹寄边城。只愁飞诏下青冥。不应霜塞晚，横槊看诗成。",
            "comment": "【注释】此为送别词。词之上片由此番遽别，忆及上次分别后六年阔别的情景，自然地将眼前的伤离意绪反跌出来。下片运用想象手法，拟写友人在边地的生活情状，委婉曲折地表达了鼓励他在边塞建功立业的情意。全词表情达意十分熨贴动人，表现手法别具一格，堪称送别词中的佳作。开篇“记得武陵相见日 ，六年往事堪惊 。”“记得”二字将词带入对往事的回忆之中。武陵，今湖南常德市。“相见日”三字，虽极平常 ，但却包含着那次相聚中种种快乐的情事，极为明白而又十分含蓄。从那以后，他们阔别六年之久，两人都尝尽了天涯作客的况味。这一切，作者只用“ 往事堪惊 ”四字一笔抹过 ，简括地表现出辛酸沉痛，不堪回首的情绪。“回头双鬓已星星 ”，现在见面，两人鬓发已经花白了。这句在上片是关合前后的过渡句。正因为词人对他们的武陵相会有着美好的记忆，而对分别以来的生活感到很哀伤，所以，他非常希望刚刚重新见面的朋友能长期在一起，以慰寂寞无聊之思，以尽友朋相得之欢。“谁知江上酒，还与故人倾”。哪知道又要这样匆匆作别呢？“谁知”、“还与”的搭配，表达了作者对这次分别事出意料，与愿望乖违，但又不得不送友人登程的伤离情绪。虽说词只写江上杯酒相倾的一个细节，实际上，他们尽情倾诉六年阔别的衷肠，以及眼前依依惜别的情怀，都涵括在里面了。下片是对曾使君到达光州边地后生活和心境的想象。过片二句，上句有情有景，境界雄阔悲壮。寒日的傍晚，在一派萧瑟的边塞上，铁马奔驰，红旗飘扬，士气高昂，真是令人激奋的场面。使君不仅身在其中，而且还是长官和塞主。在一般诗人的笔下，久守边城，则不免要流露出思归的凄怆之情。而这首词则一反常调，别出新意。作者想象曾使君为豪壮的军队生活所激发，根本不想离开边地，反而担心皇帝下诏书，命令他回京，“只愁飞诏下青冥”，使他不能继续呆在那里 。他何以要留恋边地呢？词的最后两句作了剖露：“不应霜塞晚，横槊看诗成。”“不应”，不顾。“霜塞晚 ”，呼应上文“寒日暮”。张相《诗词曲语辞汇释》串解这几句云：“言只恐诏宣入朝，不顾使君在边塞，正有横槊之诗兴也 。”横槊赋诗，语出元稹《唐故工部员外郎杜君墓系铭并序》，云“ 曹氏父子鞍马间为文，往往横槊赋诗”。后来引用它赞扬人的文才武略。词从友人的角度想象，说他热爱雄壮的边塞生活，并有写诗赞美的豪兴。作为一首送别词，它的真正用意是勉励友人在边塞上施展文武才干，为国立功。此词写惜别之情，却一反常态，花费较多笔墨回忆六年阔别中两人天各一方 、辛苦劳顿的种种情状，为抒写别情作了蓄势充足的铺垫。这种写法，具有较强烈的艺术感染力，显示了作者的高超才情。"
        },
        {
            "title": "汉宫春",
            "content": "秋意还深，渐银床露冷，梧叶风高。婵娟也应为我，羞照霜毛。流年老尽，漫银蟾、冷浸香醪。除尽把，平生怨感，一时分付离骚。伤心故人千里，问阴晴何处，还记今宵。楼高共谁同看，玉桂烟梢。南枝鹊绕，叹此生、飘转江皋。须更约，他年清照，为人常到寒霄。",
            "comment": ""
        },
        {
            "title": "清平乐",
            "content": "东风庭户。红满桃花树。准拟踏青南陌路。双凤绣鞋新做。秋千月挂黄昏。画堂深掩朱门。立尽花阴归去，此时别是销魂。",
            "comment": ""
        },
        {
            "title": "点绛唇",
            "content": "人道长生，算来世上何曾有。玉尊长倒。早是人间少。四十年来，历尽闲烦恼。如今老。大家开口。赢得花前笑。",
            "comment": ""
        },
        {
            "title": "江城子",
            "content": "碧梧和露滴清秋。小庭幽。翠烟流。羞带一襟，明月上危楼。苦恨秋江风与月，偏管断，这些愁。此情空道两绸缪。信悠悠。几时休。到得如今，剗地见无由。拟待不能思想得，无限事，在心头。",
            "comment": ""
        },
        {
            "title": "沙塞子",
            "content": "玉溪秋月浸寒波。忍持酒、重听骊歌。不堪对、绿阴飞阁，月下羞蛾。夜深惊鹊转南柯。惨别意、无奈愁何。他年事、不须重问，转更愁多。",
            "comment": ""
        },
        {
            "title": "千秋岁",
            "content": "当年文焰。蜀锦词华烂。年正少，声初远。手攀天上桂，书奏蓬莱殿。人尽道，洛阳盛事今重见。千尺青苍干。直节凌霄汉。天未识，应嗟晚。饮残长寿盏，归奉春皇燕。金叶满。擗麟且受麻姑劝。",
            "comment": ""
        },
        {
            "title": "宴桃源/如梦令",
            "content": "绿尽小池芳草。门外柳垂春昼。花上雨廉纤，帘幕燕来时候。消瘦。消瘦。依约粉香襟袖。",
            "comment": ""
        },
        {
            "title": "题湖上壁",
            "content": "寒食风埃满客巾，西湖烟雨送愁频。日高未起鸟呼梦，春晚不归花笑人。",
            "comment": ""
        },
        {
            "title": "浣溪沙",
            "content": "无限春情不肯休。江梅未动使人愁。东昏觑得玉奴羞。对酒情怀疑是梦，忆花天气黯如秋。唤春云梦泽南州。",
            "comment": ""
        },
        {
            "title": "鹧鸪天",
            "content": "荷气吹凉到枕边。薄纱如雾亦如烟。清泉浴後花垂雨，白酒倾时玉满船。钗欲溜，髻微偏。却寻霜粉扑香绵。冰肌近著浑无暑，小扇频摇最可怜。",
            "comment": ""
        },
        {
            "title": "渔父词/渔父",
            "content": "好个神仙张志和。平生只是一渔蓑。和月醉，棹船歌。乐在江湖可奈何。",
            "comment": ""
        },
        {
            "title": "禽言",
            "content": "婆饼焦云穰穰，麦穗黄。婆饼欲焦新麦香，今年麦熟不敢尝，斗量车载倾囷仓，化作三军马上粮。",
            "comment": ""
        },
        {
            "title": "醉落魄/一斛珠",
            "content": "云深海阔。天风吹上黄金阙。酒醒不记归时节。三十年来，往事无人说。浮生正似风中雪。丹砂岂是神仙诀。世间生死无休歇。长伴君闲，只有山中月。",
            "comment": ""
        },
        {
            "title": "鹧鸪天",
            "content": "年少登高意气多。黄花压帽醉嵯峨。如今满眼看华发，强拈茱萸奈老何。千垒岫，万重波。一时分付与秦娥。明年身健君休问，且对秋风卷翠螺。",
            "comment": ""
        },
        {
            "title": "水调歌头",
            "content": "岁晚念行役，江阔渺风烟。六朝文物何在，回首更凄然。倚尽危楼杰观，暗想琼枝璧月，罗袜步承莲。桃叶山前鹭，无语下寒滩。潮寂寞，浸孤垒，涨平川。莫愁艇子何处，烟树杳无边。王谢堂前双燕，空绕乌衣门巷，斜日草连天。只有台城月，千古照婵娟。",
            "comment": ""
        },
        {
            "title": "鹧鸪天",
            "content": "袅袅云梳晓髻堆。涓涓秋净眼波回。旧家十二峰前住，偶为襄王下楚台。闲院静，小桃开。刘郎前度几回来。东风易行云散，花里传觞莫谩催。",
            "comment": ""
        },
        {
            "title": "潇湘夜雨/满庭芳",
            "content": "楼上寒深，江边雪满，楚台烟霭空濛。一天飞絮，零乱点孤篷。似我华颠雪领，浑无定、漂泊孤踪。空凄黯，江天又晚，风袖倚蒙茸。吾庐，犹记得，波横素练，玉做寒峰。更短坡烟竹，声碎玲珑。拟问山阴旧路，家何在、水远山重。渔蓑冷，扁舟梦断，灯暗小窗中。",
            "comment": ""
        },
        {
            "title": "好事近",
            "content": "雨後欲斜阳，红满井梧风叶。还是夜来时候，共小轩明月。不关纤手与调冰，消除这些热。自是月娥肌骨，似玉壶香雪。",
            "comment": ""
        },
        {
            "title": "生查子",
            "content": "新欢君未成，往事无人记。行雨共行云，如梦还如醉。相见又难言，欲住浑无计。眉翠莫频低，我已无多泪。",
            "comment": ""
        },
        {
            "title": "朝中措",
            "content": "小桃花动著枝浓。移得伴衰翁。多谢天公怜我，一时染就轻红。春光犹在，花枝未老，莫放尊空。休倚半岩烟树，能消几度东风。",
            "comment": ""
        },
        {
            "title": "鹧鸪天",
            "content": "名在休文季孟间。一时风味更萧然。琼林不逐春风老，安用丹砂巧驻颜。春入户，酒吹澜。小桃枝上锦阑斑。明年欲与君为寿，无路相从入道山。",
            "comment": ""
        },
        {
            "title": "好事近",
            "content": "秋意总关愁，那更与君轻别。从此共谁同醉，恨老来风月。遥知手板笑看云，江边醉时节，应为老人回首，记白头如雪。",
            "comment": ""
        },
        {
            "title": "踏莎行",
            "content": "鹊报寒枝，鱼传尺素。晴香暗与风微度。故人还寄陇头梅，凭谁为作梅花赋。柳外朱桥，竹边深坞。何时却向君家去。便须倩月与徘徊，无人留得花常住。",
            "comment": ""
        },
        {
            "title": "一剪梅/一翦梅",
            "content": "无限江山无限愁。两岸斜阳，人上扁舟。阑干吹浪不多时，酒在离尊，情满沧洲。早是霜华两鬓秋。目送飞鸿，那更难留。问君尺素几时来，莫道长江，不解西流。",
            "comment": ""
        },
        {
            "title": "感皇恩",
            "content": "玉箸点椒花，年华又杪。绛蜡烧残暗催晓。小窗醒处，梦断月斜江悄。故山春欲动，归程杳。天意不放，人生长少。富贵应须致身早。此宵长愿，赢取一尊娱老。假饶真百岁，能多少。",
            "comment": ""
        },
        {
            "title": "渔父词/渔父",
            "content": "解印归来暂结庐。有时同钓水西鱼。闲著屐，醉骑驴。分明人在辋川图。",
            "comment": ""
        },
        {
            "title": "阮郎归",
            "content": "酴醿花谢日迟迟。杨花无数飞。章台侧畔尽风吹。飘零无定期。烟漠漠，草萋萋。江南春尽时。可怜踪迹尚东西。故园何日归。",
            "comment": ""
        },
        {
            "title": "西江月",
            "content": "画幕灯前细雨，垂莲盏里清歌。玉纤持板隔香罗。不放行云飞过。今夜尘生洛浦，明朝雨在巫山。羞蛾且莫斗弯环。不似司空见惯。",
            "comment": ""
        },
        {
            "title": "朝中措",
            "content": "黄昏楼阁乱栖鸦。天末淡微霞。风里一池杨柳，月边满树梨花。阳台路远，鱼沈尺素，人在天涯。想得小窗遥夜，哀弦拨断琵琶。",
            "comment": ""
        },
        {
            "title": "感皇恩",
            "content": "无事小神仙，世人谁会。著甚来由自萦系。人生须是，做些闲中活计。百年能几许，无多子。近日谢天，与片闲田地。作个茅堂待打睡。酒儿熟也，赢取山中一醉。人间如意事，只此是。",
            "comment": ""
        },
        {
            "title": "品令",
            "content": "西风持酒。诮不做、愁时候。机云兄弟，坐中玉树，琼枝高秀。且莫劝人归去，坐来未久。甘泉书奏。报幽障、沈烽後。明朝重九，茱萸休恼，泪沾襟袖。怕衰黄花，也解笑人白首。",
            "comment": ""
        },
        {
            "title": "鹧鸪天",
            "content": "花褪残红绿满枝。嫩寒犹透薄罗衣。池塘雨细双鸳睡，杨柳风轻小燕飞。人别後，酒醒时。午窗残梦子规啼。尊前心事人谁问，花底闲愁春又归。",
            "comment": ""
        },
        {
            "title": "卜算子",
            "content": "絮尽柳成空，春去花如扫。窗外枝枝海石榴，特为幽人好。密叶过疏篱，薄艳明芳草。剪得花时却倚阑，楼上人垂手。",
            "comment": ""
        },
        {
            "title": "布谷",
            "content": "田中水涓涓，布谷催种田。贼今在邑农在山。但愿今年贼去早，春田处处无荒草；农夫呼妇出山来，深种春秧答飞鸟。",
            "comment": ""
        },
        {
            "title": "南柯子/南歌子",
            "content": "蝉薄轻梳鬓，螺香浅画眉。西湖人道似西施。人似西施浓淡、更相宜。画烛催歌板，飞花上舞衣。殷勤犹劝玉东西。不道使君肠断、已多时。",
            "comment": ""
        },
        {
            "title": "浣溪沙",
            "content": "多病嫌秋怕上楼。苦无情绪懒抬头。雁来不寄小银钩。一点离情深似海，万重凄恨黯如秋。怎生禁得许多愁。",
            "comment": ""
        },
        {
            "title": "虞美人",
            "content": "短墙梅粉香初透。削约寒枝瘦。恼人知为阿谁开。还伴冷烟疏雨、做愁媒。飘零苦恨春情薄。不管花开落。小池疏影弄寒沙。何似玉台鸾镜、对横斜。",
            "comment": ""
        },
        {
            "title": "清平乐",
            "content": "浅妆匀靓。一点闲心性。脸上羞红凝不定。恼乱酒愁花病。晚来泪搵残霞。坠鬟小玉钗斜。细雨一帘春恨，东风满地桃花。",
            "comment": ""
        },
        {
            "title": "好事近",
            "content": "香蜡染宫黄，不属世间风月。分我照寒金蕊，伴小窗愁绝。高标独步本无双，一枝为谁折。压尽半春桃李，任满山如雪。",
            "comment": ""
        },
        {
            "title": "菩萨蛮",
            "content": "风头不定云来去。天教月到湖心住。遥夜一襟愁。水风浑似秋。藕花迎露笑。暗水飞萤照。渔笛莫频吹。客愁人不知。",
            "comment": ""
        },
        {
            "title": "鹧鸪天",
            "content": "楼上缃桃一萼红。别来开谢几东风。武陵春尽无人处，犹有刘郎去後踪。香阁小，翠帘重。今宵何事偶相逢。行云又被风吹散，见了依前是梦中。",
            "comment": ""
        },
        {
            "title": "西地锦",
            "content": "雨细欲收还滴。满一庭秋色。阑干独倚，无人共说，这些愁寂。手把玉郎书迹。怎不教人忆。看看又是黄昏也，敛眉峰轻碧。",
            "comment": ""
        },
        {
            "title": "菩萨蛮",
            "content": "翠蛾懒画妆痕浅。香肌得酒花柔软。粉汗湿吴绫。玉钗敲枕稜。鬓丝云卸腻。罗带还重系。含笑出房栊。羞随脸上红。",
            "comment": ""
        },
        {
            "title": "苏幕遮",
            "content": "老相邀，山作伴。千里西来，始识庐山面。爱酒扬雄浑不管。天与邻翁，来慰穷愁眼。似惊鸿，吹又散。画柯横江，望断江南岸。地角天涯无尽远。一阕清歌，且放梨花满。",
            "comment": ""
        },
        {
            "title": "醉落魄/一斛珠",
            "content": "柳边池阁。晚来卷地东风恶。人生不解频行乐。昨日花开，今日风吹落。杨花却似人飘泊。春云更似人情薄。如今始信从前错。为个蝇头，轻负青山约。",
            "comment": ""
        },
        {
            "title": "感皇恩",
            "content": "江上一山横，偶来同住。山北山南共来去。今朝何事，目送征鸿轻举。可堪吹不断，梨花雨。千里莫厌，重霄云路。飞下彤庭伴鵷鹭。紫骝乌帽，看尽章台风絮。故人应问我，今何处。",
            "comment": ""
        },
        {
            "title": "西江月",
            "content": "池面风翻弱絮，树头雨退嫣红。扑花蝴蝶杳无踪。又做一场春梦。便是一成去了，不成没个来时。眼前无处说相思。要说除非梦里。",
            "comment": ""
        },
        {
            "title": "渔家傲",
            "content": "路入云岩山窈窕。岩花滴露花头小。香共西风吹得到。秋欲杪。天还未放秋容老。谁道水南花不好。犹胜金蕊浑如扫。留取光阴重一笑。须是早。黄花更惜重阳帽。",
            "comment": ""
        },
        {
            "title": "卜算子",
            "content": "江北上归舟，再见江南岸。江北江南几度秋，梦里朱颜换。人是岭头云，聚散天谁管。君似孤云何处归，我似离群雁。",
            "comment": ""
        },
        {
            "title": "苏幕遮",
            "content": "水傍边，山尽处。唤取云来，共我山头住。分得一江风共雨。满院芙蓉，更听红妆舞。趁霜晴，闲独步。那里烟村，有个梅花树。小径斜穿来又去。醉後知他，有甚青云路。",
            "comment": ""
        },
        {
            "title": "感皇恩",
            "content": "残月挂征鞍，路长山绕。独拥寒貂犯霜晓。水边林下，孤负此生多少。星星空满鬓，因谁有。不如办个，短蓑长钓。唤取轻鸥伴人老。思量也胜，看人眉头眼脑。世间浑是梦，何时了。",
            "comment": ""
        },
        {
            "title": "采桑子",
            "content": "云踪老去浑无定，飘泊寒空。又被东风。吹过江南第几峰。长安市上看花眼，不到衰翁。好趁归鸿。家在西岩碧桂丛。",
            "comment": ""
        },
        {
            "title": "潇湘夜雨/满庭芳",
            "content": "晓色凝暾，霜痕犹浅，九天春意将回。隔年花信，先已到江梅。沈水烟浓如雾，金波满、红袖双垂。仙翁醉，问春何处，春在玉东西。瑶台。人不老，还从东壁，来步天墀。且细看八砖，花影迟迟。会见朱颜绿鬓，家长近、咫尺天威。君知否，天教雨露，常满岁寒枝。",
            "comment": ""
        },
        {
            "title": "西江月",
            "content": "发白犹敧旅枕，溪深未挂烟莎。往来苕霅意如何。应有轻鸥笑我。细算年来活计，只消一个渔舟。金鱼无分不须求。只乞鲈鱼换酒。",
            "comment": ""
        },
        {
            "title": "生查子",
            "content": "青丝结晓鬟，临镜心情懒。知为晓愁浓，画得双蛾浅。柳困玉楼空，花落红窗暖。相对语春愁，只有春闺燕。",
            "comment": ""
        },
        {
            "title": "浣溪沙",
            "content": "醽醁新翻碧玉壶。水精钗袅绛纱符。吴姬亲手碎菖蒲。彩索系时新睡起，榴花剪处要人扶。心情还似去年无。",
            "comment": ""
        },
        {
            "title": "渔家傲",
            "content": "遇坎乘流随分了。鸡虫得失能多少。儿辈雌黄堪一笑。堪一笑。鹤长凫短从他道。几度秋风吹梦到。花姑溪上人空老。唤取扁舟归去好。归去好。孤篷一枕秋江晓。",
            "comment": ""
        },
        {
            "title": "蝶恋花",
            "content": "天意才晴风又雨。催得风前，日日吹轻絮。燕子不飞莺不语。满庭芳草空无数。春去可堪人去也。枝上残红，不忍抬头觑。假使留春春肯住。唤谁相伴春同处。",
            "comment": ""
        },
        {
            "title": "虞美人",
            "content": "痴云压地风尘卷。雪共春寒浅。山城寒夜不烧灯。时见竹篱茅舍、两三星。九衢风里香尘拥。十载鳌山梦。如今独自倚冰檐。落尽短檠红灺、不成眠。",
            "comment": ""
        },
        {
            "title": "醉落魄/一斛珠",
            "content": "薰风池阁。小红桥下荷花薄。沙平水浅山如削。水上鸳鸯，何处风吹落。今朝端午新梳掠。锦丝围腕花柔弱。人生只有尊前乐。前度刘郎，莫负重来约。",
            "comment": ""
        },
        {
            "title": "渔父词/渔父",
            "content": "禁中图画访玄真。晚得歌词献紫宸。天一笑，物皆春。依旧扁舟钓白苹。",
            "comment": ""
        },
        {
            "title": "阮郎归",
            "content": "西湖山下水潺潺。满山风雨寒。枝头红日晓斓斑。越梅催晓丹。连翠叶，拥金盘。玉池生乳泉。此生三度试甘酸。欲归归尚难。",
            "comment": ""
        },
        {
            "title": "渔父词/渔父",
            "content": "人间何物是穷通。终向烟波作钓翁。江不动，月横空。漫郎船过小回中。",
            "comment": ""
        },
        {
            "title": "好事近",
            "content": "帘外一声歌，倾尽满城风月。看到酒阑羞处，想多情难说。周郎元是个中人，如今鬓如雪。自恨老来肠肚，诮不堪摧折。",
            "comment": ""
        },
        {
            "title": "潇湘夜雨/满庭芳",
            "content": "楚尾江横，斗南山秀，辋川谁画新图。几时天际，平地出方壶。应念江南倦客，家何在、飘泊江湖。天教共，银涛翠壁，相伴老人娱。长淮，看不尽，风帆落处，天在平芜。算人间此地，岂是穷途。好与婆娑尽日，应须待、月到金枢。山中饮，从教笑我，白首醉模糊。",
            "comment": ""
        },
        {
            "title": "摊破浣溪沙/山花子",
            "content": "苍璧新敲小凤团。赤泥开印煮清泉。醉捧纤纤双玉笋，鹧鸪斑。雪浪溅翻金缕袖，松风吹醒玉酡颜。更待微甘回齿颊，且留连。",
            "comment": ""
        },
        {
            "title": "酹江月/念奴娇",
            "content": "楚山无尽，看西来新拥，石城双旆。立马花边金镫暖，遥想元戎小队。白雪歌成，莫愁去後，往事空千载。一时吟啸，风流不减前辈。闻道梦泽南州，日高初睡足，雅宜高会。老去愁多谁念我，空对云山苍翠。南雁归时，白头应记得，尊前倾盖。送君南浦，无情空恨江水。",
            "comment": ""
        },
        {
            "title": "生查子",
            "content": "清歌忆去年，共唱秦楼曲。门外月横波，帐里人如玉。秋风吹彩云，梦断惊难续。别调不堪闻，红泪销残烛。",
            "comment": ""
        },
        {
            "title": "宴桃源/如梦令",
            "content": "旧日荼◇时候。酒涴粉香襟袖。老去惜春心，试问孙郎知否。花瘦。花瘦。剪取一枝重嗅。",
            "comment": ""
        },
        {
            "title": "木兰花/玉楼春",
            "content": "江头雨後山如髻。催送新凉风有意。月来杨柳绿阴中，秋在梧桐疏影外。小窗纹簟凉如水。岁岁年年同此味。眼前不忍对西风，梦里是堪追往事。",
            "comment": ""
        },
        {
            "title": "减字木兰花",
            "content": "春闲昼永。城下江深山倒影。净扫风埃。收拾烟光入句来。短窗闲倚。身似浮云门似水。谁伴馀年。结得青山一个缘。",
            "comment": ""
        },
        {
            "title": "木兰花/玉楼春",
            "content": "嫦娥天上人谁识。家在蓬山烟水隔。不应著意眼前人，便是登瀛当日客。双眸炯炯秋波滴。也解人间青与白。檀郎未摘月边枝，枉是不教花爱惜。",
            "comment": ""
        },
        {
            "title": "水调歌头",
            "content": "濯锦桥边月，几度照中秋。年年此夜清景，伴我与君游。万里相随何处，看尽吴波越嶂，更向古徐州。应为霜髯老，西望倚黄楼。天如水，云似扫，素魂流。不知今夕何夕，相对语羁愁。故国归来何事，记易南枝惊鹊，还对玉蟾羞。踏尽疏桐影，更复为君留。",
            "comment": ""
        },
        {
            "title": "雨中花令",
            "content": "山雨细、泉生幽谷，水满平田。雪茧红蚕熟後，黄云陇麦秋间。武陵烟暖，数声鸡犬，别是山川。嗟老去、倦游踪迹，长恨华颠。行尽吴头楚尾，空惭万壑千岩。不如休也，一庵归去，依旧云山。",
            "comment": ""
        },
        {
            "title": "生查子",
            "content": "春寒入翠帷，月淡云来去。院落半晴天，风撼梨花树。人醉掩金铺，闲倚秋千柱。满眼是相思，无说相思处。",
            "comment": "【注释】此词抒写女子寒食、清明时节春夜怀人的情怀。词中对“春寒夜”的景色描绘得较为细腻、生动，对“玉楼人”因感春而引发的行动也有较多刻画，具有较高的艺术价值。上片写室内气氛和室外景象，而“风”则是把室内的情和室外的景连结在一起的纽带。是“风”把室外的寒气吹进“翠帷 ”；是“风”吹着“云来去”使月光乍明乍暗；是“风”在驱云掩月，使“院落半晴天 ”；是“风撼梨花树”而使落英缤纷。从描写的顺序来看，是室外的“风”吹入“翠帷 ”，使室内的人产生春寒的感受，因怜惜院落中的一树梨花，从而见到院落中的诸种景象。从抒情的重点来看：室内是被春寒所困的翠帷人，室外是被春风所撼的梨花树。春寒入帷是室内气氛的描写，也是翠帷人心理活动的描写。因春寒的袭入使翠帷人芳心自警，惹起了春愁。下片首句承上片因“春寒入翠惟“而生的孤寂之感和因“风撼梨花树”所起的时节哀愁，描写“人醉”的情景。“醉掩金铺”（金铺为门环的底座，代指门），而又去“闲倚秋千柱 ”，一副坐卧行立皆无所可的情态，宛然可见。为什么这样，原来是因为“满眼是相思，无说相思处”也。当此寒食清明之夜，天色既不开朗，梨花又复飘零，人则深闺独醉，一任秋千闲挂，种种景象、行动，都表现出她的触处皆愁。愁因相思而起，相思又无处诉说，其愁愈甚。结处点明主题。"
        },
        {
            "title": "水龙吟",
            "content": "黄金双阙横空，望中隐约三山眇。春皇欲降，渚烟收尽，青虹正绕。日到层宵，九枝光满，普天俱照。看海中桃熟，云幡绛节，冉冉度、沧波渺。遥想建章宫阙，□熏风、月寒清晓。红鸾影上，云韶声里，蒙天一笑。万国朝元，百蛮款塞，太平多少。听尧云深处，人人尽祝，似天难老。",
            "comment": ""
        }
    ]
}