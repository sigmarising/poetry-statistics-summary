{
    "dynasty": "宋",
    "author": "张纲",
    "poems": [
        {
            "title": "感皇恩",
            "content": "解组盛明时，角巾东路。家在深村更深处。扫开三径，坐看一川烟雨。故山休笑我，来何暮。苦贪富贵，多忧多虑。百岁光阴能几许。醉乡日月，莫问人间寒暑。兴来随短棹，过南浦。",
            "comment": ""
        },
        {
            "title": "清平乐",
            "content": "红莲照晚。花底明人眼。无限游人谁惜倦。只有衰翁心懒。笙歌缓引更筹。更阑客散添愁。香雾半窗幽梦，烟波千里归舟。",
            "comment": ""
        },
        {
            "title": "临江仙",
            "content": "绿蚁浮觞香泛泛，黄花共荐芳辰。清霜天宇净无尘。登高宜有赋，拈笔戏成文。可奈园林摇落尽，悲秋意与谁论。眼中相识几番新。龙山高会处，落帽定何人。",
            "comment": ""
        },
        {
            "title": "浣溪沙",
            "content": "过隙光阴还自催。生朝又送一年来。宴堂深处强追陪。眼眩岂堪花里笑，眉攒聊向酒边开。与君同醉莫辞杯。",
            "comment": ""
        },
        {
            "title": "凤栖梧/蝶恋花",
            "content": "老去光阴惊掣电。生长元丰，试数今谁健。多谢天公怜岁晚。清时乞得身闲散。忆昔生朝叨睿眷。台馈颁恩，内酒当筵劝。今日衰残欢意鲜。举杯目断尧天远。",
            "comment": ""
        },
        {
            "title": "凤栖梧/蝶恋花",
            "content": "五日小春休屈指。花发西轩，早已传春意。应为高堂催燕喜。一枝得得来呈瑞。绮席初开云幕邃。兰蕙腾芳，人在蓬壶里。寿酒满斟那惜醉。锦囊行拜恩封贵。",
            "comment": ""
        },
        {
            "title": "万年欢",
            "content": "岁晚寒凝，正冥舒四叶，梅吐孤芳。庆诞佳辰，开筵盛集萱堂。合坐春回锦绣，卷帘处、花簇笙簧。除乐禁、初许闻韶，应时欢宴何妨。人言富贵最好，算有谁能兼，福寿康强。自是仙姿，天教占取恩光。百和重添宝炬，十分劝、频举瑶觞。仍教画、家庆新图，要看兰桂成行。",
            "comment": ""
        },
        {
            "title": "西江月",
            "content": "易老方惊岁晚，难禁又报生朝。从他华发转萧萧。且共尊前一笑。为具随宜餖飣，烘堂不用笙箫。只烦欢伯散无憀。醉里追回年少。",
            "comment": ""
        },
        {
            "title": "满庭芳",
            "content": "风轧云低，寒催腊近，画堂和气先春。玳筵处启，佳会庆生辰。漏转高张宝炬，重帘邃、深炷炉薰。欢声里，清歌闲发，一曲绕梁尘。慈闱，春不老，山河象服，恩被丝纶。占人间荣贵，兰玉诜诜。便好金尊尽醉，殷勤劝、须满十分。深深愿，斑衣拜舞，千岁奉灵椿。",
            "comment": ""
        },
        {
            "title": "菩萨蛮",
            "content": "重帘卷尽楼台日。华灯万点欢声入。老病莫凭阑。一城星斗寒。艳妆翻舞雪。目眩红生缬。不是故无情。羞君双鬓青。",
            "comment": ""
        },
        {
            "title": "浣溪沙",
            "content": "罗绮争春拥画堂。翠帷深处按笙簧。宝奁频炷郁沈香。海上蟠桃元未老，月中仙桂看馀芳。何须龟鹤颂年长。",
            "comment": ""
        },
        {
            "title": "绿头鸭/多丽",
            "content": "爱家山。坐来心与云闲。念平生、功名有志，暮年多病知难。眷簪缨、未容引去，奈猿鹤、久已催还。松菊关情，莼鲈引兴，昔人高韵照尘寰。细追想，山林锺鼎，从古罕兼全。归来好，皇恩赐可，拂袖欣然。望西清、犹叨法从，梦魂宁隔台躔。莳七松、便为小隐，开三径、且乐馀年。宾友相过，鸡豚为具，从容聊作饮中仙。君试听，阳春佳阕，今日恰新传。休辞酒，从教醉舞，踏碎花毡。",
            "comment": ""
        },
        {
            "title": "绿头鸭/多丽",
            "content": "敛晴烟。桂花如水轻寒。宴中秋、朋簪来会，满筵绿鬓朱颜。罄尊罍、兴吞海量，妙歌吹、声彻云端。独念衰残，强陪欢笑，恍然感旧觉悲酸。功名志，黄梁晓梦，老去奈何天。休追悔，天应教人，赢取身闲。想姮娥、情郎如旧，也须知我贪欢。奈潘鬓、霜蓬渐满，况沈腰、革带频宽。月有重圆，人谁长健，一回相见一回难。王夫子，看君风度，何不早弹冠。莫学我，年年对月，扶病江干。",
            "comment": ""
        },
        {
            "title": "点绛唇",
            "content": "飞雪初晴，晓来佳气生庭户。宝薰笼雾。帘幕香风度。鹤发龟龄，堂上潘舆驻。花深处。缓歌金缕。莫借杯频举。",
            "comment": ""
        },
        {
            "title": "人月圆",
            "content": "封人祝望尧云了，归路蔼欢声。何妨明日，开筵笑语，聊庆初生。官闲岁晚身犹健，兰玉更盈庭。持杯为寿，从教夜醉，谁怕参横。",
            "comment": ""
        },
        {
            "title": "江城子",
            "content": "宝津楼下柳阴重。画桥东。戏鱼龙。闻喜当时，开宴盛仪容。遥想新年寻故事，扶醉帽，夕阳中。可怜衰鬓飒霜丛。借酡红。遣愁浓。梦入长安，惊起送飞鸿。直下青冥休避路，九万里，看抟风。",
            "comment": ""
        },
        {
            "title": "凤栖梧/蝶恋花",
            "content": "风动飞霙迎晓霁。银海光浮，宴启群仙会。骑省流芳谁可继。尊前看取连枝贵。华发衰翁羞晚岁。未报皇恩，尚忝专城寄。酒入愁肠应易醉。已拚一醉酬君意。",
            "comment": ""
        },
        {
            "title": "朝中措",
            "content": "前年初对大明宫。寒律转春风。几度相关归梦，催成两鬓霜蓬。山州岁晚，还逢令节，空记前踪。莫遣酒兵相向，愁城生怕频攻。",
            "comment": ""
        },
        {
            "title": "青门饮",
            "content": "疏柳飘零，暮鸦寒集，都门送客，斜阳影里。野色沈沈，翠微隐隐，遥指故乡云外。聚久交情厚，对西风、争忍分袂。饮散宾朋，画船去也，平芜千里。因记。小轩无寐。观夜月凭阑，共论深契。绛帐清闲，杏坛优暇，当念宴游同醉。南北烟波远，愿无忘、音书频寄。未知名宦拘人，异日相逢何地。",
            "comment": ""
        },
        {
            "title": "浣溪沙",
            "content": "象服华年两鬓青。喜逢生日是嘉平。何妨开宴雪初晴。酒劝十分金凿落，舞催三叠玉娉婷。满堂欢笑祝椿龄。",
            "comment": ""
        },
        {
            "title": "凤栖梧/蝶恋花",
            "content": "雨洗轩庭迎晚照。黄菊才芳，未觉秋光老。怪底烘堂添语笑。姮娥此夜来蓬岛。献寿新词谁解道。满眼儿孙，著语皆争巧。潋滟金杯休惜釂。追欢不怕霜天晓。",
            "comment": ""
        },
        {
            "title": "浣溪沙",
            "content": "腊日银罂翠管新。潘舆迎腊庆生辰。卷帘花簇锦堂春。百和宝薰笼瑞雾，一声珠唱驻行云。流霞深劝莫辞频。",
            "comment": ""
        },
        {
            "title": "菩萨蛮",
            "content": "南山只与溪桥隔。年来厌著寻山屐。卧对曲屏风。淡烟疏雨中。功成投老去。拚作林塘主。万事不关心。酒杯红浪生。",
            "comment": ""
        },
        {
            "title": "蓦山溪",
            "content": "小窗开宴，草草杯盘具。欢喜走儿童，庆生朝、一年一度。风光好处，恰是小春时，香泛泛，酒醺醺，一曲歌金缕。吾今已醉，解作醒时语。千里念重亲，望家山、云天尽处。深深发愿，只愿早休官，居颜巷，戏莱衣，岁岁长欢聚。",
            "comment": ""
        },
        {
            "title": "凤栖梧/蝶恋花",
            "content": "缓带垂红双侍女。彩凤衔来，秀色生庭户。转蕙光风香暗度。回眸绰约神仙侣。寡和清歌声激楚。夜饮厌厌，劝我杯频举。只恐酒阑催暮雨。凭谁约断阳台路。",
            "comment": ""
        },
        {
            "title": "朝中措",
            "content": "年时生日宴高堂。欢笑拥炉香。今日山前停棹，也须随分飞觞。东阳太守，携家远去，方溯桐江。把酒祝君长健，相随归老吾乡。",
            "comment": ""
        },
        {
            "title": "念奴娇",
            "content": "多情宋玉，值西风摇落，悲秋时节。赖有幽芳深解意，的皪枝头争发。欲语含羞，敛容微笑，心事如何说。暗香时度，卷帘留伴霜月。谁为赋写仙姿，挥毫落纸，有尊前词客。独倚阑干须信道，消得孤吟愁绝。补阙骚经，拾遗香传，顿许居前列。品题多谢，一枝当为君折。",
            "comment": ""
        },
        {
            "title": "惜分飞",
            "content": "年少春心花里转。只恐飞花片片。沈醉归深院。妓衣何用令高卷。要看梁州初入遍。放出楼中舞燕。有眼何曾见。看来未足重开宴。",
            "comment": ""
        },
        {
            "title": "临江仙",
            "content": "追想京都全盛日，蓬弧初记生时。朝来朱绂照庭闱。谁知衰谢老，还有宁馨儿。休记蓝田生美玉，举杯听取歌词。年方强仕未应迟。高风轻借便，一鹗看横飞。",
            "comment": ""
        },
        {
            "title": "念奴娇",
            "content": "论思厌久，动莼鲈清兴，轻辞丹极。佩玉腰金归故里，光照湖山秋色。八座仪刑，九重尊宠，才大今词伯。汉家豪俊，一时谁是勍敌。三径旧日家声，华堂深稳处，频开瑶席。春在壶中真自有，一境珠宫仙掖。谭程挥风，罚筹如猬，数因尊前客。故应元放，举杯狂醉轻掷。",
            "comment": ""
        },
        {
            "title": "好事近",
            "content": "梅柳约东风，迎腊暗传消息。粉面翠眉偷笑，似欣逢佳客。晚来歌管破馀寒，沈烟袅轻碧。老去不禁卮酒，奈尊前春色。",
            "comment": ""
        },
        {
            "title": "朝中措",
            "content": "休惊初腊冻全消。旬日是春朝。梅吐芳心半笑，柳含青眼相撩。风光如许，那知太守，老去无聊。乘兴方思把盏，归心已逐轻桡。",
            "comment": ""
        },
        {
            "title": "减字木兰花",
            "content": "思堂醇酎。满酌金杯争献寿。记取年时。头白成双唱旧词。莫言秋晚。五日小春黄菊绽。折一枝来。纶诰金花要并开。",
            "comment": ""
        },
        {
            "title": "满庭芳",
            "content": "十月风光，小春时候，宴堂初启朱筵。博山云润，风细袅晴烟。坐有文章公子，争吟唱、诗满花笺。帘帷里，时闻笑语，今日间生贤。郎潜。虽未贵，虚名自有，清议推先。更那堪、高堂重庆兼全。占取人间乐事，何必羡、玉带貂蝉。飞觞处，深深更祝，龟鹤永齐年。",
            "comment": ""
        },
        {
            "title": "点绛唇",
            "content": "罗幕重重，画堂迎腊和风转。玳筵高展。知是群仙宴。银鸭香浮，红袖翻歌扇。金杯劝。深深祝愿。争把蟠桃献。",
            "comment": ""
        }
    ]
}