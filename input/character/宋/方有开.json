{
    "dynasty": "宋",
    "author": "方有开",
    "poems": [
        {
            "title": "方仙翁祠",
            "content": "真仙祠馆锁层岚，下瞰平畴十里宽。谱牒尚标唐篆额，风仪仍是汉衣冠。紫芝白兔灵如昨，石碣丹湖事不刊。千古云孙牛马走，敬瞻遗像仰高寒。",
            "comment": ""
        },
        {
            "title": "挽崔舍人",
            "content": "士有千龄遇，名传百世荣。文章肇权直，淮海出儒英。紫禁烟花邃，黄麻黼黻明。方深丹扆眷，痛惜掩佳城。",
            "comment": ""
        },
        {
            "title": "点绛唇",
            "content": "七里滩边，江光漠漠山如戟。渔舟一叶。径入寒烟碧。笑我尘劳，羞对双台石。身如织。年年行役。鱼鸟浑相识。",
            "comment": ""
        },
        {
            "title": "满江红",
            "content": "跳出红尘，都不顾、是非荣辱。垂钓处、月明风细，水清山绿。七里滩头帆落尽，长山泷口潮回速。问有谁、特为上钩来，刘文叔。貂蝉贵，无人续。金带重，难拘束。这白麻黄纸，岂曾经目。昨夜客星侵帝座，且容伸脚加君腹。问高风、今古有谁同，先生独。",
            "comment": ""
        },
        {
            "title": "挽崔舍人",
            "content": "久托奎躔照，仍从璧水游。冲襟粲星斗，高议炳阳秋。磊落观材杰，凋零悼世浮。传家真骥子，努力绍先猷。",
            "comment": ""
        }
    ]
}