{
    "dynasty": "宋",
    "author": "沈蔚",
    "poems": [
        {
            "title": "柳摇金/思归乐",
            "content": "相将初下蕊珠殿。似醉粉、生香未遍。爱惜娇心春不管。被东风、赚开一半。中黄宫里赐仙衣，斗浅深、妆成笑面。放出妖娆难系管。笑东君、自家肠断。",
            "comment": ""
        },
        {
            "title": "小重山",
            "content": "花过园林清荫浓。琅玕新脱笋，绿丛丛。雨声只在小池东。闲敧枕，直面芰荷风。长日敞帘栊。轻尘飞不到，画堂空。一尊今夜与谁同。人如玉，相对月明中。",
            "comment": ""
        },
        {
            "title": "倾杯/倾杯乐",
            "content": "梅英弄粉。尚浅寒、腊雪消未尽。布彩箔、层楼高下，灯火万点，金莲相照映。香径纵横，听画鼓、声声随步紧。渐霄汉无云，月华如水，夜久露清风迅。轻车趁马，微尘杂雾，带晓色、绮罗生润。花阴下、瞥见仍回，但时闻、笑音中香阵阵。奈酒阑人困。残漏里、年年馀恨。归来沈醉何处，一片笙歌又近。",
            "comment": ""
        },
        {
            "title": "转调蝶恋花/蝶恋花",
            "content": "溪上清明初过雨。春色无多，叶底花如许。轻暖时闻燕双语。等闲飞入谁家去。短墙东畔新朱户。前日花前，把酒人何处。仿佛桥边船上路。绿杨风里黄昏鼓。",
            "comment": ""
        },
        {
            "title": "满庭芳",
            "content": "雪底寻梅，冰痕观水，晚来天气尤寒。渐闻歌笑，轻暖发春妍。赏尽十洲新景，依稀见、三岛风烟。判深夜，一年月色，只是这般圆。熙然。千里地，何妨载酒，频上湖船。况坐中高客，不日朝天。须信人间好处，没个事、胜得尊前。东风近，侵寻桃李，别做醉夤缘。",
            "comment": ""
        },
        {
            "title": "天仙子",
            "content": "景物因人成胜概。满目更无尘可碍。等闲帘幕小栏干，衣未解。心先快。明月清风如有待。谁信门前车马隘。别是人间闲世界。坐中无物不清凉，山一带。水一派。流水白云长自在。",
            "comment": ""
        },
        {
            "title": "转调蝶恋花/蝶恋花",
            "content": "渐近朱门香夹道。一片笙歌，依约楼台杪。野色和烟满芳草。溪光曲曲山回抱。物华不逐人间老。日日春风，在处花枝好。莫恨云深路难到。刘郎可惜归来早。",
            "comment": ""
        },
        {
            "title": "临江仙",
            "content": "过尽清明三月雨，东风才到溪滨。画工传得已非真。青君著意处，桃李未为伦。倚槛盈盈如欲语，就中拈足花神。自然亭馆一番新。从今观绝品，不独洛阳人。",
            "comment": ""
        },
        {
            "title": "诉衷情",
            "content": "深深院宇小池塘。一径碧梧长。青春又归何处，新笋绿成行。多少事，恼人肠。懒思量。香消一炷，睡起霎时，日过东窗。",
            "comment": ""
        },
        {
            "title": "醉花阴",
            "content": "微含清露真珠滴。怯晓寒脉脉。秉烛倚雕栏，今日尊前，尽是多情客。从来应与春相得。有动人标格。半笑倚春风，醉脸生红，不是胭脂色。",
            "comment": ""
        },
        {
            "title": "汉宫春",
            "content": "别酒初醒。似一番梦觉，屈指堪惊。犹疑送消寄息，遇著人听。当初唤作，据眼前、略略看承。及去了，从头想伊，心下始觉宁宁。黄昏画角重城。更伤高念远，怀抱何胜。良时好景，算来半为愁生。幽期暂阻，便就中、月白风清。千万计，年年断除不得，是这些情。",
            "comment": ""
        },
        {
            "title": "柳初新",
            "content": "楚天来驾春相送。半醉侧、花冠重。瑶台清宴，群仙戏手，剪出彩衣犹动。谁拂瑶琴巧弄。舞丹山、三千雏凤。艳冶轻盈放纵。倚东风、从来遍宠。桃花溪上，相思未断，愁掩五云真洞。算曾揖、飞鸾双控。等闲入、襄王春梦。",
            "comment": ""
        },
        {
            "title": "满庭芳",
            "content": "疏木藏钟，轻烟笼角，几家帘幕灯光。暮砧声断，空壁锁寒蜇。入袂西风阵阵，彻醉骨、都不胜凉。栏干外，依稀嫩竹，月色冷如霜。仙乡。何处是，云深路杳，不念刘郎。但画桥流水，依旧垂杨。要见时时便是，一向价、只作寻常。争知道，愁肠泪眼，独自个重阳。",
            "comment": ""
        },
        {
            "title": "蓦山溪",
            "content": "想伊不住。船在蓝桥路。别语未甘听，更拟问、而今是去。门前杨柳，几日转西风，将行色，欲留心，忽忽城头鼓。一番幽会，只觉添愁绪。邂逅却相逢。又还有、此时欢否。临岐把酒，莫惜十分斟，尊前月，月中人，明夜知何处。",
            "comment": ""
        },
        {
            "title": "菩萨��/菩萨蛮",
            "content": "相逢无处无尊酒。尊前未必皆朋旧。酒到任教倾。莫思今夜醒。明朝相别後。江上空回首。欲去不胜情。为君歌数声。",
            "comment": ""
        },
        {
            "title": "寻梅",
            "content": "今年早觉花信蹉。想芳心、未应误我。一月小径几回过。始朝来寻见，雪痕微破。眼前大抵情无那。好景色、只消些个。春风烂熳却且可。是而今、枝上一朵两朵。",
            "comment": ""
        },
        {
            "title": "菩萨��/菩萨蛮",
            "content": "春城迤逦层阴绕。青梅竞弄枝头小。江色雨和烟。行人江那边。好花都过了。满地空芳草。落日醉醒闲。一春无此寒。",
            "comment": ""
        },
        {
            "title": "清商怨",
            "content": "城上鸦啼斗转。渐渐玉壶冰满。月淡寒梅，清香来小院。谁遣鸾笺写怨。翻锦字、叠叠如愁卷。梦破胡笳，江南烟树远。",
            "comment": ""
        },
        {
            "title": "不见/如梦令",
            "content": "回首芜城旧苑。还是绿深红浅。春意已无多，斜日满帘飞燕。不见。不见。花上雨来风转。",
            "comment": ""
        },
        {
            "title": "不见/如梦令",
            "content": "日过重帘未卷。袅袅欲残香线。午醉却醒来，柳外一声莺啭。不见。不见。门掩落花深院。",
            "comment": ""
        },
        {
            "title": "梦玉人引",
            "content": "旧追游处，思前事、俨如昔。过尽莺花，横雨暴风初息。杏子枝头，又自然、别是般天色。好傍垂杨，系画船桥侧。小欢幽会，一霎时、光景也堪惜。对酒当歌，故人情分难觅。水远山长，不成空相忆。这归去重来，又却是、几时来得。",
            "comment": ""
        },
        {
            "title": "满庭芳",
            "content": "柳与堤回，桥随波转，望中如在蓬莱。水禽高下，烟雾敛还开。认是仙翁住处，都不见、一点尘埃。壶天晚，清寒带雪，光景自徘徊。高才。廊庙手，当年平步，直到尧阶。况今朝调鼎，尤待盐梅。只恐身闲不久，难留恋、花月楼台。看新岁，春风且送，五马过江来。",
            "comment": ""
        }
    ]
}