{
    "dynasty": "宋",
    "author": "释普洽",
    "poems": [
        {
            "title": "和葛天民南翔寺韵",
            "content": "折鹤南翔何日返，香云不运春风转。屋为鳞次枕江安，江作蛇行到门远。的的明灯金殿寒，沈沈複道长廊晚。老翁矍铄皎须眉，爱客将迎笑盈面。自言天临拓基来，食指数知犹共饭。断碑壁下试摩挲，龟趺剥落生苔藓。茫茫往事比寒潮，苍烟落日愁难遣。遣中何处惬深深，玉甃新池开别院。二齐已去老堪殂，故壘空来巢旧燕。吾宗有弟知此怀，炊黍功名岂去愿。便呼阿买写新诗，研池涩拥清冰片。",
            "comment": ""
        }
    ]
}