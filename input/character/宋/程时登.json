{
    "dynasty": "宋",
    "author": "程时登",
    "poems": [
        {
            "title": "题唐显孝饶娥墓",
            "content": "悠悠孤愤倚中流，饱阅川陵四百秋。水际丛祠犹昨日，人间抔土几荒丘。故乡爱说饶饶姓，往事空传柳柳州。满目夕阳凝睇久，桐花飞落钓鱼舟。松阴庭户枕清波，小立碑亭校旧讹。一念纲常行宇宙，几番风雨起山河。世间如此丈夫少。天下从渠女妇多。倚遍栏干千古意，登临不敢更高歌。",
            "comment": ""
        }
    ]
}