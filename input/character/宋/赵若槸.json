{
    "dynasty": "宋",
    "author": "赵若槸",
    "poems": [
        {
            "title": "暮春",
            "content": "香透蜂房蝶梦残，一帘新雨又春阑。柳腰瘦得难禁舞，今夜春风莫更寒。",
            "comment": ""
        },
        {
            "title": "过樵川林时中",
            "content": "建水樵川隔几重，相逢孰意大江东。客行芳草垂杨外，春在柔桑小麦中。细雨疏田流水碧，残霞拥树远林红。浮生聚散浑无定，有酒何妨一笑同。",
            "comment": ""
        },
        {
            "title": "即事",
            "content": "云散春山出，人闲白昼长。禽声答空谷，树影画斜阳。种果期秋实，浇花趁晚凉。行藏天已定，随分且徜徉。",
            "comment": ""
        },
        {
            "title": "石鼓铺",
            "content": "山前山后杜鹃花，庄上黄鹂识谢家。欲问青帘溪上酒，行逢白发道边茶。",
            "comment": ""
        },
        {
            "title": "武夷茶",
            "content": "石乳沾余润，云根石髓流。玉瓯浮动处，神入洞天游。",
            "comment": ""
        },
        {
            "title": "春词",
            "content": "玉钗香梦水东流，帘怯春寒寄暮钩。燕子不来花满地，一痕新月又西楼。",
            "comment": ""
        },
        {
            "title": "即事",
            "content": "可意黄鹂唤得醒，日移山影正当庭。飞花忽趁春风过，点破苔痕一片青。",
            "comment": ""
        }
    ]
}