{
    "dynasty": "宋",
    "author": "陈居仁",
    "poems": [
        {
            "title": "高宗皇帝挽词五首",
            "content": "力拯艰难运，天开圣哲君。赤符恢世祚，苍籙炳人文。帝学穷渊奥，宸奎照典坟。三宗从著号，超轶未前闻。",
            "comment": ""
        },
        {
            "title": "高宗皇帝挽词五首",
            "content": "汉日朝前殿，神尧宴大安。徒夸一时盛，谁似两宫欢。谩采瀛洲药，犹除荆鼎丹。伤心浙江畔，缟仗自回銮。",
            "comment": ""
        },
        {
            "title": "高宗皇帝挽词五首",
            "content": "得寿尊慈扆，怡神久北宫。彩衣频侍燕，宝册屡垂鸿。剑落桥山外，陵开禹穴东。从今寿文母，无复玉卮同。",
            "comment": ""
        },
        {
            "title": "高宗皇帝挽词五首",
            "content": "天步方宁只，民区复晏然。心非尧位乐，子授舜躬贤。揖逊高千古，恬怡盛万年。乘云归帝所，溥率泪成川。",
            "comment": ""
        },
        {
            "title": "水调歌头",
            "content": "重过钓台路，风物故依然。羊裘轩上，俯临清泚面孱颜。仰见先生风节，更有两公名德，冰雪照人寒。龙野方驰逐，鸿翼自孤骞。酹壶觞，追往昔，笑华颠。别来三纪，推排曾戴侍臣冠。惭愧君恩难答，聊复守符重绾，敢叹客途艰。少报期年政，行泛五湖船。",
            "comment": ""
        },
        {
            "title": "高宗皇帝挽词五首",
            "content": "圣略如天大，仁心亘古无。神兵胜淝水，鸣剑罢伊吾。宵旰逾三纪，歌谣遍八区。耆庞听遗诰，号绝更嗟呼。",
            "comment": ""
        },
        {
            "title": "西湖感旧",
            "content": "苏公堤畔采莲船，蘸碧楼台动管弦。山色湖光宛如昔，心情不似十年前。",
            "comment": ""
        },
        {
            "title": "登庞公读书堂",
            "content": "相君事业慕皋夔，被遇王家泰定时。曾向云窗研汉简，故应画栋产灵芝。文镵金石流芳在，像托丹青亘世垂。盛烈丰功难具述，烂然国史著猷为。",
            "comment": ""
        }
    ]
}