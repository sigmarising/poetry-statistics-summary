{
    "dynasty": "宋",
    "author": "吴机",
    "poems": [
        {
            "title": "闻凯亭",
            "content": "调发今年迥不同，折冲果在笑谈中。若非制阃规模定，安得兼全战守功。",
            "comment": ""
        },
        {
            "title": "水竹亭",
            "content": "一泓清水数竿竹，消得计人为品题。今我公余无俗事，不妨领客暂提携。",
            "comment": ""
        },
        {
            "title": "天开图画亭",
            "content": "天造地设非一端，诸公试为倚阑干。四时不改江山秀，万象无穷宇宙宽。古往今来还复旧，风清月白不胜寒。长淮幸遇丰登岁，得与斯民奠枕安。",
            "comment": ""
        },
        {
            "title": "喜凉亭",
            "content": "小亭新筑藕花边，为爱陂塘五月天。最好一番风雨过，琼珠无数落清泉。",
            "comment": ""
        },
        {
            "title": "得月亭",
            "content": "月照乾坤岂得私，只缘近水倍光辉。况逢秋杪气犹爽，一笑从容尽醉归。",
            "comment": ""
        },
        {
            "title": "烟雨奇观楼",
            "content": "此景仪真亦有年，何人管领向楼前。江淮自昔虽南北，烟雨从来肯变迁。万里孤帆遗根在，半空佳句至今传。诸公欲会当时意，且对沧波泛酒船。",
            "comment": ""
        },
        {
            "title": "涟漪亭",
            "content": "回环流水漾晴波，一叶扁舟逸兴多。寄语游人恣观览，丰年相与乐中和。",
            "comment": ""
        },
        {
            "title": "转幽亭",
            "content": "从容行乐兴无涯，地转清幽亦可佳。须信居尘尘不染，竹风飘拂爽人怀。",
            "comment": ""
        },
        {
            "title": "天开图画亭",
            "content": "天佑长淮岁屡丰，熙熙还与旧时同。月逢元夕清光满，人在春风和气中。自有仪真无此景，一新图画是新功。与民共乐拚沉醉，蚤觉衰颜借酒红。",
            "comment": ""
        }
    ]
}