{
    "dynasty": "宋",
    "author": "孙邦",
    "poems": [
        {
            "title": "吕城谒祖庙",
            "content": "吾祖持兵镇此都，投身九死定全吴。一朝流矢中眸子，千载忠魂列霸图。墓木但遗枫合抱，庙庭还有像完躯。英雄未必输张许，青史功名定有无。",
            "comment": ""
        },
        {
            "title": "绿筠轩",
            "content": "年来宦拙喜跻攀，门枕溪流四面山。时过邻僧话浮世，一轩长对此君闲。",
            "comment": ""
        },
        {
            "title": "白莲堂",
            "content": "大智西归不肯回，只今莲社喜重开。会中独有遗民在，十五年间两度来。心地白莲俱有种，要须功德水方开。因师一语千花现，人各始知来处来。",
            "comment": ""
        },
        {
            "title": "和史经",
            "content": "渊明遇佳趣，欲辩每忘言。道安对胜士，高论矜弥天。斯人已往不可得，悠悠俗驾徒争先。梦尸梦秽了不悟，甯论掷足与裸颠。虽知香臭在得丧，一朝十获岁九迁。谁能休沐过僧语，聊问我林仍我泉。贤哉令尹得此趣，颇厌世味如荤羶。学人荐取妙香句，莫学大珠空饭眠。宅侧造猪栏，正坐贪秽免。巷中堆马粪，而以清贵显。二事大不侔，其眼乃能辩。吾徒与衲子，相去夫何远。只恐无鼻孔，当知係所践。勿谓一瓣香，便解生一善。居心苟不净，探洗谩卢扁。要令登此堂，摩诘失其□。深入不二门，诸臭雪见睍。湛然方寸间，众妙来烟篆。香销本无事，风静云回卷。当年杜陵老，所造宜不浅。夜宿赞公房，习气元未殄。沉忧觉清梦，岂念世路蹇。猪栏马粪辈，皆预公卿选。泥涂布渠巷，欲往伤吾跣。所以闻妙香，慨叹独辗转。此香为谁来，知落处者鲜。何如被蒙头，熟寐一觉遣。",
            "comment": ""
        },
        {
            "title": "唐氏林亭",
            "content": "华屋沈沈野外居，茂林清荫绕门闾。移花植果心无事，抱子弄孙欢有余。闲过西畴观刈穫，懒寻南郭命巾车。问君为圃嗟予晚，便拟归休学二疏。",
            "comment": ""
        }
    ]
}