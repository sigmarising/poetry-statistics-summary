{
    "dynasty": "宋",
    "author": "林季仲",
    "poems": [
        {
            "title": "次韵苗彦先题薛献可新居四首",
            "content": "仙隐深深竹径中，杖藜还许我相从。君能惜取清阴在，斤斧须令赦箨龙。",
            "comment": ""
        },
        {
            "title": "宿雁荡能仁寺",
            "content": "万壑千岸簇马蹄，羞将尘鬓照清溪。晚云带雨东风急，无数飞花过竹西。",
            "comment": ""
        },
        {
            "title": "赠别陈给事",
            "content": "仕途多汩没，归袖独飘颺。要伴赤松子，终辞青琐郎。水云宽处好，日月静中长。万事休回首，停桡即故乡。",
            "comment": ""
        },
        {
            "title": "题薛献可新居次高仲贻韵",
            "content": "高居占得野塘横，竹迳逃蹊取次成。宿霭半兼朱户溼，好山长傍晚窗明。风吹酒面春情渺，月落诗肠夜味清。今日主人归定否，试听枝上子规声。",
            "comment": ""
        },
        {
            "title": "赵宝学挽词二首",
            "content": "珠海光无尽，瑶山气自温。鸿基开烈祖，余庆袭贤孙。妙墨潜虬动，雄词骇浪翻。九重应震悼，同性失毛原。",
            "comment": ""
        },
        {
            "title": "陪赵守登楼赏红梅",
            "content": "大洁时争嫉，独醒人更疑。漫随春色媚，不改岁寒姿。霞带寿阳脸，酒融姑射肌。凭谁慰孤寂，新有倚楼诗。",
            "comment": ""
        },
        {
            "title": "钱塘别诸同年",
            "content": "晚色明沙际，春愁挂柳边。相逢一尊酒，难值七同年。聚散雁遵渚，行藏鱼在渊。西兴残夜月，独照渡头船。",
            "comment": ""
        },
        {
            "title": "再次前韵书怀",
            "content": "两眼昏花近十年，简编惟见字斑斑。养生正合师黄石，招隐宁须待小山。薄宦本无朱组愿，高眠得伴白云閒。清风却似怜孤寂，时送禽声到枕间。",
            "comment": ""
        },
        {
            "title": "富季申赋梅次韵四首",
            "content": "雪意商量欲放梅，破寒先遣一条开。去年花下人何在，策我蹇驴归去来。",
            "comment": ""
        },
        {
            "title": "题广照院壁",
            "content": "晚溪飞出小桥斜，流水萦迂带落花。生怕人来问时事，杖藜聊复过僧家。",
            "comment": ""
        },
        {
            "title": "移竹次林英伯韵四首",
            "content": "不向窗前著色新，老夫无处可安身。寒梢已拔千寻剑，空腹堪容数百人。染泪浪传湘水恨，结根终伴杜陵贫。回头万事皆衰歇，岁晚相从尔独亲。",
            "comment": ""
        },
        {
            "title": "萧德起诸人约游西湖小疾不赴",
            "content": "倚杖臞然一病夫，羡君联骑出西湖。若逢佳处能相忆，寄与新诗作画图。",
            "comment": ""
        },
        {
            "title": "句",
            "content": "北山未忍轻相别，更许行人雪后看。",
            "comment": ""
        },
        {
            "title": "州将设宴诸荐士",
            "content": "化蜀文翁竟好文，坐令风物一番新。争飞方朔三千牍，何止平原十九人。棫朴伫观周室富，茅芹先傍鲁宫春。使君劝驾无多语，莫学公孙只为身。",
            "comment": ""
        },
        {
            "title": "薛康朝挽词",
            "content": "意气平生百不伸，一麾晚出守宜春。功名到此当言命，才术如公岂后人。庭集鵷雏知有种，盘堆苜蓿未全贫。江寒木落悲无那，诗寄蓬窗墨尚新。",
            "comment": ""
        },
        {
            "title": "次韵陈明锡见寄",
            "content": "一别从京洛，相逢向海邦。倦游怜舌在，多病觉眉庞。佳处随山屐，余生付酒缸。新诗眩老眼，细读傍寒窗。",
            "comment": ""
        },
        {
            "title": "宿天台石桥",
            "content": "卧听泉声似雨声，直愁泥滑马难行。世间疑事多如许，千百年来谁与明。",
            "comment": ""
        },
        {
            "title": "富季申赋梅次韵四首",
            "content": "谁将消息报江梅，一点先从雪里开。怪见逢迎有深意，我家曾与写真来。",
            "comment": ""
        },
        {
            "title": "次韵刘敷言咏梅四首",
            "content": "江空木落出遥岑，何处佳人独倚林。不负雪期如有信，偶先花事本无心。日低修渚云容薄，路转寒塘暝色深。莫怪山翁数回首，暗香十里更相寻。",
            "comment": ""
        },
        {
            "title": "过东阳诸人饶别独刘叔明不至",
            "content": "松竹森森灏气生，一帘疏雨故人情。扁舟还载离愁去，不见西城刘叔明。",
            "comment": ""
        },
        {
            "title": "中秋不见月",
            "content": "淹淹一夜雨，脉脉万方情。勿怪云多妬，从来物恶盈。水浑珠自莹，垢尽镜还明。共赏此时月，无论阴与晴。",
            "comment": ""
        },
        {
            "title": "萧朝宗旅寓有途穷之叹次韵以广其意",
            "content": "路入长安处处同，断桥绝港自相通。地高何羡三公贵，境乐那知四壁空。万象森罗皆拱北，百川曲折定趋东。懒从宦达如曾闵，也有芳猷到不穷。",
            "comment": ""
        },
        {
            "title": "重九前一日宿灵岩",
            "content": "马上衰颓只自嗟，惊心那复见黄花。花如相问终羞澁，底甚重阳不在家。",
            "comment": ""
        },
        {
            "title": "胡夫人挽词",
            "content": "自昔衣冠盛，人言胡与吴。诗书渐渍久，妇女见闻殊。凤去怜雏弱，鸾吟叹影孤。灵龟表贤德，卜地得慈湖。",
            "comment": ""
        },
        {
            "title": "次韵和康侍郎雪后小雨二首",
            "content": "白头羞见尊前烛，頳颊深凭瓮里春。不分落梅纷似雪，更兼疏雨细如尘。",
            "comment": ""
        },
        {
            "title": "九日诸人集於资福阁次高季应韵三首",
            "content": "戏马台前草自妍，英雄何在竟茫然。江河犹带重阳恨，父老空将旧事传。去雁来鸿波浩荡，夕阳流水树芊眠。休休世味从来恶，细嚼霜英慰暮年。",
            "comment": ""
        },
        {
            "title": "袁居士挽词",
            "content": "君看袁居士，苍然松柏姿。生涯一樽酒，事业五言诗。去跨月边鹤，空余床下龟。江村相送处，尚忆杖过眉。",
            "comment": ""
        },
        {
            "title": "晚眺二首",
            "content": "病与老相守，慵思静自便。故园三径菊，归路一蓑烟。高下云连谷，纵横水护田。凄凉千古事，簇簇夕檐前。",
            "comment": ""
        },
        {
            "title": "次韵婺州萧教授见寄",
            "content": "不到双溪久，浑疑一梦间。把君诗在手，见我别来山。薄宦故不恶，危涂难自閒。翩翩出林翼，飞倦合知还。",
            "comment": ""
        },
        {
            "title": "和人对雪",
            "content": "{郾去阝}薄一樽酒，栖迟双鬓毛。随风散檐雪，卷地作秋涛。汉使去不返，边人寒更功。谁当如李愬，乘间缚酋豪。",
            "comment": ""
        },
        {
            "title": "春日郊行",
            "content": "困倚春风半醉醒，小桥流水欲相平。晚蹊窈窕行桃李，野老逢迎略姓名。浦溆远兼红色暝，凫鸥迥立夕阳明。田家作苦吾何恨，无补公家合退耕。",
            "comment": ""
        },
        {
            "title": "晚眺二首",
            "content": "秋色澹修渚，夕光明小楼。溪虚烟漠漠，天迥雁悠悠。短发存堪数，黄花插自羞。青山本无事，敛黛为谁忧。",
            "comment": ""
        },
        {
            "title": "次韵林楙南秋兴见寄",
            "content": "秋阳晃朗秋江前，秋山崷崒飞鸟边。待扶仙人九节杖，去采玉井千叶莲。一丘一壑不在我，或用或舍其如天。故人谪官卧空谷，谁与晤语情凄然。",
            "comment": ""
        },
        {
            "title": "秋热次高仲贻韵",
            "content": "坐我甑釜中，逾月不得脱。劳生亦何聊，喘喘觅少活。驾言往空谷，卧听惊濑{左氵右聒}。遭逢褦襶子，此事又中夺。天公不我怜，定为化邓渴。一夜翻河汉，散作珠玑泼。檐垂素练直，柏枕鸣聒聒。更饶窗户间，萧瑟溅飞沫。老火谢余晖，削迹去如掇。乃知造化心，潜通本无遏。繁暑移清凉，变化在一抹。田父有喜言，侬得垄穗捋。却忆灌溉时，搰搰抱瓮钵。王者仁如天，寸物恶伤割。独爱夏日长，器度何不豁。向隅泣一夫，满堂蹙其頞。余凉止殿阁，芜垢直可{左发右刂}。我愿均此施，远尔归囊括。措意肤寸间，六合可旋斡。宁容凶逆俦，肆虐为旱魃。掣电备麾旟，鞭雷供叱咄。号令挟风行，声飞齐万筈。腥羶悉荡攘，再见天地阔。孰与长畏人，朝夕怀臲卼。",
            "comment": ""
        },
        {
            "title": "周希父见寄次韵",
            "content": "松菊荒三径，风尘走十年。家山忆到骨，世路厌摩肩。懒计诗工拙，宁分酒圣贤。从他诮便腹，老去只贪眠。",
            "comment": ""
        },
        {
            "title": "挽程夫人词",
            "content": "金章朱毂烂盈门，春入仙翁笑颊温。曳杖时时过他客，含饴日日弄诸孙。风高浙水惊霜叶，月落黟山泣晓猿。丹旐悠扬转寒日，尚疑帘下彩衣翻。",
            "comment": ""
        },
        {
            "title": "春日感怀",
            "content": "忆昔青春去不来，深凭百舌唤将回。尊前便觉和风转，镜里生憎白发催。青破轻寒归驿柳，香和宿雨落江梅。人生七十从来少，待挽长河作寿杯。",
            "comment": ""
        },
        {
            "title": "秋热次高仲贻韵",
            "content": "乘时火初流，执热病未脱。踏冰思少苏，坐甑哀苟活。云意断渰渰，雨声閟{左氵右聒}{左氵右聒}。安用天官为，不悟秋序夺。巫尪暴何辜，夸父僵且渴。熂山将焚烧，翻海欲洒泼。蛟龙遁寂寞，蝇蚋恣喧聒。瘴鸢时堕水，涸鱼暂濡沫。斯焉禾不登，往矣穗奚掇。众心祷不昧，群望走莫遏。殷勤闻雷行，闪闪惊电抹。嘉澍疑盆翻，脱叶逾帚捋。汲井忆羸瓶，承霤争罗钵。新凉来不断，濁水去如割。未论沴气销，陡觉烦襟豁。遂回望电眼，免蹙忧稼頞。一饱兹可营，百虑何劳{左发右刂}。明公轸慈仁，此道归包括。世事有反覆，愁肠屡回斡。栖栖同里甿，闵闵忧旱魃。赋诗输悃悰，盈轴办嗟咄。句圆珠走盘，意定弦在筈。千仞徒仰高，一苇敢杭阔。韬疵知含洪，策蹇终臲卼。",
            "comment": ""
        },
        {
            "title": "句",
            "content": "寒声落鸿雁，秋意著梧桐。",
            "comment": ""
        },
        {
            "title": "墨梅",
            "content": "一枝炯炯照人寒，绝似溪桥立马看。只恐春风解相怨，漏他消息入毫端。",
            "comment": ""
        },
        {
            "title": "林楙南挽词",
            "content": "新诗寄我五年前，读向寒窗倍黯然。自古伊优多得志，如君疏直竟谁惟。去凶何愧如行父，深底那知中咸宣。游世若为能远过，试收清泪问苍天。",
            "comment": ""
        },
        {
            "title": "次韵十叔父书怀",
            "content": "咸阳市上欲思归，人到於今笑李斯。老去何如我痴叔，了无一事独支颐。",
            "comment": ""
        },
        {
            "title": "题康侍郎所居二首",
            "content": "莫道水清偏得月，须知水濁亦全天。请看风定波平后，一颗灵珠依旧圆。",
            "comment": ""
        },
        {
            "title": "观徐孺子画像",
            "content": "伯淮卧彭城，绕屋生蓬茨。天子呼不起，思见岩壑姿。俾工图其形，衔命日夜驰。落笔竟不得，韬面以疾辞。豫章有孺子，同时隐江湄。栖栖非我事，结庐对风漪。时人亦罕识，阿堵谁写之。我闻郭有道，曾遣轻骑追。疑此言语生，即是茅画师。",
            "comment": ""
        },
        {
            "title": "陪枢密诸丈游赤松迫於还城阻为宝峰之集情见",
            "content": "村迥云连屋，溪晴水绕畦。半生嗟薄宦，随处惬幽栖。散策寻遗迹，披尘识旧题。夕阳催上马，不到宝峰西。",
            "comment": "【注释】【原题】：陪枢密诸丈游赤松迫於还城阻为宝峰之集情见於诗"
        },
        {
            "title": "题外兄毛国器壁",
            "content": "尊酒相逢海一涯，娟娟妙月照人衣。重来时节君须记，流水桃花鱼正肥。",
            "comment": ""
        },
        {
            "title": "郊行感怀",
            "content": "一夫容易缚淮阴，辟谷留侯念已深。去伴赤松聊尔尔，后人真向海山寻。",
            "comment": ""
        },
        {
            "title": "九日诸人集於资福阁次高季应韵三首",
            "content": "隔竹通晕月自妍，樽前宝炬不须然。毫飞阁上千林溼，句落云间万井传。佳节敢辞通夕醉，宿酲还傍小窗眠。鬓边黄菊应相笑，白发较多似去年。",
            "comment": ""
        },
        {
            "title": "寄题蒋封州三径堂堂本在丹阳后避地四明再创",
            "content": "三径开从蒋兖州，至今孙子亦风流。钩帘虽对鄮山月，闻笛应悲京口秋。往事漫劳书咄咄，余生只合赋休休。问君办得蓑衣否，便好相随上钓舟。",
            "comment": ""
        },
        {
            "title": "次韵赵表之郊行",
            "content": "看取吴霜点鬓新，利名场里合抽身。走从宦路谋多拙，归伴田夫味最真。落木正饶窗外月，小梅犹靳腊前春。他时更有郊行句，远寄臞溪独卧人。",
            "comment": ""
        },
        {
            "title": "袁居士来自桐庐索诗赠二绝句",
            "content": "霜髯垂臆杖过眉，得得桐庐江上来。对我休谈钓台好，姓名方挂北山移。",
            "comment": ""
        },
        {
            "title": "送张侍郎归省",
            "content": "时时去弄老莱衣，也似何蕃岁一归。相送江头无一语，寸心遥与白云飞。",
            "comment": ""
        },
        {
            "title": "再次前韵",
            "content": "野性由来爱水云，强将麋鹿著冠巾。救时或用鲁连子，谈古空如司马筠。胡雁惊心双泪落，吴霜点鬓二毛新。腐儒无用终羞死，只合归耕垄上春。",
            "comment": ""
        },
        {
            "title": "秋热次高仲贻韵",
            "content": "痴暑如痴人，吝权不肯脱。凉风戒七月，尚贪朝夕活。云雷动地来，一夜雨声潭{左氵右聒}。老火无晶光，奔迸气褫夺。我思疏仲翁，千载犹饥渴。父子腰金黄，照眼光泼泼。车马趋其门，市井等讙聒。从容相与言，身名如聚沫。功成不还乡，患至将谁掇。相随出关去，浩然不可遏。挽饮东都门，颓颜酒微抹。迎迓走儿童，争取霜髯捋。歌呼接日夜，弹筑杂击钵。时时问余金，趣卖供酾割。落落丈人行，器度自轩豁。子孙汝何知，徒蹙求田頞。迩来宦途险，凭谁为铲{左发右刂}。冥行罥荆刺，进退俱有括。胡不观四时，寒暑递推斡。强聒不知几，斥逐齐旱魃。得失何怪事，书空漫咄咄。要须慎其初，毋轻弦去筈。我本一散翁，涉世多迂阔。何如二大夫，安枕无臲卼。",
            "comment": ""
        },
        {
            "title": "陪馆中诸人游天竺分得香字",
            "content": "不到八年久，重来双鬓苍。珠玑溅寒溜，笙磬咽风篁。啼鸟千林晚，飞花一路香。吾宗故庐在，立马傍残阳。",
            "comment": ""
        },
        {
            "title": "憩瑞安北湖诗三首",
            "content": "去去春无语，融融物自骄。饷耕怜野老，随犬过山桥。晚唱级溪口，晴晖绊柳腰。迂儒欲何用，只合伴渔樵。",
            "comment": ""
        },
        {
            "title": "郊行感怀",
            "content": "羽仗霓旌去不还，空余菊水照人寒。至今山下无枯草，便是田家九转丹。",
            "comment": ""
        },
        {
            "title": "和康侍郎喜雪二首",
            "content": "六出随轩逞厥祥，天人应感得能忙。使君未到然香处，先有心香叩上苍。",
            "comment": ""
        },
        {
            "title": "赠李端明",
            "content": "洗尽烟岚见海山，池塘春草亦怡颜。野沈犬警清宵迥，檐转堂阴白昼闲。移镇又传三叠鼓，告庭行促百官班。攀辕父老休相忆，总在炉锤橐籥间。",
            "comment": ""
        },
        {
            "title": "和康侍郎喜雪二首",
            "content": "不扫林间一迳开，夜深留伴月皑皑。问谁踏我琼瑶碎，新有诗筒破晓来。",
            "comment": ""
        },
        {
            "title": "陪郡守赵介然泛舟",
            "content": "邦人夹岸觑龚黄，画鷁夷犹转曲塘。风定波平溪练净，沙寒石出木奴香。冥搜万象诗肩耸，流盼千山醉眼长。此兴在公真不浅，更乘霜月倚胡床。",
            "comment": ""
        },
        {
            "title": "次韵和康侍郎游仙岩",
            "content": "林峦争入马蹄来，宿雾残云拨不开。石卧松根横碧玉，瀑悬天外转晴雷。仙家长锁青春好，老子犹堪竟日陪。收拾此身知有此，一间茅屋傍山隈。",
            "comment": ""
        },
        {
            "title": "戴唐卿挽词",
            "content": "湖海长为客，干戈仅脱身。来寻林下友，半与鬼为邻。马上人何在，庭前草自春。平生饶意气，寂寞委荆榛。",
            "comment": ""
        },
        {
            "title": "赵宝学挽词二首",
            "content": "粲粲霜蕤晚，凄凄烟渚秋。长随山简马，同上谢公楼。诗句入飞鹜，歌声落钓舟。那知倚栏处，直北是松楸。",
            "comment": ""
        },
        {
            "title": "和梁守钱诸贡士",
            "content": "右文逢圣代，首善自神京。延及吴中士。威称洛下英。我邦虽僻陋，此学号专精。耆旧风流在，山川气象新。元侯来作牧，后进頼提衡。有美僖公颂，谁高蜀守名。能书偕计吏，燕豆列宾荣。万里云霄路，抟风看去程。",
            "comment": ""
        },
        {
            "title": "高太傅挽词",
            "content": "声利场中意独消，端如处士翳蓬蒿。渡江一马神先助，夹日五龙功更高。不愿本朝私戚里，长称文母训儿曹。十年共说无生话，却对东风泪满袍。",
            "comment": ""
        },
        {
            "title": "次韵康侍郎咏雪",
            "content": "天公昨夜醉如泥，擘碎浮云散漫飞。谢女饶他歌柳絮，曹人堪笑比麻衣。平铺宝贝知何限，豫表丰禅不待祈。最是松林难画处，晚晴犹吐玉霏霏。",
            "comment": ""
        },
        {
            "title": "次韵苗彦先题薛献可新居四首",
            "content": "方塘环植绿杨新，朱户重重欲闭春。若许茅茨傍清泚，敢教鹅鸭恼比邻。",
            "comment": ""
        },
        {
            "title": "憩瑞安北湖诗三首",
            "content": "吐晴林雨薄，弄水夕阳骄。风定云横野，马鸣人度桥。藓斑封石骨，花影动溪腰。谁破南窗梦，空山落断樵。",
            "comment": ""
        },
        {
            "title": "厌於行役感梅赋诗",
            "content": "归袖曾攀墙外子，征鞍又拂雪中花。往来应被江梅笑，笑我经年不在家。",
            "comment": ""
        },
        {
            "title": "又用前韵二首",
            "content": "遗迹榛芜四十年，使君跋马独依然。要将旧观还骚客，幻出新亭倚半天。井邑参差图障里，烟霞明灭酒尊前。我今不是贫居士，买断江山莫计钱。",
            "comment": ""
        },
        {
            "title": "题康侍郎所居二首",
            "content": "閒居正怕门庭杂，学道仍嫌歧路多。仲蔚当时开一迳，问渠初意果如何。",
            "comment": ""
        },
        {
            "title": "登望湖楼",
            "content": "胡尘漠漠暗中州，无力持颠漫自忧。花鸟相逢非昔日，不堪重上望湖楼。",
            "comment": ""
        },
        {
            "title": "钓台",
            "content": "脱身归去亦何求，刚被声名落钓钩。买得扁舟在祠下，从公觅取旧羊裘。",
            "comment": ""
        },
        {
            "title": "程显学挽词二首",
            "content": "忆向沙头别，谁知地下游。祠堂只如旧，庭竹自生秋。回首山埋玉，伤心月满楼。慎江日夜去，中有泪俱流。",
            "comment": ""
        },
        {
            "title": "游大龙湫宿寿昌竹轩",
            "content": "茶罢移床就竹眠，泠然风起和流泉。山禽未绝东归客，时送清音到枕边。",
            "comment": ""
        },
        {
            "title": "宿钱塘江诗",
            "content": "大江推月上层霄，夜色分人此最饶。乡国未成千里梦，海门又捲五更潮。",
            "comment": ""
        },
        {
            "title": "次韵陈明锡见寄",
            "content": "卑栖安故里，薄宦倦他邦。依社愿为栎，涤牲宁用庞。利名蛾赴烛，身世蚁浮缸。多谢江边月，相寻到小窗。",
            "comment": ""
        },
        {
            "title": "九日诸人集於资福阁次高季应韵三首",
            "content": "秋入江山晚更妍，登高临远意凄然。且浮绿蚁眼前乐，底用虚名身后传。旧隐未教幽鹤怨，清溪终伴白鸥眠。老来举措多羞澁，强插黄花趁少年。",
            "comment": ""
        },
        {
            "title": "早春有怀",
            "content": "青春无语到天涯，百舌枝头漫自夸。红破轻寒入桃萼，香和宿雨落梅花。风吹杖屦千山晚，水照林塘两鬓华。万事萧条兵革里，北飞愁见雁行斜。",
            "comment": ""
        },
        {
            "title": "倾杯乐",
            "content": "璧月初圆，彩云轻护，散雪叠冰凉馆。张眉竞巧，赵瑟新成，整顿戏衫歌扇。寿酒殷勤，娇语温柔，只愁杯浅。正连山玉枕，回波瑶席，漏长更款。良会久、细拥香肩，瑶庭闲步，共指渡河星点。今朝此日，同祝卿卿，福寿禄星齐转。但愿与君，歌舞常新，欢娱无算。看河桥鹊架，重会双星燕婉。",
            "comment": ""
        },
        {
            "title": "秉烛照红梅再次前韵即席",
            "content": "玉妃初醉下瑶台，紫雾深深拨不开。却恐错穿桃杏径，高烧银烛照归来。",
            "comment": ""
        },
        {
            "title": "失子",
            "content": "檐鹊哺雏时自喜，垄牛舐犊互相嘘。老妻觑我无他语，欢笑何年得似渠。",
            "comment": ""
        },
        {
            "title": "赠刘舍人次德裕弟韵",
            "content": "雁塔联名记昔年，天涯一见破衰颜。人言巧宦何曾巧，我欲閒居未得閒。弱植自怜葭倚树，雄文才许管窥斑。明公旧有经纶手，今日宁当缩袖间。",
            "comment": ""
        },
        {
            "title": "次韵苗彦先题薛献可新居四首",
            "content": "西山拏得落檐前，飞翠侵帘夕更妍。心远地偏如靖节，江湖处处是斜川。",
            "comment": ""
        },
        {
            "title": "宿中竺碧梧轩",
            "content": "梦破初惊枕簟秋，懒思身世独搔头。山禽强欲知人事，叶底移时语未休。",
            "comment": ""
        },
        {
            "title": "不见胡仲隶题苏溪僧壁",
            "content": "念别三年久，相望一舍间。无人寄消息，风雨暗前山。",
            "comment": ""
        },
        {
            "title": "迎华观落成苏侍郎赋诗次韵",
            "content": "乱山争挟我先登，拭眼还惊见未曾。不为游观事斤筑，可怜撑拄费薪蒸。竹依窗牖秋鸣玉，月堕樽罍夜饮冰。说与溪船莫吹笛，断肠人在最高层。",
            "comment": ""
        },
        {
            "title": "次韵宋待制晚春书怀",
            "content": "春事何曾解有穷，枝头寻觅漫匆匆。去来燕认谁家户，开落花因一夜风。万古英雄残照里，半生勋业醉魂中。骚人往往多诗瘦，却怪老夫颜色红。",
            "comment": ""
        },
        {
            "title": "次韵刘敷言咏梅四首",
            "content": "粉痕欲破雪相禁，如妒孤英点暮林。九陌未传花底信，一枝先寄陇头心。月横瘦影池塘浅，风度微香院落深。插向鬓边犹得在，未须笑我老浸寻。",
            "comment": ""
        },
        {
            "title": "周希父赋梅次韵三首",
            "content": "岁华物意两俱迟，开到前村第几枝。抱影自怜春有信，冲寒长指雪为期。音传陇首人相忆，恨入楼头角正悲。最是一年难忘处，小桥流水夕阳时。",
            "comment": ""
        },
        {
            "title": "乐寿阁",
            "content": "看山玩水适吾情，此语从来误后生。唤起万端因好乐，静观一理本圆成。与人不竞春长在，对物无心境自清。更就阿谁求乐寿，当时分付最分明。",
            "comment": ""
        },
        {
            "title": "次韵萧德起见寄",
            "content": "漫求三釜禄，浪走十年尘。白发不饶我，虚名能中人。溪山閒始见，鱼鸟静相亲。共对一庭月，谁非吾近邻。",
            "comment": ""
        },
        {
            "title": "程显学挽词二首",
            "content": "卓荦千人杰，飞腾四十秋。才应有余刃，事不见全牛。持节半诸道，分符知几州。终遗缙绅恨，不作富民侯。",
            "comment": ""
        },
        {
            "title": "哭薛吏部",
            "content": "白鹿春城下，黄牛古垄头。年年唤兄弟，两两酹松楸。今日逢寒食，哀君返故丘。荣怀多少恨，不逐晚云收。",
            "comment": ""
        },
        {
            "title": "三椽休斧陈开祖有诗次韵",
            "content": "经营草舍得能难，甫及斜川八九间。傍砌更移墙后竹，钩帘独盼雨余山。月投窗隙如相觅，云过檐端却复还。长忆少陵规画远，要令寒士总欢颜。",
            "comment": ""
        },
        {
            "title": "谢李端明惠李翰林集",
            "content": "江汉滔滔去不回，几人留得诗名来。要须洗以千斛水，莫令胸臆生纤埃。清狂我爱李太白，乱之鸥鹭谁嫌猜。一生事业在杯酒，富贵於我何有哉。长安市上唤不醒，醉眼徐为君王开。挥毫散雾金銮殿，气使权倖如奴儓。风骚独步千载上，鞭挞扬马咍邹枚。长流夜郎得不死，定知造物须怜才。文采至今独未泯，耳孙气象何崔嵬。寤言世士少风骨，慨然刀欲扶衰颓。刊传家集流海内，廉顽立懦兹为媒。分颁亦及蓬荜士，使者踏破阶前苔。神交不待读终卷，骑鲸恍惚来瑶台。气酣日落酒不足，更挽天河注玉杯。呜呼俗隘真可哀，吾非斯人谁与陪。朝游蓬莱夕方丈，去去相随翔九垓。",
            "comment": ""
        },
        {
            "title": "袁居士来自桐庐索诗赠二绝句",
            "content": "木落空山霜露寒，却驱羸马傍长安。君看仕路风波恶，孰与严陵七里滩。",
            "comment": ""
        },
        {
            "title": "送思深赴泉州录参",
            "content": "南郭先生卧病余，瘦如骐骥服盐车。厌尝漆叶青黏散，旋理司空城旦书。长陌欲登秋色薄，一樽相对鬓毛疏。晋江波与温江接，消息频传双鲤鱼。",
            "comment": ""
        },
        {
            "title": "登张知省溪楼",
            "content": "雁横霜渚水痕收，檐外微云去复留。多谢西风解人意，尽驱爽气入溪楼。",
            "comment": ""
        },
        {
            "title": "挽林潜圣先生词",
            "content": "省己知为政，忘言是读书。世儒谁说此，学子可怜渠。文物思前非，风烟翳故庐。倚楹独长叹，吾道竟何如。",
            "comment": ""
        },
        {
            "title": "许厚之挽词",
            "content": "跋马西州路，山川泪眼傍。看君有遗范，如我见横塘。寒日低瓜步，浮云接建康。隔江多少恨，付与雁南翔。",
            "comment": ""
        },
        {
            "title": "次韵林楙南见寄",
            "content": "转首今吾非故吾，问君何用惜居诸。流年已作悠悠梦，往事徒劳咄咄书。濁酒半壶时自酌，醉头一月不曾梳。阿谁似我浑无事，睡到目高三丈余。",
            "comment": ""
        },
        {
            "title": "登张知省溪楼",
            "content": "木落霜清橘柚香，榜歌迢递起沧浪。来鸿去鹜纷无数，怕上西楼望夕阳。",
            "comment": ""
        },
        {
            "title": "次韵和康侍郎雪后小雨二首",
            "content": "残霙初伴梅梢月，小雨仍禁柳底春。莫厌酒摇金盏浪，更听歌绕画染尘。",
            "comment": ""
        },
        {
            "title": "次韵希父见寄二首",
            "content": "晚窗落莫雪飞花，点缀山翁两鬓华。好办青铜买村酒，共撑小艇访渔家。觉非便合如陶令，得趣何劳问孟嘉。只怕故人腾踏去，短檠谁与话天涯。",
            "comment": ""
        },
        {
            "title": "项居士挽词",
            "content": "老友从初岁，温恭见隐居。谁云不为政，只此是知书。末俗惟多伪，何人得似渠。春江照丹旐，恨亦到龟鱼。",
            "comment": ""
        },
        {
            "title": "移竹次林英伯韵四首",
            "content": "娟娟犹带露痕新，分得江潭未化身。岁晚定知堪傲雪，生来不肯强随人。心如庞老空诸有，节比原思不恨贫。月淡风清卧寒谷，倡予和女复谁亲。",
            "comment": ""
        },
        {
            "title": "再次前韵酬赵宝学",
            "content": "佳章一见一开颜，读向寒窗到日斑。笔阵知公来似雨，诗肩笑我耸如山。皂雕气欲凌千里，老骥身犹绊六闲。闻说汉庭思祭酒，诏书相继促河间。",
            "comment": ""
        },
        {
            "title": "沈朝议挽词",
            "content": "擢第繇元佑，封侯迨绍兴。旷怀初不竞，薄俗漫多能。勋业一壶酒，交游八尺藤。诸生话乡老，挥泪溼寒灯。",
            "comment": ""
        },
        {
            "title": "憩瑞安北湖诗三首",
            "content": "迳深松翠重，风软马蹄骄。水绕谁家屋，门飞小竹桥。龟开平野兆，蜂引断山腰。生理吾能免，趋林拾堕樵。",
            "comment": ""
        },
        {
            "title": "次韵林楙南见寄",
            "content": "阴阴松竹满东山，闻说君家六月寒。若得封胡同里巷，底须屈宋作衙官。酒中有超谁能识，琴上无弦我亦弹。试问庐江何彦德，貂蝉孰似鹿皮冠。",
            "comment": ""
        },
        {
            "title": "郊行感怀",
            "content": "路转溪回草木香，有人荷笠山之阳。定知我是金华守，笑道牧民如牧羊。",
            "comment": ""
        },
        {
            "title": "送梁尚书移守宛陵",
            "content": "堂堂体貌照簪缨，天与君王佐太平。拭眼待看萧相国，举杯且属谢宣城。花间未听歌声彻，笛里先催别恨生。说与邦人休卧辙，过家闻欲趁清明。",
            "comment": ""
        },
        {
            "title": "移竹次林英伯韵四首",
            "content": "苍苔斲破斧痕新，移傍颓檐慰病身。见我浑如旧相识，此君端是个中人。孤高自比西山洁，澹泊宁甘南巷贫。梦断啼鸦窗转月，怜渠犹把影相亲。",
            "comment": ""
        },
        {
            "title": "表之索诗为别",
            "content": "踏著禅门步步新，布衣蔬食欲终身。解颜一笑如深契，拭眼相看尚未真。世事尽归簪上雪，我生聊寄瓮头春。夜深坐对柯山月，应念沧江独钓人。",
            "comment": ""
        },
        {
            "title": "次韵张子猷赋凯旋之什",
            "content": "十万貔貅拥鼓鞞，云间听得一声齐。祥开虎帐妖氛落，威叠鲸江怒浪低。晓日彩旌沙外转，春风归马柳边嘶。幕中自有燕公笔，合把奇功勒建溪。",
            "comment": ""
        },
        {
            "title": "次韵和康丈真率之集",
            "content": "行步敧危老病身，胜游那敢厕荀陈。试思珠履三千客，何似风雩六七人。雪意迟疑终未决，诗筒来往莫辞频。晓窗新得东君讯，已放梅梢一点春。",
            "comment": ""
        },
        {
            "title": "罢金华留别双青",
            "content": "手植双青十八年，墙头一见一凄然。饱尝霜露休相忆，我欲归耕瘴海边。",
            "comment": ""
        },
        {
            "title": "卢守携酒过薛直老草堂次韵",
            "content": "书戟森森转水湄，草堂颜色带恩私。乱离海上多簪绂，槃礴风前卸马羁。醉帽半敧花近眼，赓歌间发墨翻池。诸公明日朝天去，且为南阳借杜诗。",
            "comment": ""
        },
        {
            "title": "赵殿撰赏红梅次韵",
            "content": "西湖独未赋红梅，留待知音细细开。好把新诗补遗逸，不才空与作云来。",
            "comment": ""
        },
        {
            "title": "次韵苗彦先题薛献可新居四首",
            "content": "轩槛青红压水滨，小桥斜出树横陈。功名豫计殊非计，且与龟鱼作主人。",
            "comment": ""
        },
        {
            "title": "周希父挽词",
            "content": "忆昔同年友，吾乡有六人。而今如梦寐，强半委埃尘。云护霜天晚，梅含野迳克。回头赋诗处，清泪堕江滨。",
            "comment": ""
        },
        {
            "title": "侯公谨挽词",
            "content": "富贵功名等弁髦，何如声迹翳蓬蒿。倦游正被微官缚，辞禄方知处士高。华萼向来荣父行，芝兰重见秀儿曹。寄言护国山头月，莫照山猿夜夜号。",
            "comment": ""
        },
        {
            "title": "送真歇禅师",
            "content": "我与真歇师，同年五十八。对之竟颓然，百事付华发。买舟系篱傍，一日来告别。挽之不肯留，径山演法切。佛法果何如，请师为指诀。俯首无一言，苦欲相泯灭。余漫述所闻，此法本无缺。山河连大地，鸟兽暨鱼鳖。抽至一蠛蠓，中含大千阔。试即此身求，万象皆森列。声色臭味等，六根能剖决。阿谁使之然，未可计巧拙。盍亦返故乡，子细自披抉。当有无价珍，终身用不彻。胡为浪驰走，千里访名刹。环立广坐下，觑人摇辅颊。譬如坐海底，巨浸从头没。反问岸上人，觅水济我渴。师闻抵掌笑，却道我饶舌。径山堂未开，居士法先说。儒生玩韦编，贝叶师所阅。两家相诟病，久矣互侵伐。孰如吾二人，一见意轩豁。纵谈这个事，回出言词末。古人知造车。不较出门辙。看谁到长安，宁论胡与粤。因书问答语，聊以赠真歇。去去亦何之，千水涵一月。",
            "comment": ""
        },
        {
            "title": "次韵吴清叟书怀",
            "content": "误落樊笼二十年，苍头白发意颓然。解纷无用空弹铗，揣分唯堪备执鞭。乘雁去来何足数，涸鱼濡沫自相怜。扁舟东下虽云晚，及见梅花破腊前。",
            "comment": ""
        },
        {
            "title": "游智者寺",
            "content": "一迳萦迂上翠微，乱红无数扑人衣。匆匆来往成何事，不似山禽自在飞。",
            "comment": ""
        },
        {
            "title": "感兴",
            "content": "庆吊何时已，劳生不自閒。野情难脱略，人事足机关。附尾初无意，同尘半强颜。柴门当却扫，未敢负云山。",
            "comment": ""
        },
        {
            "title": "次韵梁守登富览亭",
            "content": "朝来爽气自横空，蹑屐宁须学谢公。似此江山何处有，合分风月与人同。消磨万古潮声里，摇兀千林酒浪中。欲和阳春无好语，尊前莫笑嗫嚅翁。",
            "comment": ""
        },
        {
            "title": "次高承宣韵题刘知言郊居",
            "content": "荷锄归伴陇头云，懒傍侯门更整巾。卜筑君能如沈约，题诗吾亦效王筠。湖光皛皛千山合，竹色娟娟一径新。酒后笑歌应耳热，西园惊破海棠春。",
            "comment": ""
        },
        {
            "title": "寄刘知言",
            "content": "年来何止二宜休，合把身名付钓舟。寒食又冲花下雨，晚塘渐狎棹前鸥。推居谁复如公瑾，种竹犹怜似子猷。来坐梅阴引春酒，微酸点点著枝头。",
            "comment": ""
        },
        {
            "title": "昨夜梦陪后乘次前韵",
            "content": "落花迷晓径，零露点秋畦。节物惊衰鬓，登临忆故栖。苍苔痕过履，修竹湿新题。昨夜寒窗梦，相随叠嶂西。",
            "comment": ""
        },
        {
            "title": "陈升仲挽词",
            "content": "莫叹交情大署门，交情如子复何云。友恭便是能为学，朴讷由来自少文。曾解绨袍怜范叔，当留宝剑报徐君。雪梅时节尤相忆，长话平生到夜分。",
            "comment": ""
        },
        {
            "title": "次韵追和钱穆父内翰勰赵伯坚大卿令铄游颍湖",
            "content": "颍水如闻得月多，黄金万顷漾微波。登临未送平生目，赓唱空传故老歌。宦意请看头上雪，杯行且覆掌中荷。吾乡亦有西湖好，舴艋相从意若何。",
            "comment": "【注释】【原题】：次韵追和钱穆父内翰勰赵伯坚大卿令铄游颍湖呈正字宝学即伯坚子也"
        },
        {
            "title": "寄题赵丞相独往亭诗",
            "content": "海内英豪还有谁，宁容丘壑著皋夔。欲知今日中兴业，已定黄风独往时。谢傅本无朱组愿，留侯应念赤松期。更须整顿乾坤了，我亦芒鞋随所之。",
            "comment": ""
        },
        {
            "title": "郊行感怀",
            "content": "竹光野色净祠堂，古木千章俨在傍。矫矫先生竟何在，痴儿犹认石为羊。",
            "comment": ""
        },
        {
            "title": "次韵陈明锡见寄",
            "content": "合去趋华阙，难教滞陋邦。悲鸣怜老骥，迎吠厄群庞。便腹书千箧，濡头酒一缸。怀君夜不寐，落叶打空窗。",
            "comment": ""
        },
        {
            "title": "赵彦挽词",
            "content": "铁面声名满九州，尔来孙子亦风流。怡云自比陶弘景，下泽谁如马少游。醉袖舞低千嶂月，钩纶翻动五湖秋。可怜旧日飞觞处，波影空摇百尺楼。",
            "comment": ""
        },
        {
            "title": "和高少保九日",
            "content": "谁将淡墨扫秋山，乞与衰翁独倚栏。白发试思何处去，黄花今有几人观。老来自觉情怀恶，客里长嗟会面难。卷尽浮云放明月，与公同倒百杯盘。",
            "comment": ""
        },
        {
            "title": "次韵酬黄季章",
            "content": "长安公子意气豪，笑我憔悴居蓬蒿。人生栖托一枝足，何用抟风九万高。我今百事付流水，归卧北窗心独喜。林表春禽自在啼，绝胜豢养金笼里。谁能胸臆无尘垢，木雁未论才不才。子陵事业亦何有，风月凄然一钓台。",
            "comment": ""
        },
        {
            "title": "次韵希父见寄二首",
            "content": "腊前墙角见梅花，雪后墙头见月华。满引濁醪无一事，尽收好处入吾家。结庐君待归安固，抱翁侬今老永嘉。莫道青山便遮断，春风浩荡没津涯。",
            "comment": ""
        },
        {
            "title": "又用前韵二首",
            "content": "雕甍华栋照晴空，更忆檐前十八公。四望川流何富有，一时歌咏许谁同。海吞万壑苍烟外，地涌双峰白浪中。洞接仙都春色早，桃花认得鹤溪翁。",
            "comment": ""
        },
        {
            "title": "富季申赋梅次韵四首",
            "content": "容易烦公问讯梅，昨宵还有几花开。窗寒月落知相忆，细细吹香过竹来。",
            "comment": ""
        },
        {
            "title": "次韵沈叔权书怀",
            "content": "忽思身世怆然惊，漫学雕龙艺未成。尸素空麋太仓粟，辛勤有愧老农耕。只须鬓上看勋业，休向人前道姓名。岁晚相从白岩下，一樽芳酒话深情。",
            "comment": ""
        },
        {
            "title": "天柱峰",
            "content": "寻胜权舆自天姥，芒鞋踏遍春山雨。要得山如磊落人，纷纷拳石何足数。忽逢一柱插天寒，形貌最尊疑父祖。群峰往往皆儿孙。环列膝前仍俯伛。我忧穹昊欲撑柱，莫笑杞人心独苦。伊谁有力能致之，大庇苍生使安堵。",
            "comment": ""
        },
        {
            "title": "用前韵酬高仲贻见赠",
            "content": "杖藜谷口伫归云，生理萧条一葛巾。未敢轩眉焚芰制，更期晚节伴霜筠。江山约我盟犹在，风月於人意自新。木落寒林水清浅，小桥共看雪梅春。",
            "comment": ""
        },
        {
            "title": "赠李举之别",
            "content": "摛藻才何赡，哦松志未酬。奉祠得南岳，戏彩向丹丘。贾谊方年少，冯唐已白头。桃花烟浪暖，看子上瀛洲。",
            "comment": ""
        },
        {
            "title": "罢官金华手植秋香而去通判赋诗勉强次韵",
            "content": "孤根忆向雪中移，早被春风次第知。夺汝岩栖近城郭，多应相怨不相思。",
            "comment": ""
        },
        {
            "title": "柳夫人挽词",
            "content": "风俗日云薄，典刑终未泯。请看列女传，今有柳夫人。色养金章贵，褒封钿轴新。凄凉板舆路，却见小梅春。",
            "comment": ""
        },
        {
            "title": "失题",
            "content": "平生丘壑自相於，幽意悠然入画图。好向溪边石矶上，羊裘披我作狂奴。",
            "comment": ""
        },
        {
            "title": "次韵酬赵宝学",
            "content": "高轩曾过我柴关，笑看莓苔满地斑。隐约谁惟许居士，风流得倚谢东山。诗锵金石音尤古，笔走龙蛇意自閒。后日陪公那可得，飘然身在五云间。",
            "comment": ""
        },
        {
            "title": "寄婺州周知录",
            "content": "不到东阳六七年，干戈身世两依然。每思三虑堂中退，径向双溪楼上眠。空翠霏微浮酒斝，林烟杳霭没渔船。有人问我今何似，头秃昏昏瘴海边。",
            "comment": ""
        },
        {
            "title": "赠赵遂甫别",
            "content": "才擅金枝秀，名标桂籍先。有如此公子，不负我同年。风落松间雪，沙明竹外船。天涯人老矣，尊酒忆凄然。",
            "comment": ""
        },
        {
            "title": "周希父赋梅次韵三首",
            "content": "村舍江南雪意迟，月边初破两三枝。输他一点先传得，回首千花总后期。春事循环宁有尽，岁华晼晚漫多悲。君诗到眼如图画，写出行人立马时。",
            "comment": ""
        },
        {
            "title": "次韵梁守登富览亭",
            "content": "绛人老矣休问年，万事灰心宁复然。有客雅知林下趣，怜渠独得酒中天。摩空雁影沈波底，照眼梅花破腊前。雪意方浓君且住，行歌同挂杖头钱。",
            "comment": ""
        },
        {
            "title": "宿天台石桥",
            "content": "今人议论只从多，篑土那能障大河。我有室庐亦方广，归途不向石桥过。",
            "comment": ""
        },
        {
            "title": "张叔靖咏萤次韵",
            "content": "榛莽荒秋雨，郊坰接暮阴。挟明如自喜，穿隙互相寻。昼伏终羞日，宵征欲乱参。林惊光不定，叶脱势俱沈。代烛时临卷，随风屡拂琴。青荧行爝火，的皪漾沙金。巧自缘帘幙，翻令念藁砧。徘徊怜扇影，婉娈傍衣衿。窗曙星河落，江寒霜露深。危踪怅何往，腐质谅难任。",
            "comment": ""
        },
        {
            "title": "富季申赋梅次韵四首",
            "content": "未知何处是真梅，雪拥溪桥拨不开。莫讶行人数回首，西风十里送香来。",
            "comment": ""
        },
        {
            "title": "娄夫人挽词",
            "content": "曾将句读授儿童，记得何侯待我隆。肯闢高堂舍孙宝，定知贤室赞张忠。兰陔未遂三山养，霜树俄惊一夜风。汤沐追封他日事，哀荣应在泪痕中。",
            "comment": ""
        },
        {
            "title": "过荆山寺",
            "content": "丛条曾欲截来辕，应讶行人数往还。归老故园犹得在，满斟杯酒谢荆山。",
            "comment": ""
        },
        {
            "title": "赵守泛舟康侍郎有诗次韵",
            "content": "弹压湖山有主人，我如鸿雁亦来宾。连云岛屿参差见，过雨林塘取次新。霜橘似夸千户富，雪梅欲放一枝春。酒醒月落愁无那，听彻残更断晓闉。",
            "comment": ""
        },
        {
            "title": "悼潘君秀才",
            "content": "投笔辞场屋，携钱送酒家。身名俱梦幻，醒醉是生涯。沙晚号寒雁，林高惨暮鸦。嗟予方哭弟，清泪堕悲笳。",
            "comment": ""
        },
        {
            "title": "次曾谹甫韵寄贺子忱",
            "content": "狂客当年隐四明，至今孙子爱林坰。挂冠无愠亦无喜，抱膝自歌还自听。时弄清琴怀贺若，何妨后乘载樵青。结邻能践前言否，春色方深绝境亭。",
            "comment": ""
        },
        {
            "title": "周希父赋梅次韵三首",
            "content": "岁寒谁复慰栖迟，篱落初横一二枝。试问春从何处去，又凭梅报有来期。巡檐索笑如相识，倚竹怀新却自悲。花瘦恼教人共瘦，月明风定酒醒时。",
            "comment": ""
        },
        {
            "title": "赠虞教授别",
            "content": "儒生底用苦知书，学到根源物物无。曾子当年多一唯，颜渊终日只如愚。水流万折心无竞，月落千家境自孤。把手沙头莫言别，与君元不隔江湖。",
            "comment": ""
        },
        {
            "title": "次韵酬刘延中",
            "content": "门翳蒿莱谁往还，忆君更觉鬓毛斑。何时共对吟边月，相别犹怜雪后山。清夜忍闻庭鹤怨，余年应伴海鸥閒。有人问我今何似，兀兀长如醉梦间。",
            "comment": ""
        },
        {
            "title": "访梅值雪示觉慈升老",
            "content": "林峦出没晚云低，旋放寒梅照浅溪。雪意殷勤解留客，不教归马识东西。",
            "comment": ""
        },
        {
            "title": "次高季应韵",
            "content": "杖屦相从秋水滨，便将公作社中人。酒行苦要深浮白，醉去那知倒著巾。把手共怜江国月，回头休忆野堂春。太平未见身先老，看取吴霜点鬓新。",
            "comment": ""
        },
        {
            "title": "次韵刘敷言咏梅四首",
            "content": "霜清木脱峭寒侵，惊见佳花吐远林。冷落自怜池上影，孤高谁赏月边心。简文煎彩谈何易，杜老巡檐意最深。寂寂溪桥断行迹，吹香独与我追寻。",
            "comment": ""
        },
        {
            "title": "中秋次韵",
            "content": "一叶下庭木，初敲窗户秋。阴云偏妬月，衰病懒登楼。勋业头先白，江河泪未收。停桡是吾土，休梦野堂游。",
            "comment": ""
        },
        {
            "title": "哭薛吏部",
            "content": "伯仲皆登第，人言薛与林。凄凉五年事，摧折两家心。漫醉春来酒，谁同别后襟。空余钓矶在，落日见孤岑。",
            "comment": ""
        },
        {
            "title": "次韵刘敷言咏梅四首",
            "content": "梅花笑我无佳句，惭愧诗翁亦姓林。细看窗前陨秋叶，谁知雪底得春心。断桥斜径光将夕，淡月疏云趣更深。何处清香恼行客，江头跋马试教寻。",
            "comment": ""
        },
        {
            "title": "移竹次林英伯韵四首",
            "content": "手种琅玕照眼新，老来深寄五湖身。连宵留得枝间月，邀我同为物外人。封殖不贪千户富，依栖可慰一生贫。武夫称谓殊粗俗，却恨樊川语未亲。",
            "comment": ""
        },
        {
            "title": "潘居士挽词",
            "content": "君家多隐德，自昔赋閒居。不用毛锥子，甘乘下泽车。李衡千树橘，范琰一园蔬。夫妇仍同穴，乱离谁似渠。",
            "comment": ""
        },
        {
            "title": "有客",
            "content": "有客有客，托於空谷。问何以乐，乐彼幽独。矫矫其松。籊籊其竹。微风过之，泠然成曲。岁曰莫止，霰雪交挥。谁与晤语，怀我人斯。我之怀矣，褰裳从之。泥淖伊阻，中心怅而。岂无他人。以翱以翔。意气所亲，不能弭忘。遥遥遗绪，久矣弗敭。之子之秀，吾宗之光。我有薄酒，子试歠兮。雪霁江明，共此月兮。企焉新诗，到蛰窟兮。老子鬅鬙，正愁绝兮。",
            "comment": ""
        },
        {
            "title": "魏府君挽词",
            "content": "霜露长悲陟岵人，见翁强健却酸辛。家徒四壁知无恨，掌有双珠未是贫。老去米盐浑不问，病来药石强相亲。归从先垄平生志，松下应逢月色新。",
            "comment": ""
        }
    ]
}