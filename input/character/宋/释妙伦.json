{
    "dynasty": "宋",
    "author": "释妙伦",
    "poems": [
        {
            "title": "偈颂二十二首",
            "content": "九十日一夏，始终无缝罅。拶到末梢头，有个好说话。长扑梵志註九经，瞎眼波斯书八卦。",
            "comment": ""
        },
        {
            "title": "偈颂八十五首",
            "content": "五峰影里，双涧声中。有大宝藏，八面玲珑。",
            "comment": ""
        },
        {
            "title": "偈颂八十五首",
            "content": "圣制中，有一诀。上三星，下半月。付诸人，须辨别。九十日，参教彻。参不彻，饮底是洋铜，吞底是热铁。",
            "comment": ""
        },
        {
            "title": "偈颂八十五首",
            "content": "一从醉别画堂前，鬓乱钗横语笑颠。最是恼人肠肚处，借婆裙子拜婆年。",
            "comment": ""
        },
        {
            "title": "偈颂八十五首",
            "content": "躘踵几只牯牛，总在瑞峰过夏。有心卧月眠云，无意牵犁拽耙。溪东溪西，岭上岭下。饮水自饮水，吃草自吃草，第一不得犯人苗稼。",
            "comment": ""
        },
        {
            "title": "偈颂八十五首",
            "content": "腊月十三日，一岁已周毕。野老竞相呼，把火门外立。",
            "comment": ""
        },
        {
            "title": "偈颂八十五首",
            "content": "宽用工，急著限。是也划，非也划。顶{左宁右页}忽然突出眼，圈圈圞圞，一似古殿里壁角落头破灯盏。者老和尚，元无所向。一味麻皮头，做出万般样。我也无端被伊葛藤一上，惭愧椿子倒了也。衔怨衔恩，含悲合笑，烧一炷香供养。",
            "comment": ""
        },
        {
            "title": "偈颂八十五首",
            "content": "一竖一尾，一放一收。仰山弄险，过似岩头。赖是随风囘橹棹，几乎翻却钓鱼舟。",
            "comment": ""
        },
        {
            "title": "偈颂八十五首",
            "content": "足不履地，头不顶天。才识双涧，便见双泉。问有今古，答无正偏。苦也未晓，细嚼黄连。",
            "comment": ""
        },
        {
            "title": "偈颂八十五首",
            "content": "三条椽下，七尺单前。有一则语，天下衲僧做尽伎俩，欲会会不得，拟举举不全。瑞岩老婆心切，略与诸人通一线。不容意解，只要心传，采石渡船。",
            "comment": ""
        },
        {
            "title": "偈颂八十五首",
            "content": "将军令下闪旌旗，胡骑纷纷顿失威。纵有突然骁骤者，不知身已陷重围。",
            "comment": ""
        },
        {
            "title": "偈颂八十五首",
            "content": "来住瑞峰，去住瑞岩。未操雪曲，且打乡谈，天上人间一十三。",
            "comment": ""
        },
        {
            "title": "偈颂八十五首",
            "content": "二千年前，我不如你，二千年后，你不如我。看看，冷处与你著把火。",
            "comment": ""
        },
        {
            "title": "偈颂二十二首",
            "content": "南山有众盈筹，总是佛祖冤雠。一夏资粮尚少，岂容坐视无谋。长安城里，芳草渡头。赖有作者，为我希求，要使个个饱饫而优游。忽然遇维摩居士东指西指，又且如何对酬。一言才勘破，笑倒老金牛。",
            "comment": ""
        },
        {
            "title": "雪山梵老请赞",
            "content": "握三尺铁，震一声雷。刚把密旨，翻作祸胎。汉落西村李翁田地上，丛林又一番灾。",
            "comment": ""
        },
        {
            "title": "偈颂八十五首",
            "content": "红日升兮，慧目明而不晦。白云吐兮，慈容露而不遮。林木交加兮胸题卐字，峰峦重叠兮足蹑千花。好个天然古释迦。若谓今朝始诞梵王家，苦哉佛陀耶，苦哉佛陀耶。",
            "comment": ""
        },
        {
            "title": "偈颂二十二首",
            "content": "年年是好年，日日是好日。南山今日好处又非常，石人起拜木人楫。蛇生角，虎插翼。",
            "comment": ""
        },
        {
            "title": "达磨赞",
            "content": "西竺乾，东震旦。遍流毒，是者汉。不知赚了多少衲僧，至今八错七差三马九乱。",
            "comment": ""
        },
        {
            "title": "偈颂八十五首",
            "content": "华山突兀耸苍穹，坐断坤维千万峰。潘阆骑驴山下过，只闻啼鸟闹春风。",
            "comment": ""
        },
        {
            "title": "观音赞",
            "content": "皎皎月沈波，萋萋草泣露。良哉观世音，不会转身句。",
            "comment": ""
        },
        {
            "title": "偈颂二十二首",
            "content": "月临粉壁间尤白，烛入笼里花更红。夜冷井边闻落叶，已惊秋色到梧桐。",
            "comment": ""
        },
        {
            "title": "偈颂八十五首",
            "content": "始从鹿野苑，终至跋提河。於是二中间，未尝说一字。年年花卉竞芳时，东风一阵成狼藉。",
            "comment": ""
        },
        {
            "title": "偈颂八十五首",
            "content": "秋山色老，秋树叶零。秋云影乱，秋水波澄。伸手缩手，取之不得，开眼合眼，视之无形。五湖衲子，披披搭搭，哆哆和和。那进而秤量，者边匹瑞。瑞岩老汉却不敢与之较重较轻，斤两分明。",
            "comment": ""
        },
        {
            "title": "偈颂八十五首",
            "content": "秋云秋水两依依，塞雁声声度翠微。多向洞庭芳草岸，楚天空阔不知归。",
            "comment": ""
        },
        {
            "title": "偈颂八十五首",
            "content": "扫荡边尘未著劳，折弓戏把射青霄。满攀自觉无多力，随手那知落一鵰。",
            "comment": ""
        },
        {
            "title": "日本云上人请赞",
            "content": "山头云，天上月。云月有殊，光影无别。此是吾端的，不许见，不许闻。大唐国有人，必能辨，必能别。不妨卷去挂向大溪头，教他几个横论竖论东说西说。",
            "comment": ""
        },
        {
            "title": "偈颂二十二首",
            "content": "庭前黄叶坠，岭上白云屯。风味无多子，何人共我论。",
            "comment": ""
        },
        {
            "title": "偈颂八十五首",
            "content": "水泻岩前，蛩吟砌下。问著衲僧，有口如哑。百二十日，弄真像假。今朝突出拂子头，净倮倮，赤洒洒没可把。",
            "comment": ""
        },
        {
            "title": "偈颂八十五首",
            "content": "明珠璨璨对人倾，是甚多年鱼眼睛。抛撒满前收不上，粪箕埽箒乱纵横。",
            "comment": ""
        },
        {
            "title": "连云枢老请赞",
            "content": "密运玄枢，恢张要旨。名邈得来，成甚面嘴。叵是金毛狮子子，譊讹岂止三千里。",
            "comment": ""
        },
        {
            "title": "偈颂八十五首",
            "content": "灵山话月，曹溪指月。检点将来，只得半橛。",
            "comment": ""
        },
        {
            "title": "偈颂八十五首",
            "content": "那一通，你问我，玄关倒插无须锁。等閒一掣掣得开，三个老婆相对坐。",
            "comment": ""
        },
        {
            "title": "颂古五首",
            "content": "赵老七斤衫，提来用恰好。若更问如何，且去青州讨。",
            "comment": ""
        },
        {
            "title": "牧溪",
            "content": "百草头边意已赊，鞭绳放下卧平沙。觉来古岸东风急，横笛一声山日斜。",
            "comment": ""
        },
        {
            "title": "偈颂八十五首",
            "content": "梨花李花白，杏花桃花。的的正法藏，的的古佛心宗。灵云老几曾梦见，道得底都是脱空。尀耐螺江钓鱼船上翁，丝纶倒把揽春风。",
            "comment": ""
        },
        {
            "title": "偈颂八十五首",
            "content": "转身动脚，开口露牙。明明是我，的的非它。衲僧不肯向省要处受用，甘自区区於道途之上。真可惜，诚可嗟。瑞岩老婆心切，未免为汝指个歇处，便请急急囘首，早早归家。",
            "comment": ""
        },
        {
            "title": "偈颂八十五首",
            "content": "后园驴吃草，开口见心肝。潘阆倒骑处，有谁能解看。",
            "comment": ""
        },
        {
            "title": "净惠教老请赞",
            "content": "霜茁其巅，云横其肩。眼无一角，鼻少半边。太湖水底走马，洞庭山上撑船。天下衲僧名不得状不得，取不得舍不得，一齐唤作教外别传。",
            "comment": ""
        },
        {
            "title": "偈颂八十五首",
            "content": "淘沙得金，凿石得玉。张弓得鸟，掷钓得鱼。",
            "comment": ""
        },
        {
            "title": "偈颂八十五首",
            "content": "老姑强作少年时，烂把宫嫱红粉施。不管旁边人冷笑，满头犹更插花枝。",
            "comment": ""
        },
        {
            "title": "偈颂八十五首",
            "content": "门外一犬吠，櫩前一鸟鸣。天际半钩新月，移影上疎棂。忆得雪山六载，冻不死，饿不杀，夜半见明星。",
            "comment": ""
        },
        {
            "title": "偈颂八十五首",
            "content": "宏施韬略，密展谋猷。胸中浩气，远迈伊周，玉炉香喷几千秋。",
            "comment": ""
        },
        {
            "title": "偈颂八十五首",
            "content": "紫箫声断月初斜，笑指蓬瀛是故家。十二玉楼寻不见，手攀仙鹤步烟霞。",
            "comment": ""
        },
        {
            "title": "灵照女赞",
            "content": "生不居家，长不出嫁。一柄笊篱，天上天下。虽然不直分文，只是无人著价。",
            "comment": ""
        },
        {
            "title": "六祖夜渡赞",
            "content": "树烟漠漠水沈沈，父子相抛用贼心。授了衣盂连夜渡，钉椿摇橹到于今。",
            "comment": ""
        },
        {
            "title": "偈颂八十五首",
            "content": "雨{上雨下酸}寒食，日醖清明。三三两两，呼唤踏青。禅家流无处著幽情，倒卓乌藤倚石屏，闲听岩前杜宇一声声。",
            "comment": ""
        },
        {
            "title": "偈颂八十五首",
            "content": "横一丈，竖十尺。明眼衲僧，近傍不得。若有人向这里转得身吐得气，只园水也未到你吃。",
            "comment": ""
        },
        {
            "title": "偈颂八十五首",
            "content": "峭峻一方，玲珑八面。须弥灯王，有眼者见。若不见，随我脚跟转。",
            "comment": ""
        },
        {
            "title": "偈颂二十二首",
            "content": "一遇中秋节，竞赏中秋月。指底指，玩底玩，说底说，到了何曾离圆缺。惟爱老长沙，一踏踏倒小释迦。光灿烂，绝周遮，不知端的落谁家。",
            "comment": ""
        },
        {
            "title": "偈颂八十五首",
            "content": "一夏已过了，生涯又复然。眉毛横眼上，鼻孔搭唇边。诸人若果疑情未决，但向冷地里摸索鼻孔看。",
            "comment": ""
        },
        {
            "title": "偈颂八十五首",
            "content": "禅不用参，道不用学。放下更放下，安乐又安乐。",
            "comment": ""
        },
        {
            "title": "偈颂八十五首",
            "content": "心心，拙妇穿穴针。智智，巫师骂土地。道道，矮子肩栲栳。佛佛，乌鸦啗腐骨。",
            "comment": ""
        },
        {
            "title": "断溪",
            "content": "绝消息时消息，不流通处流通。未达曹源渊奥，依然两段不同。",
            "comment": ""
        },
        {
            "title": "偈颂八十五首",
            "content": "雁山云，台峤月。或卷或舒，或圆或缺。两两三三，朝游暮往，袈裟角，拄杖头，挑底挑，裹底裹，不妨自怡自悦。若到瑞岩定是打教棒折，而今什么时节。",
            "comment": ""
        },
        {
            "title": "瑞岩众行者请赞",
            "content": "米里有虫，麦里有曲。非是老卢，何曾觑见。见不见，八角磨盘空里转。",
            "comment": ""
        },
        {
            "title": "偈颂八十五首",
            "content": "游鱼润底沉浮，幽鸟林间下下。那堪东园刈麦，西畴插秧新田，小姑摘叶饲蚕，公子扬鞭走马。",
            "comment": ""
        },
        {
            "title": "偈颂二十二首",
            "content": "雪山层层，雪润冷冷。瞿昙过去久矣，今宵谁睹明星。奇哉，低声，恐成妄语诳众生。",
            "comment": ""
        },
        {
            "title": "偈颂八十五首",
            "content": "饱叔眼下安眉，赵哥口边著耳。蓦然狭路相逢，两个是甚面嘴。",
            "comment": ""
        },
        {
            "title": "偈颂八十五首",
            "content": "窦八抽身已败贜，偷儿曲为巧遮藏。一家著贼犹闲事，搅断平人几肚肠。",
            "comment": ""
        },
        {
            "title": "偈颂八十五首",
            "content": "小姑将彩对花缝，半是深青半是红。被贼一时偷去了，浑家空自暗搥胸。",
            "comment": ""
        },
        {
            "title": "偈颂八十五首",
            "content": "峰头异角灵毛，涧底锦鳞赪尾。各各性命一条，都在山僧手里。今日放开线路，也不妨自驰自骤，自飞淘沙得金，凿石得玉。张弓得鸟，掷钓得鱼。",
            "comment": ""
        },
        {
            "title": "若楫请赞",
            "content": "貌兮藓石，形兮云松。口捷如哑，耳聪若聋。布重纲无明山上，荡一楫恼海中。吽，五日后也有个弄脱空，水底放出泥大虫。",
            "comment": ""
        },
        {
            "title": "颂古五首",
            "content": "狗走拌擞口，猴愁楼搜头。瑞岩门外水，自古向西流。",
            "comment": ""
        },
        {
            "title": "偈颂二十二首",
            "content": "白苹洲畔，红蓼岸头。渔人得意，拨动孤舟。飞起一行两塞雁，漾开七个八个鸥。丝纶在手，随放随收，时有金鳞上直钩。",
            "comment": ""
        },
        {
            "title": "偈颂八十五首",
            "content": "你是川僧，我是浙僧。相逢相见，元似不曾。因何今日成冤憎，不见道臭肉来蝇。",
            "comment": ""
        },
        {
            "title": "又泛水像赞",
            "content": "觉而动，照而寂。云净月明，波停水碧。圆通触处露全身，依旧脚跟浮逼逼。",
            "comment": ""
        },
        {
            "title": "偈颂八十五首",
            "content": "我此一关，无背无向。拟欲进前，纲在头上。",
            "comment": ""
        },
        {
            "title": "偈颂八十五首",
            "content": "辊雪峰毬，打禾山鼓，露柱灯笼齐作舞。引得老丰干，倒跨南山虎。圣人作，万物睹。",
            "comment": ""
        },
        {
            "title": "偈颂八十五首",
            "content": "隐隐烟村闻犬吠，欲寻寻不见人家。忽於桥断溪回处，流出碧桃三四花。",
            "comment": ""
        },
        {
            "title": "埴知客请赞",
            "content": "寒岩其骨，槁木其形。解语非舌，能言非声。埏埴立於未立，气质成於未成。自者般伎俩，也有人描模上丹青。",
            "comment": ""
        },
        {
            "title": "偈颂八十五首",
            "content": "面面相对，心心相知。人情若好，吃水也肥。",
            "comment": ""
        },
        {
            "title": "偈颂八十五首",
            "content": "金佛不度炉，道士念苏{左口右卢}。木佛不度火，嵩山打灶堕。泥佛不度水，钟馗嚇小鬼。真佛屋里坐，嗄，赵州老汉败露了也。",
            "comment": ""
        },
        {
            "title": "偈颂二十二首",
            "content": "猫弄鼠，猿禁猴，云门固是有杀活机谋。检点来。依旧出不得者僧话头。",
            "comment": ""
        },
        {
            "title": "偈颂八十五首",
            "content": "德山低头，夹山点头。俱胝竖起手指头，玄沙{上祝下土}破脚指头，都来不出山僧拄杖头。一叶落，天下秋。",
            "comment": ""
        },
        {
            "title": "治平璧老请赞",
            "content": "似马无騌，似牛无角。描摸出来，非常大错。错错，万古一崖倚寥廓。",
            "comment": ""
        },
        {
            "title": "偈颂二十二首",
            "content": "千寻浪里出头，万仞崖前展手。七百甲子老翁，刚然弄一场丑。摘杨花，摘杨花，翻身跳上树，惊散暮森鸦。",
            "comment": ""
        },
        {
            "title": "偈颂二十二首",
            "content": "十五日前，结而不解。十五日后，解而不结。正当今日，结也休，解也休。草鞋对颊耸八耳，拄杖横身撑两头。五湖四海衲子为冤雠。",
            "comment": ""
        },
        {
            "title": "偈颂二十二首",
            "content": "烟迷岸树，水没汀莎。渡头拨动钓舟，野鸭翩然飞过。",
            "comment": ""
        },
        {
            "title": "偈颂八十五首",
            "content": "前半夏已去，新事不添。后半夏未来，旧事不减。而今新也旧也，拈向一边。",
            "comment": ""
        },
        {
            "title": "崇德圆老请赞",
            "content": "无圆位中，一毫难状。於第二门，有个模样。长安城里卓红旗，雁荡峰头翻白浪。更要不睹是籍没一切人家财，犹要算白帐。",
            "comment": ""
        },
        {
            "title": "无杂",
            "content": "平常用处黑漫漫，十二时中没两般。大小赵州噇饭汉，斧头返被蛀虫鑽。",
            "comment": ""
        },
        {
            "title": "寿首座请赞",
            "content": "漆桶一枚，无大得大。鼓合丛林，翻成口过。有语不勘玄机，有棒不打铁磨。南屏今日开眼放一个，咄咄咄。",
            "comment": ""
        },
        {
            "title": "布袋和尚赞",
            "content": "朝向廛中游，暮打市里过。滞货卖不行，赖是肚皮大。",
            "comment": ""
        },
        {
            "title": "偈颂八十五首",
            "content": "昔年出此门去，步步踏著。今日入此门来，头头撞著。毕竟以何为验，洎合道著。",
            "comment": ""
        },
        {
            "title": "偈颂二十二首",
            "content": "空兮空兮无背面，拈起豁然成两片。搭向南屏山角头，千古万古少人见。要见么，金乌飞上琉璃殿。",
            "comment": ""
        },
        {
            "title": "偈颂八十五首",
            "content": "百花丛里跃鞭过，俊过风流有许多。未第儒生偷眼觑，满怀无柰旧愁何。",
            "comment": ""
        },
        {
            "title": "偈颂八十五首",
            "content": "天自高，地自厚。一一不是单，三三亦非九。唯爱部渎山前丘大翁，见人长揖高叉手。",
            "comment": ""
        },
        {
            "title": "偈颂八十五首",
            "content": "丁出丁，楔出楔。老赵州，端的别。别别，金刚脑后三斤铁。",
            "comment": ""
        },
        {
            "title": "偈颂二十二首",
            "content": "一自休戈见太平，跨龙仙去彩霞轻。感恩惟有西湖水，夜夜清波蘸月明。",
            "comment": ""
        },
        {
            "title": "了翁",
            "content": "踏断草鞋，拗折拄杖。彻底风流，匙挑不上。拟问如何，擘面便掌。",
            "comment": ""
        },
        {
            "title": "偈颂八十五首",
            "content": "九日重阳节，渊明采菊时。黄花到处有，何止在东篱。",
            "comment": ""
        },
        {
            "title": "偈颂二十二首",
            "content": "日暖喷庭花，风轻摇岸柳。双林入灭老臊胡，至今犹露摩胸手。",
            "comment": ""
        },
        {
            "title": "偈颂八十五首",
            "content": "正朝握拂，埽荡窠窟。左拣牛溲，右选马勃。竖作一团，是甚臭鹘。分付诸人，洗肠换骨。",
            "comment": ""
        },
        {
            "title": "偈颂八十五首",
            "content": "内不放出，外不放入。眨得昨来，铁壁铁壁。",
            "comment": ""
        },
        {
            "title": "偈颂八十五首",
            "content": "自把碌砖空里掷，必端自打自家头。酌然自痛自难说，自著摩挲归去休。",
            "comment": ""
        },
        {
            "title": "偈颂八十五首",
            "content": "阿呵呵，瑞岩与么道，大似落汤螃蟹，七手八脚一时露现。",
            "comment": ""
        },
        {
            "title": "偈颂八十五首",
            "content": "禅禅，断贯索左穿右穿。道道，生苕菷横扫竖扫。",
            "comment": ""
        },
        {
            "title": "偈颂八十五首",
            "content": "只园千树秀，净土九莲敷。多少参玄士，茫茫在半途。",
            "comment": ""
        },
        {
            "title": "支提宏老请赞",
            "content": "搭一只手，挥三尺铁。天下衲僧，望风胆裂。岂料丰干院里撞著个匾头魔孽，尽把家私俱漏洩。却向玉融侧童峰前，对人点胸，背地吐舌。",
            "comment": ""
        },
        {
            "title": "颂古五首",
            "content": "草舍柴门僻更幽，何期过客也经由。蒿汤备礼不知愧，犹对傍人卖口头。",
            "comment": ""
        },
        {
            "title": "颂古五首",
            "content": "前头计较既不成，后而安排亦不是。古时若有今时人，不落他家圈{左衤右贵}里。",
            "comment": ""
        },
        {
            "title": "真如靖老请赞",
            "content": "夜叉心，菩萨面。动则云翻大野鬼翻懼闻，静则练绕长溪人皆喜见。有一道迷魂呪，三千里外学念者也灵验。",
            "comment": ""
        },
        {
            "title": "偈颂八十五首",
            "content": "萧萧黄叶埋荒径，霭霭浮云锁野堂。一阵西风具埽尽，几根乔木倚科阳。",
            "comment": ""
        },
        {
            "title": "偈颂八十五首",
            "content": "崭崭岩石，蔚蔚松萝。左枝右蔓，横牵竖惹，满地交罗。几人遭绊倒，反怪葛藤多。阿呵呵，跳不出时争柰何。",
            "comment": ""
        },
        {
            "title": "寄人",
            "content": "去年共绕润滨行，话尽山云海月情。芳树幽禽尤记得，风前时作两三声。",
            "comment": ""
        },
        {
            "title": "偈颂八十五首",
            "content": "团团离海峤，渐渐出云衢。此夜一轮满，清光何处无。",
            "comment": ""
        },
        {
            "title": "偈颂八十五首",
            "content": "庭前新吐一花红，袭袭馨香醉蜜蜂。公子见来情兴动，倒吹玉笛弄春风。",
            "comment": ""
        },
        {
            "title": "偈颂八十五首",
            "content": "落赖家风彼此知，粗茶淡饭暂相依。弟兄毕竟难同活，不免分头各自为。",
            "comment": ""
        },
        {
            "title": "偈颂八十五首",
            "content": "烟横大野，雁篆长空。玉露滴开八枝黄菊，金风剪下三片两片丹枫。吾家生涯，虽然冷淡，取之无禁，用之无穷。",
            "comment": ""
        },
        {
            "title": "偈颂二十二首",
            "content": "九月九，一句说。有准绳，无柄欛。惟有陶靖节知缝罅，悠然见南山，笑傲东篱下。",
            "comment": ""
        },
        {
            "title": "懒散",
            "content": "一味放落魄，谁人柰得何。忽然刀斫手，依旧著摩挲。",
            "comment": ""
        },
        {
            "title": "偈颂二十二首",
            "content": "将不去，拈不来。两个汉，一场獃。至今平地上，狼藉覆苍苔。",
            "comment": ""
        },
        {
            "title": "偈颂八十五首",
            "content": "一夏九十日，今朝事已周。寒山逢拾得，把手话来由。且道个什么，梨出青州，枣出郑州。",
            "comment": ""
        },
        {
            "title": "示舜上人",
            "content": "古镜未磨黑似漆，及乎磨后也模糊。忽然打作百杂碎，笑倒当年舜老夫。",
            "comment": ""
        },
        {
            "title": "梦庵相士",
            "content": "烟霞影里苍苔面，山水光埋古柏身。为报梦庵休诸梦，老僧不是梦中人。",
            "comment": ""
        },
        {
            "title": "偈颂八十五首",
            "content": "村翁因事扣巫师，祸福通肠直示伊。获得黄金与富贵，几多空自起狐疑。",
            "comment": ""
        },
        {
            "title": "偈颂八十五首",
            "content": "坐底立，立底坐。我即你，你即我。毕竟烧香礼拜认，几成话堕。",
            "comment": ""
        },
        {
            "title": "友方请赞",
            "content": "怒具慈悲，喜怀惨酷。指方为圆，拗曲作直。不特凿石栽花，兼要堆云种竹。五五合成三十六，好彩是汝不学他，学他和汝入地狱。",
            "comment": ""
        },
        {
            "title": "慈恩泾老请赞",
            "content": "两耳全聘，双目半昏。泾清渭浊，谁与辨论。只么厮{左氵右盾}，狼藉破沙盆。有个不唧{左口右留}底，刚要面前涂糊背后揩抹。黑漫漫地恰似云屯挂向寿峰顶上，往往唤作南山古树根。",
            "comment": ""
        },
        {
            "title": "与若虚新戒付衣",
            "content": "灵山密付，少室外亲传。或长或短，或方或圆。直下若能提得起，优昙一朵瑞只园。",
            "comment": ""
        },
        {
            "title": "西岩",
            "content": "怪石嵌空溅碧流，从来无路与人游。莫嫌立处孤危甚，要与东山作对头。",
            "comment": ""
        },
        {
            "title": "偈颂八十五首",
            "content": "我有一机，觌面提持。如击金石，如奏埙篪，不是知音谁共知。",
            "comment": ""
        },
        {
            "title": "精严昂老请赞",
            "content": "轩昂气宇，矍铄精神。木鸡马铃薯成鸾凤，刍狗逼作麒麟，世上知心能几人。",
            "comment": ""
        },
        {
            "title": "偈颂八十五首",
            "content": "三张白纸，千里同风，此是古人吃不尽底涎唾。争如瑞岩，将个季春极暄，换个孟夏渐热。",
            "comment": ""
        },
        {
            "title": "偈颂二十二首",
            "content": "玉缆纤纤布嫩芽，香苞杂杂依新叶。化工底事把天机，剖腹倾心俱漏泄。",
            "comment": ""
        },
        {
            "title": "观音观老请赞",
            "content": "眼无筋，头无脑。是个非个并除，佛兮魔兮俱扫。须弥山折箸桃来，眉毛上悬挂恰好。是谁识他，观音长老。",
            "comment": ""
        },
        {
            "title": "月窗",
            "content": "曲曲弯弯地，明明白白中。当轩开阖处，一隔为谁通。",
            "comment": ""
        },
        {
            "title": "偈颂八十五首",
            "content": "小鱼吞大鱼，尾巴露一橛。渔翁醉不知，空把丝纶掣。",
            "comment": ""
        },
        {
            "title": "偈颂八十五首",
            "content": "擒虎兕，辨龙蛇。一句子，绝周遮。太白不曾登便殿，笔头昨夜自生花。",
            "comment": ""
        },
        {
            "title": "维摩赞",
            "content": "倚胡床，执白拂。三十三人，尽底籍没。却将一默对文殊，兔子何曾离得窟。",
            "comment": ""
        },
        {
            "title": "偈颂八十五首",
            "content": "学道参禅，别无方便。闹中底静里明，静里底闹中荐。坐断两头，打成一片。喜欢竖瞋拳，烦恼呈笑面。",
            "comment": ""
        },
        {
            "title": "偈颂八十五首",
            "content": "晓花初拆露香新，独向空山冷衬云。忽被春风轻触著，淡红脱落乱纷纷。",
            "comment": ""
        },
        {
            "title": "偈颂八十五首",
            "content": "四月八，生悉达，天上人间闹聒聒。老韶阳，要打杀，争似只园妥水蓦头泼。阿呵呵，虽是死蛇，会弄也活。",
            "comment": ""
        },
        {
            "title": "偈颂八十五首",
            "content": "送春剩欲举金樽，客不开襟怎与论。自饮一杯归去后，喜逢家乐闹黄昏。",
            "comment": ""
        },
        {
            "title": "偈颂八十五首",
            "content": "沙鸥尽日戏江滨，几度浮来几度沈。渔笛一声惊起去，依前飞下碧波心。",
            "comment": ""
        },
        {
            "title": "颂古五首",
            "content": "树动风摇，尘生云起。太上老君，何曾姓李。",
            "comment": ""
        },
        {
            "title": "偈颂八十五首",
            "content": "主人翁，辘辘转。有手脚，无背面。或向深山里敲冰钓鱼，或向闹市中炙火摇扇。堪笑禅和子，长在蒲团上东讨西寻，直是不得一回亲见。当此自恣，将何证验。瑞岩今夜事不犹已，未免擘破面门开个方便。秋风一阵晚来寒，吹断白云三四片。",
            "comment": ""
        },
        {
            "title": "宝藏主请赞",
            "content": "乾之下，坤之上。有一宝，无异相。刚地描摸出来，便见许多模糊。引一切人到面前，学算鬼丁帐。",
            "comment": ""
        },
        {
            "title": "日本见上人请赞",
            "content": "一见便见，一得永得。有影无形，易辩难识。大唐不许藏踪，日本那容隐迹。扶桑夜半日头红，不妨背手拈起一观，決定头斜面曲，鼻横眼直。",
            "comment": ""
        },
        {
            "title": "偈颂八十五首",
            "content": "布袋打开，拄杖拈起。去也由你，住也由你。",
            "comment": ""
        },
        {
            "title": "偈颂八十五首",
            "content": "穿人鼻孔，换人眼晴。都来只是这一句子，如何见得，题目分明。",
            "comment": ""
        },
        {
            "title": "月藏主请赞",
            "content": "头颅突兀，面孔鳞皴。刚把一茎灯草，对人秤作半斤。阿呵呵，从教道月明照见夜行人。",
            "comment": ""
        },
        {
            "title": "笑堂",
            "content": "冷地无端错喜欢，却将鸱吻对门安。引它铁作面皮汉，千里闻风也破颜。",
            "comment": ""
        },
        {
            "title": "偈颂二十二首",
            "content": "云收幽谷静，雨歇幽涧鸣。风暖幽鸟语，日融幽草青。二祖不知，截断一手臂。归宗不会，拭坏双眼睛。致使衲僧，个个半疑半信，半醉半醒。争知道自来满口，咀华而嚼英。",
            "comment": ""
        },
        {
            "title": "偈颂八十五首",
            "content": "花间蝶舞，柳上莺啼。瞿昙未晓，达磨犹迷。分付丛林能事汉，临机一一好提撕。",
            "comment": ""
        },
        {
            "title": "偈颂二十二首",
            "content": "西风一阵恶，北林平地摧。晓猿夜鹤，惊怨空徘徊。哀哉哀哉，戒光犹自照高台。",
            "comment": ""
        },
        {
            "title": "偈颂二十二首",
            "content": "安眠露地牛，未脱黄金索。常在雇盼中，牧童难捉摸。",
            "comment": ""
        },
        {
            "title": "偈颂二十二首",
            "content": "渚流虹影，枢绕电光。圣人出现，化洽殊方。",
            "comment": ""
        },
        {
            "title": "偈颂八十五首",
            "content": "南泉卖身，只贪小利。道吾舞笏，一味鬼戏。百丈卷蓆，翻成钝置。赵州吃茶，太煞客气。老大隋更是没巴鼻，僧问佛法的的意，却道山前麦熟也未。",
            "comment": ""
        },
        {
            "title": "日本门上人请赞",
            "content": "须弥绕白日，碧落穿红霞。唤作真则错，唤作相则差。只此一门难摸索，赚他个失脚走天涯。",
            "comment": ""
        },
        {
            "title": "偈颂八十五首",
            "content": "瑞岩老还债，出生双耳聩。扣道首不知，问禅禅不会。怕冷收帽裙，爱凉解衣带。上下相依不相怪，由来彼此肚皮大。",
            "comment": ""
        }
    ]
}