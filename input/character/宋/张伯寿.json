{
    "dynasty": "宋",
    "author": "张伯寿",
    "poems": [
        {
            "title": "临江仙",
            "content": "瑞气薰城春色早，光生帘幕飞浮。五陵应是产风流。冰清兼玉润，轩冕一时游。已得长生元妙术，庄椿不数春秋。徐卿一醉百无忧。但知从此去，衮衮出公侯。",
            "comment": ""
        },
        {
            "title": "临江仙",
            "content": "吴越家声传铁券，当年功指山河。公侯衮衮後来多。休符锺俊杰，气宇禀冲和。磊落胸襟清庙器，鹏程背可天摩。他时帝里笑鸣珂。双椿犹鹤算，二女已鸾坡。",
            "comment": ""
        },
        {
            "title": "临江仙",
            "content": "家住清湘云外窟，肯随玉笋同班。竹林风味正相联。独高霜外节，微露管中斑。吏隐丛祠聊寄傲，胸襟半是湖山。此君端可助跻攀。支颐供鹤立，拱膝看鳌翻。",
            "comment": ""
        },
        {
            "title": "临江仙",
            "content": "天上姮娥元不老，人间紫府长春。朱颜鹤发更清新。观音常自在，水月净无尘。有子飘飘麟阁像，有孙庭下诜诜。他年看取递成名。进封加上国，荣拜太夫人。",
            "comment": ""
        },
        {
            "title": "临江仙",
            "content": "爆竹声残天未晓，金炉细爇沉烟。儿孙戏彩映芳鲜。共倾元日酒，同祝大椿年。我愿儿孙如我寿，高低富贵随缘。不须厚禄与多田。诗书为世业，清白是家传。",
            "comment": ""
        },
        {
            "title": "临江仙",
            "content": "龙首凤池家鼎贵，庆传仙李芬芳。凛然冰雪照闺房。诞弥当此日，佳气满华堂。锦袖新封开大国，诏书急欲徵黄。莫辞沉醉九霞觞。蟠桃看子实，地久与天长。",
            "comment": ""
        }
    ]
}