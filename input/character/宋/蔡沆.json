{
    "dynasty": "宋",
    "author": "蔡沆",
    "poems": [
        {
            "title": "游白鹿洞",
            "content": "古洞云封山正阴，攀藤负石此登临。双峰削剑雄中外，五老当头壮古今。入室颙瞻先圣像，登台惭愧昔时心。十年梦寐今方见，终老生涯只处寻。",
            "comment": ""
        },
        {
            "title": "游西山",
            "content": "闻道西山胜，今朝始见山。鹤鸣双剑动，宠喷紫霄寒。人去台空古，墨灰沼未乾。紫阳招不作，登眺共谁看。",
            "comment": ""
        },
        {
            "title": "自咏二首",
            "content": "青春不可再，白发两三茎。得句非诗史，为文学雅成。愁多凭酒散，老至逐人行。开卷无相似，长吁负此生。",
            "comment": ""
        },
        {
            "title": "登高",
            "content": "九日登高庙阁阴，山间犬吠白云深。清秋空谷寒侵夜，绕屋幽林翠满岑。佳景随开陶令兴，雅怀犹负远公心。年来名利都抛却，唯有游观到处寻。",
            "comment": ""
        },
        {
            "title": "坐龙池观瀑布泉",
            "content": "一上巍峰独枕流，匡山爽气为君收。泉飞直下三千丈，池喷奔分数百州。净练银河辉映阁，烟凝碧树吐成楼。先师巨笔悬岩石，文物风光度几秋。",
            "comment": ""
        },
        {
            "title": "闲游",
            "content": "缓步荒郊外，杖藜看耨锄。蓑衣蒙短褐，野饭摘残苡。雨过苗花湿。云深草树疏。敲门无犬吠，何处觅樵渔。",
            "comment": ""
        },
        {
            "title": "夜行舟",
            "content": "霞晚临江岩，云深不见星。鸟棲沙篆暗，山远暮钟鸣。燃火移村色，号风晚度声。船窗迷漏鼓，独立向天明。",
            "comment": ""
        },
        {
            "title": "春日即事二首",
            "content": "人生何事最为亲，不看春容不识真。岸柳细摇多意思，野花初破足精神。精神识后施为别，意思到时言语新。为报同侪须急赏，莫教春去始伤春。",
            "comment": ""
        },
        {
            "title": "春日即事二首",
            "content": "楼上从容晓日明，春风随意动郊坰。定知有象根冲漠，未信至精惟杳冥。万化淳时春蔼蔼，一元亨处雨零零。忘言共倚栏干见，录满周原水满汀。",
            "comment": ""
        },
        {
            "title": "自咏二首",
            "content": "一病观书歇，终朝药饵亲。焚香葆静性，咬菜适清神。落燕巢低屋，饥乌噪近人。觅仙难换骨，贫瘦得吾真。",
            "comment": ""
        }
    ]
}