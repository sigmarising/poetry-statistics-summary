{
    "dynasty": "宋",
    "author": "余壹",
    "poems": [
        {
            "title": "重修朝宗门楼集句呈王宰",
            "content": "兹城实佳丽，上与浮云齐。加望川之阴，津途去不迷。一旦起楼高百尺，城高跨楼满金碧。朱门峨临九衢，一片彩霞迎晓日。好奇赏俊实难逢，看此宁避雨与风。仍夸县尹风骚客，与人一心成大功。应喜中原正无事，出为苍生作仙吏。大贤为政即多闻，不独文章推国器。立驱巘崿压波澜，千古烟霞一望间。江上晚来堪画处，丹青画出是君山。况乃烹鲜会嘉客，楼上重重歌吹发。艳歌一曲酒一杯，华筵有戏呈初彻。楼中美人夺神仙，轻身起舞红烛前。须臾宴罢日将夕，断烬遗香袅翠烟。四座少年君听取，太平时节难身遇。先生中业不可量，此中岂是久留处。且饮美酒登高楼，高视乾坤又何愁。早晚北门下徵诏，佩声归去凤池头。",
            "comment": ""
        }
    ]
}