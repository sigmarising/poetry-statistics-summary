{
    "dynasty": "宋",
    "author": "朱复之",
    "poems": [
        {
            "title": "谢张生见湛卢歌",
            "content": "剑术空疏今罢休，家山何处越中瓯。欲谈往事浑亡是，喜得新诗替莫愁。",
            "comment": ""
        },
        {
            "title": "罗怀叟思归一诗留之",
            "content": "客子归期莫有期，地炉松火独吟时。西山暮雨吹成雪，错拟杨花理钓丝。",
            "comment": ""
        },
        {
            "title": "赠黄五星",
            "content": "寒灰枯木此心形，箕斗今须落姓名。却爱酒星凭一算，麹生何日放流行。",
            "comment": ""
        },
        {
            "title": "句",
            "content": "疏竹生孙初上坂，矮松种子欲凌霄。",
            "comment": ""
        },
        {
            "title": "句",
            "content": "忽听夏禽三五弄，新红突过石榴枝。",
            "comment": ""
        },
        {
            "title": "别李商卿",
            "content": "羁思孤耽僻，蛩音偶出虚。绿阴分坐久，清话见情初。春过诗魂怯，年销剑术疏。相看渐成故，临别欲何如。",
            "comment": ""
        },
        {
            "title": "别汤伯纪",
            "content": "停云思何长，伐木梦苦短。飘摇乘风来，倏霍搏沙散。匪今我独黯，自昔客屡叹。之子曷云戾，微阳逼候炭。囚山对线景，汲井共清盥。玉露泚金茎，水泉流藻翰。方竹桂芳袭，未觉枳栖远。仰天镜其团，一驰弓向半。书堂渴吾伊，伫立了瑟僩。子如飞鸿渐，我如禁门键。天寒柳无枝，指直不得挽。归来玩题墨，寂寂眯双眼。",
            "comment": ""
        },
        {
            "title": "枫",
            "content": "凤山高兮上有枫，青女染叶猩血红。莫辞老红嫁西风，一夜憔悴成秃翁。",
            "comment": ""
        },
        {
            "title": "滕王阁",
            "content": "杰甚滕王阁，登临思渺然。宿云开北牖，秋水尽南天。帝子今何处，王童记独传。客怀无住著，浩荡白鸥前。",
            "comment": ""
        },
        {
            "title": "冬夜读书无油歌",
            "content": "君不见莱公酣歌彻清晓，银蜡成堆烧不了。又不见齐奴帐下环佳人，平生爨蜡不爨薪。南园花蜂巧心计，祗为渠侬照珠翠。生憎诗客太酸寒，略不分光到文字。欲学凿壁衡，邻火夜不明。欲学囊萤车，十月霜无萤。人生穷达真有分，大钧高高不须问。起来摩挲莲叶真人图，还有青藜老杖照我无。",
            "comment": ""
        },
        {
            "title": "赋太湖石",
            "content": "寂寂云根锁昼扉，绿痕春暖上苔衣。飞来黄鸟忽相问，看了几年花片飞。",
            "comment": ""
        },
        {
            "title": "夜饮罗怀叟三杯属余刚制共读孟郊诗",
            "content": "建子初寒月，篝灯对语时。独醒苏客酒，细咏孟生诗。蠹老无新卷，乌惊有夜枝。白云路不远，明日肯重来。",
            "comment": ""
        },
        {
            "title": "与静使君约游姑山记事古风二十韵",
            "content": "苦热日已远，杪秋遂凄凉。邦侯及清暇，小队豫郊岗。一麾先崭岩，半刺骖翱翔。卿月动左辖，客星移奉常。谁欤南冠者，共挹北斗浆。翠幄穿晨曦，锁金步流光。穷惚某氏建，架构溯斯堂。闽红倾泛盎，楚绿饾圆方。平原磊落人，仙碑勒芒唐。方平叱石起，来问东海桑。蔡子狗窦过，蛇蝉蜕冥茫。麻姑十八九，两髻已成霜。惟余老杉星，省识邓紫阳。往事莽如迹，且醉糟书房。翼亭跻齐云，游目望八荒。挽河落飞瀑，洒雪芙蓉裳。夕矣怛将归，一一玉帝旁。蹇余雅幽寻，嗜此崔嵬藏。请从浮丘生，学笙翳凤凰。他年傥相思，矫首空断肠。",
            "comment": ""
        },
        {
            "title": "九日偕翁与可江正甫郑景云游凤山",
            "content": "裹将破帽凤山游，凤去台空余古丘。白发尚能今日客，黄花祗作故园秋。天浮渭北荒荒杳，江入旴南隐隐流。我始欲愁君且莫，人生何处是吾州。",
            "comment": ""
        },
        {
            "title": "王补之梅竹",
            "content": "淡抹斜斜三两枝，色香相亚恰相知。沙寒水浅魂初醒，月落窗空影半欹。岂是物华甘寂寞，且须岁晚共扶持。向来淮浦潇湘岸，绝爱萧萧雪打时。",
            "comment": ""
        },
        {
            "title": "葛仙井",
            "content": "葛翁凿井冽寒泉，浸熟丹砂去作仙。底事并烦仙子接，却随海水变桑田。",
            "comment": ""
        },
        {
            "title": "句",
            "content": "红蕖老去羞明镜，推让朱荣上蓼梢。",
            "comment": ""
        },
        {
            "title": "送码碯石屏",
            "content": "削出云岑一片奇，天然玉莹泽如脂。祗堪棐几旁边看，颇与文房辈行宜。香篆自萦黄奶卷，飞花不点墨卿池。粗官马上今无用，付与刘郎写近诗。",
            "comment": ""
        },
        {
            "title": "过苏养直旧居",
            "content": "诗人已化罗浮鹤，相未千年未一归。属玉不知人世换，双双长占后湖飞。",
            "comment": ""
        },
        {
            "title": "姑山",
            "content": "他文太白不多奇，一赋姑山世绝希。生后此公方到此，龟趺不见仆前碑。",
            "comment": ""
        },
        {
            "title": "太平寺尘外闲题",
            "content": "高树青圆不见天，小风微动竹梢偏。衣涵空翠元无雨，庭閟余声独有蝉。老去此心无所住，向来我见不须先。狂吟但过寒山子，荐得腾腾一味禅。",
            "comment": ""
        },
        {
            "title": "赠胡易鉴",
            "content": "可怜扰扰鉴中人，五十枯蓍了此身。若欲致身须数外，何时日月得停轮。",
            "comment": ""
        }
    ]
}