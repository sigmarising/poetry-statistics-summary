{
    "dynasty": "宋",
    "author": "林景英",
    "poems": [
        {
            "title": "日出入行",
            "content": "朝出扶桑来，莫入虞渊去。胡不缓驰驱，百岁一朝暮。",
            "comment": ""
        },
        {
            "title": "寄陈莘村",
            "content": "玄冬梅半日，光接太丘星。雪月往来梦，溪山长短亭。利名成露草，行止付风萍。三十年来友，无如老典型。",
            "comment": ""
        },
        {
            "title": "林氏庵呈周练师",
            "content": "遥跨青田鹤，翩翩到此来。庭生自家草，山有主人梅。扫石夜朝斗，雨田秋起雷。谁知尘影裹，清趣似蓬莱。",
            "comment": ""
        },
        {
            "title": "言归",
            "content": "言归江海上，甘向石田耕。不愧为斯世。能间过此生。地从邻竹占，树听野禽争。坐咏同涛外，南山尽日行。",
            "comment": ""
        },
        {
            "title": "送友之石龙",
            "content": "一杯渭酒劝诗豪，杨柳西风拂去袍。行路正当金虎壮，登云不惮石龙高。水悬岩白惊残雪，日漾溪红认落桃。记取奚囊新句得，月三四幅寄东皋。",
            "comment": ""
        },
        {
            "title": "废观",
            "content": "羽衣人已化，无下问殊庭。春色桃谁种，天香药正灵。片霞飞绝顶，一鹤下青冥。荒藓空阶下，犹闻夜祭星。",
            "comment": ""
        },
        {
            "title": "秋风",
            "content": "飒然何处起，水国不成眠。触树人疑雨，开门月在天。渔舟移绝浦，雁阵落荒田。晓起伤漂荡，芦花走屋前。",
            "comment": ""
        }
    ]
}