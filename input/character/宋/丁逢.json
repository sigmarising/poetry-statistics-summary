{
    "dynasty": "宋",
    "author": "丁逢",
    "poems": [
        {
            "title": "句",
            "content": "山来分楚越，水落会蒸湘。鹿走旧随云底去，鹤翻时带雨飞来。",
            "comment": ""
        },
        {
            "title": "八咏楼",
            "content": "槛外溪山缥缈楼，共看雨歇涨痕收。天开图画无穷态，峡束盘涡自在流。赋咏偶然休吊古，登临政尔可销忧。邛徕九折经行遍，又向东吴寄此游。",
            "comment": ""
        },
        {
            "title": "到郴",
            "content": "眼界山逾碧，腰舆步转高。未疑御魑魅，自笑尹鼯猱。末路成三折，衰年感二毛。次山虽漫仕，安敢遽辞劳。",
            "comment": ""
        },
        {
            "title": "劝农香山",
            "content": "宿云留润欲侵衣，草长山腰路溅泥。映屋画图花远近，接畦湍濑水高低。人趋南亩生涯乐，春入东灾土脉齐。说与老农还自笑，近来辛苦惯扶犁。",
            "comment": ""
        },
        {
            "title": "次袁尚书巫山十二峰二十五韵",
            "content": "半雨半晴山弄姿，湿云吹风不成痴。蘼芜渐遍楚宫碧，葡萄未涨巴江迟。西南大尹初涉境，山川效职加瑰奇。翠屏窥窗故娟妙，松峦映掩相参差。浮云击汰睨青壁，灵君一去今安之。吟情浩荡隘宇宙，万景敢云骄莫随。当年楚境半天下，孱王醉梦方昏疲。珊瑚玉佩赤帝女，星髾羽盖蜺旌旗。锡符赐荣岂无意，侍臣托讽褰帱帷。尹今文采继骚雅，梦得诗魂羞竹枝。吾行一百八盘上，鑽天但觉天云低。荒荒野驿虎豹怒，阴阴岭树猿猱嬉。危登险陟倦三伏，口呿背浃嗟胡为。岂知舟行有奇观，山灵秘惜留归时。青帘白舫夙已具，芒鞋布袜将从兹。胸中邱壑未尘土，头上岁月从驱驰。虽无胜具逐支许，尚有乐趣同周施。何当投劾便归去，发船打鼓清江湄。更催尺一唤公觐，同看二六浮修眉。常山蛇阵想鱼腹，建溪龙焙倾蟇颐。摊钱昼浪看三老，杖藜晚岸寻名缁。昔人汶岭寄书帖，更歌蜀道先吁嘻，未若尹外岳牧中丞疑，惠爱春江之赴沧海，清明秋月之挂峨嵋。尽驱三峡波涛笔，第入思齐访落诗。",
            "comment": ""
        },
        {
            "title": "东山",
            "content": "水绕山围夏木苍，旧时贤相读书堂。窗间远岫供吟遍，来倚阑干半月凉。",
            "comment": ""
        },
        {
            "title": "赠姜邦杰",
            "content": "人间谁得似留侯，何但功名唾手收。皮里阳秋有公论，胸中泾渭不同流。餐梨久验轻身诀，辟谷长怀许国忧。傥非暮年专一壑，岂能真伴赤松游。鹰扬家世尚精神，授钺宣麻命数新。眷重先帝传禅日，恩除今上继承辰。谋猷合去陪诸老，眉宇重来看万人。约我登楼共秋月，少留不负百年身。",
            "comment": ""
        },
        {
            "title": "后十日重游",
            "content": "层楼重到已经旬，远岫晴岚发兴清。风送炎天堕冰雪，香清仙界引星辰。茶瓜暂唤林间客，杖履长输物外人。便欲从游赤松子，君恩应许乞微身。",
            "comment": ""
        }
    ]
}