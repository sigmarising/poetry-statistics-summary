{
    "dynasty": "宋",
    "author": "徐鹿卿",
    "poems": [
        {
            "title": "减字木兰花",
            "content": "云横远浦。一段秋光烦著语。月下谁家。丹桂迎风一两花。双凫来去。不踏人间风日处。才入云溪。问我来时总不知。",
            "comment": ""
        },
        {
            "title": "汉宫春",
            "content": "吏隐南昌，问盘根几世，长子孙枝。仙风道骨如此，信不吾欺。素姿倾国，□难昏、坐觉愆期。算好与、水仙作配，又还恨不同时。岁晚寻盟有几，早兰辞湘浦，竹谢东篱。自向月中弄影，雪里评诗。角声吹动，这一天、清兴关谁。刚唤起、赤松孤竹，此心惟许君知。",
            "comment": ""
        },
        {
            "title": "满江红",
            "content": "斗大横江，旧曾著、周程夫子。谭道处，疏梅迎笑，双松延翠。百载高风勤景仰，数椽老屋重经始。更大书、留与後人看，公归矣。",
            "comment": ""
        },
        {
            "title": "酹江月/念奴娇",
            "content": "薰风有意，还年年吹下，九天纶绋。庾岭高哉知几仞，不隔清名突兀。明月扁舟，图书之外，所载无南物。襄公往矣，辽辽直到今日。南来北地开藩，甘棠好在，一夜春光入。父老欢迎相告语，依旧朱颜绿发。四海无波，四江无讼，是先生清德。岭梅迎笑，和羹□□消息。",
            "comment": ""
        },
        {
            "title": "水调歌头",
            "content": "别驾映旋轸，父老绕称觥。西风底事于役，造物岂无情。知道神生崧岳，大庾岭边和气，未足助欢声。小试活人手，详谳命公行。赣滩石，青原雨，快阁晴。西江一带风物，尽把祝长生。福与此江无尽，寿与此江俱远，名与此江清。江水直到海，公亦上蓬瀛。",
            "comment": ""
        },
        {
            "title": "水调歌头",
            "content": "五剡乃脱选，通籍入金闺。祖宗立法初意，正欲猎英奇。近世流风薄矣，强者立跻霄汉，弱者困尘泥。流水伯牙操，底处有锺期。公为政，民不扰，吏无欺。春风桃李满县，当路几人知。五马宏开公道，一鹗首旌治最，迟乃速之基。不枉受人荐，更看荐人时。",
            "comment": ""
        },
        {
            "title": "汉宫春",
            "content": "庾岭梅花，到江空岁晚，始放南枝。岂徒冰雪蹊径，不受侵欺。孤高自负，尽炎凉、变态无期。便瘴雨、蛮烟如许，淡妆也不随时。未肯移根上苑，且竹边院落，月下园篱。除却西湖句子，此後无诗。向□红紫，要十分、妩媚因谁。算只有、天怜清苦，纷纷蜂蝶争知。",
            "comment": ""
        },
        {
            "title": "贺新郎",
            "content": "解组轻千里。趁朝来、风高气爽，波平如砥。试问馀恩深几许，江阔秋清无底。看两径、棠阴舞翠。明月归艎轻似叶，只梅花、香里诗千纸。端不愧，西江水。谪仙才气兰亭字。更清姿雅度，修竹长松标致。官职几人曾此过，萱草春风谁似。任彩服、蹁跹娱戏。去此云霄真一握，算令公、勋业浑馀事。中书考，从今始。",
            "comment": ""
        },
        {
            "title": "水调歌头",
            "content": "廊庙补天手，夷夏想威名。上前张胆明目，倾倒汉公卿。二百年来章贡，前赵後萧相□，今古两豪英。四海望霖雨，可但总祥刑。自儿时，文字里，已心倾。魁躔邈在霄汉，薄宦偶趋承。山见崆峒秀丽，水见玉虹清绝，犹愿见先生。寄语二三子，洙泗在江城。",
            "comment": ""
        },
        {
            "title": "水调歌头",
            "content": "岭峤转和气，英簜挟新凉。登车搅辔慷慨，风采肃台纲。第一澄清官府，次第咨询民瘼，馀事到囷仓。谨勿养稂莠，莠盛稻苗伤。金芝秀，蒲涧碧，荔枝香。此中风味不恶，暂借使星光。毋薄炎荒瘴海，曾著广平李勉，归去□平章。唤起昔贤梦，千载续遗芳。",
            "comment": ""
        },
        {
            "title": "酹江月/念奴娇",
            "content": "雪销平野，正云开天宇，灯辉花市。明灭吐吞无尽藏，巧斗飞桥激水。铁马响冰，牙旗穿夜，箫鼓声歌沸。丰年欢笑，酿成千里和气。相欢交□游嬉，卖薪买酒，歌舞升平里。记得前年随玉辇，吹下天香扑鼻。璧月腾辉，仙球稳缒，归有传柑遗。来年此夜，通明仍许归侍。",
            "comment": ""
        },
        {
            "title": "减字木兰花",
            "content": "狂吟江浦。不食人间烟火语。韦曲名家。也试河阳一县花。群仙推去。暂寄岭梅清绝处。笑俯清溪。只有清风明月知。",
            "comment": ""
        }
    ]
}