{
    "dynasty": "宋",
    "author": "徐逸",
    "poems": [
        {
            "title": "昼眠治平寺",
            "content": "频年游览不暂寘，野艇往来无水程。雨休最好是鸥浴，风静更清闻鹤声。酒家新熟欠前账，僧榻借眠余宿酲。崧高泰华未挂眼，鬓影萧飒难为情。",
            "comment": ""
        },
        {
            "title": "蒿",
            "content": "驼峰彘脔蹯取熊，百金不满箸下供。朱门人物多伟岸，一字不识神氏蒙。深林蒿荠最强项，不肯失身羔酒胸。",
            "comment": ""
        },
        {
            "title": "梅花",
            "content": "咸平处士风流远，招得梅花枝上魂。疏影暗得如昨日，不知人世几黄昏。",
            "comment": ""
        },
        {
            "title": "清平乐",
            "content": "风韶雨秀。春已平分後。陡顿故人疏把酒。闲恁画阑搔首。争须携手踏青。人生几度清明。待得燕慵莺懒，杨花点点浮萍。",
            "comment": ""
        },
        {
            "title": "村居",
            "content": "酸甜半熟山头果，红白争开屋角花。紫户不关春睡足，太平多在野人家。",
            "comment": ""
        },
        {
            "title": "偶题",
            "content": "病身郁屋等惊蛇，埃壒何堪举手遮。四海知心是明月，一生结客得梅花。风摇酒浪红鳞小，香暖歌云翠葆斜。休问画桥西去路，要凭消遣旧生涯。",
            "comment": ""
        }
    ]
}