{
    "dynasty": "宋",
    "author": "张蕴",
    "poems": [
        {
            "title": "翠蛟亭呈孙元素鍊师",
            "content": "剡剡星虹白日寒，山香一曲落云端。乘虬道士排空去，怒雨声摇碧玉峦。",
            "comment": ""
        },
        {
            "title": "鹤田还江石",
            "content": "欲留云共住，云去楚天长。此日吾犹惜，中年别易伤。搜吟梅下影，赌弈橘中香。谨勿移山诺，春风入帝乡。",
            "comment": ""
        },
        {
            "title": "酥",
            "content": "兼味醍醐外，分身乳酪中。江南鸣穉犊，塞上寄飞鸿。乾雨看如幻，生盐讶渐融。腊残犹有待，煎取牡丹红。",
            "comment": ""
        },
        {
            "title": "维扬即事",
            "content": "皂角林前野地宽，新塘路口草泥乾。天乎如此功名事，成败观人自昔难。",
            "comment": ""
        },
        {
            "title": "次韵月中闻鹤",
            "content": "孤影徘徊且月中，流离满贮酒如空。东皇太一应来下，笑指梅花一信通。",
            "comment": ""
        },
        {
            "title": "毗陵天庆观龙",
            "content": "殿阴壁老怀仁笔，头角峥嵘春起蛰。有时麾斥惠山云，行雨归来半身湿。",
            "comment": ""
        },
        {
            "title": "溪上",
            "content": "今夕知何夕，吾意亦良适。明月满船蓬，清风动帷席。过雨前溪浑，停云半空白。衰荷无娇红，老梧有枯碧。频更烛对棋，仍把酒浇石。岁行变暄凉，朋情慨离索。相思日以长，孤吟夜方寂。露下客衣单，草际萤光奕。年年修玩心，一醉不得惜。",
            "comment": ""
        },
        {
            "title": "録録",
            "content": "録録竟何为，衣尘日以缁。故人閒入梦，久雨颇妨脾。燕履登巢息，蜂程载蜜亏。独斟莲子酒，愁绝杏花诗。",
            "comment": ""
        },
        {
            "title": "除夕",
            "content": "京国逢除夕，栖迟鬓欲霜。春声生竹爆，岁色动椒香。戒睡听鸡早，占诗探茧忙。烛花频送喜，儿女笑烘堂。",
            "comment": ""
        },
        {
            "title": "道中观戽水戏书",
            "content": "秧马泥深茧犊閒，烛龙顾影桔槔间。寻常六月江南雨，不比君王帑藏悭。",
            "comment": ""
        },
        {
            "title": "顾迳",
            "content": "海水还清浅，停杯问二豪。雨来江色暝，沙长岸容高。吏鞅何能脱，王程敢惮劳。秋风柁楼底，短发不禁搔。",
            "comment": ""
        },
        {
            "title": "不寐",
            "content": "空床展转对孤檠，寒漏年长更雨声。如此乾坤閒岁月，明朝华发满头生。",
            "comment": ""
        },
        {
            "title": "归雁亭",
            "content": "青云影里自由身，几倚阑干看不真。又是江湖春雪尽，年年肠断玉关人。",
            "comment": ""
        },
        {
            "title": "秋思",
            "content": "暑退凉生体气佳，卷帘听雨感年华。西风叶叶梧桐冷，开尽庭前白鹤花。",
            "comment": ""
        },
        {
            "title": "京口运河上",
            "content": "荒荒永岸水如沟，翁仲无言立上头。日日餫稍衔尾去，东南民力尚支不。",
            "comment": ""
        },
        {
            "title": "至后",
            "content": "阳生七日验飞葭，衮衮天机岁载华。江草未圆青帝梦，香芸漏洩与梅花。",
            "comment": ""
        },
        {
            "title": "云间",
            "content": "倦倚柁楼闻鹤唳，半生此地一经过。机云故月荒凉宅，湖海新秋浩荡波，晓{左舟右定}红莲商客市，夜窗白苧女儿歌。吟边冷被沙鸥笑，衣化京尘鬓亦皤。",
            "comment": ""
        },
        {
            "title": "送晏桂山赴高沙郡",
            "content": "拦武容台彼一时，溪乡重幸得追随。鸥前心事沧浪影，梅下吟情汗漫期。感慨中年无近别，徘徊明月有相思。殷勤劝醉阳关晓，受尽耶歈只自知。",
            "comment": ""
        },
        {
            "title": "东庵与道者语有感",
            "content": "瘦策松间日又斜，更过东崦吃僧茶。丹青岭树胆寒叶，水墨江天噪乱鸦。付酒一杯真乐事，读书万卷是愁涯。更尝世故知閒味，河水依然鬓自华。",
            "comment": ""
        },
        {
            "title": "午日次韵池袭父",
            "content": "小泊蘋香柳下矶，重逢佳节感年时。束蒿偶作人形想，采药须供国手医。江镜愿为明主监，楚菰愁赋逐臣词。酒边听尽敲篷雨，数日淮南去未迟。",
            "comment": ""
        },
        {
            "title": "春朝偶题",
            "content": "忙里偷閒答物华，一官随分是生涯。春风酒棹湖堤柳，晓月吟鞯辇路花。报喜忽闻枝上鹊，忘机时下屋头鸦。残年钝闷今朝尽，重对菱花拂帽纱。",
            "comment": ""
        },
        {
            "title": "祀事",
            "content": "误被鸡催起，隃听漏鼓稀。书檠风展卷，香碗火生衣。困嗅茶犹病，吟餐菊可肥。月明天路靓，亲到帝旁归。",
            "comment": ""
        },
        {
            "title": "朱柿",
            "content": "慈恩分种远，骈实渥如丹。垂野华星大，然云火树寒。蟹螯徵有忌，牲血讶难抟。七绝虽堪赏，无劳把核鑽。",
            "comment": ""
        },
        {
            "title": "岁晏用赵谊父访云心韵以寄",
            "content": "看春知几度，玄发故应非。世事真犹梦，人生瘦胜肥。竹边随意入，梅下得诗归。缅想羊何友，湖山乐所依。",
            "comment": ""
        },
        {
            "title": "喜李鹤田至次阮云心韵兼寄",
            "content": "月树秋来碧几寻，古芗熏彻紫芝吟。无因得去陪清赏，只寄山君一寸心。",
            "comment": ""
        },
        {
            "title": "送晏桂山赴高沙郡",
            "content": "青衫赴阙已三迁，红旆临州不五年。旧吏侉荣从事府，新民迎拥使君鞯。牡丹池馆春融日，莼叶汀洲水涨天。自是边筹谈笑办，归来仍侍玉皇前。",
            "comment": ""
        },
        {
            "title": "虎丘",
            "content": "曼陀石上无根树，历历生公说法余。剑水一泓清澈底，至今人说有龙居。",
            "comment": ""
        },
        {
            "title": "维扬即事",
            "content": "牛斗星边禹贡州，东南屏蔽大江流。向来明月珠帘梦，不信秋风夜柝愁。",
            "comment": ""
        },
        {
            "title": "维扬即事",
            "content": "土雾如蒸暴暑天，烛龙偏驻柳边船。三清观里风廊午，满意题诗借榻眠。",
            "comment": ""
        },
        {
            "title": "多景楼",
            "content": "假日此登临，凄凉北望心。戍烽孤障杳，塔影一江深。黠虏投鞭想，将军誓楫吟。所嗟人事异，天险古犹今。",
            "comment": ""
        },
        {
            "title": "翠蛟亭",
            "content": "道人锁蛟天柱半，客来纵蛟作奇观。飞风动地轰晴雷，雄拿怒攫石欲开。明珠万斛撒成雨，忽趁流云入银浦。仙田种玉耕春烟，润流九里无凶年。问蛟悲去何时还，道人仰笑意自閒。月中携手听潺湲。",
            "comment": ""
        },
        {
            "title": "西湖清明",
            "content": "芳天新霁惠风和，软录平堤凝不波。桃李无言看客惯，楼台如画占山多。游裾匝路填车马，翠榜开延斗绮罗。寂寂寒烟生水面，白鸥飘柰此月明何。",
            "comment": ""
        },
        {
            "title": "丹阳道中流寓人",
            "content": "累土编茅古制庳，官田种秫得沽私。自言身健无徭役，犹胜平生江北时。",
            "comment": ""
        },
        {
            "title": "平山堂吊古",
            "content": "隔江山色画图中，故址荒来与庙通。画地雄吞淮海水，占星高直斗牛宫。试评蜀味长泉变，欲唱欧词古柳空。往事茫茫增感慨，聊凭戍卒指西东。",
            "comment": ""
        },
        {
            "title": "月泉纪游",
            "content": "小春霜琮晓，閒访古招提。何岁斋鱼废，初弦顾兔迷。先民堂上像，寓客柱间题。僧户蜂分小，山形虎穴低，松青江庙北，竹老野桥西。亲汲卿煎茗，深登信杖藜。琴师年九址，相见手重携。",
            "comment": ""
        },
        {
            "title": "姑苏台",
            "content": "故址耕残草树秋，无人曾见鹿来游。甬东亦是当时月，不照笙歌只照愁。",
            "comment": ""
        },
        {
            "title": "新晴",
            "content": "林影熹微晓乍晴，老於世故独关情。连烽未撤边头戍，积潦犹妨陇上耕，几为饷蚕忧湿叶，得因漂麦困饥萌。龙公多事多劳耳，万理由来要得平。",
            "comment": ""
        },
        {
            "title": "次韵月中闻鹤",
            "content": "月明华表语霜清，万籁沉沉静有声。一自别来璚树长，几回飞梦到曾城。",
            "comment": ""
        },
        {
            "title": "同寮约游香林分单韵得林字",
            "content": "约我当休沐，同过支道林。棋边翻覆手，酒外太平心。石漱晴湍细，猿吟夏木深。归帆带疏雨，凉意满幽襟。",
            "comment": ""
        },
        {
            "title": "凤鹤鹊三题与江社同赋",
            "content": "一去朝阳寂不闻，西康台北起寒云。梧花竹实年年事，柰此喧啾百鸟群。",
            "comment": ""
        },
        {
            "title": "正月二日雪",
            "content": "雨送冬雷了，如篵堕晓晴。萦盈溪树色，骚杀纸窗声。着瓦消还易，因风冻不成。纷纷门外屦，犹自贺元正。",
            "comment": ""
        },
        {
            "title": "惠山",
            "content": "石苔滑汰屋连斜，第二泉边古佛家。一壑松风听不了，却留僧坐自煎茶。",
            "comment": ""
        },
        {
            "title": "上海",
            "content": "梦断三更鹤，芦边系短篷。听潮看海月，坐石受天风。物至秋而化，年来我亦翁。长歌相劳事，犹喜此樽同。",
            "comment": ""
        },
        {
            "title": "维扬即事",
            "content": "茅屋芦门前市坊，居民无事亦军装。愁来莫上城头望，西北浮云接太阳。",
            "comment": ""
        },
        {
            "title": "瓜洲",
            "content": "如此江涛更有人，佛狸竟死不能兵。幅巾短櫂鸥前梦，未省当时有此城。",
            "comment": ""
        },
        {
            "title": "垂虹",
            "content": "四岸俱地只有天，烟樯如雨落鸥前。不知笠泽翁何许，波上清风一万年。",
            "comment": ""
        },
        {
            "title": "食蛎次韵芸隐",
            "content": "相黏成什伯，峰耸若山王。攻处须犀铁，持来出蟹汤。梅花霜后味，竹色酒边香。坐忆游闽乐，今年始得尝。",
            "comment": ""
        },
        {
            "title": "金山",
            "content": "江身台殿切空云，夜月鱼龙影不分。八十老僧相引说，潮痕不上郭公坟。",
            "comment": ""
        },
        {
            "title": "维扬即事",
            "content": "月明城上响边笳，一枕三更梦到家。不耐楚氛真僻性，赋诗酌酒与琼花。",
            "comment": ""
        },
        {
            "title": "喜李鹤田至次阮云心韵兼寄",
            "content": "浇酒逋梅又几回，愁吟旧雨独登台。星星鹤语山窗晓，割得云心古锦来。",
            "comment": ""
        },
        {
            "title": "霅川次韵鹤田",
            "content": "苕霅双流合，帆樯万里通。连山黄独雪，一雁白蘋风。酒户春醅浅，鱼村晚市同。旧游蕉鹿外，未老已成翁。",
            "comment": ""
        },
        {
            "title": "凤鹤鹊三题与江社同赋",
            "content": "月树争枝影共寒，楂楂飞过屋头山。五陵年少多春闷，一弹千金落等闲。",
            "comment": ""
        },
        {
            "title": "九日",
            "content": "细看黄花把一枝，东篱犹是昔人非。题糕酒外豪心在，吹帽风前素发稀。雁叫霜天悲故国，鸦翻溪树背寒晖。百年独有閒居乐，可怪东山事竟违。",
            "comment": ""
        },
        {
            "title": "平山和韵鹤田",
            "content": "琼花应自笑南翁，白发栖栖逐断蓬。兵后百年城郭是，尘间多事古今同。孤烟远堠如常夜，五月穷边尚冷风。可竺莼鲈归兴尽，长吟且复付杯中。",
            "comment": ""
        },
        {
            "title": "何山",
            "content": "山因人得姓，人去佛来居。邻有天章墓，碑无玉局书。幽蹊通古郭，荒磵入春畲。客子吟须冷，高峰夕照余。",
            "comment": ""
        },
        {
            "title": "凤鹤鹊三题与江社同赋",
            "content": "立雪精神两瘦芦，天风入羽思江湖。逋仙梅下曾相识，千载归来一语无。",
            "comment": ""
        },
        {
            "title": "斋宫偶题",
            "content": "众绿扶疏雨气清，柳花吹作小池萍。文窗昼寂斋房邃，三漱华池诵玉经。",
            "comment": ""
        },
        {
            "title": "寄鹤田",
            "content": "鹤向孤山去未归，片云竹雁与心期。新诗不着工夫得，雪外看花独立时。",
            "comment": ""
        },
        {
            "title": "钱氏东皋",
            "content": "百年钟鼓园林在，人物萧疏更海乡。藤络湖嵌山解长，花移邺本土犹香。棋声靓昼松阴淡，扇影閒秋水气长。莫道官忙行乐少，也分物色到奚囊。",
            "comment": ""
        },
        {
            "title": "祷雪天竺由灵鹫过冷泉",
            "content": "降香天竺去，瀹茗冷泉来。新径石间过，危亭木杪开。烟山晴茗画，霜叶湿如灰。点检经行处，今年未见梅。",
            "comment": ""
        },
        {
            "title": "楝花",
            "content": "绿树菲菲紫白香，犹堪缠黍吊沉湘。江南四月无风讯，青草前头蝶思狂。",
            "comment": ""
        },
        {
            "title": "垂虹",
            "content": "忆着前游十四年，三高祠下夕阳船。无钱买得鲈鱼鱠，吟就橘花香里眠。",
            "comment": ""
        },
        {
            "title": "重游大涤洞天",
            "content": "涧水冷冷石发新，松花香靓翠崖深。云生不没仙人迹，丹化犹啼捣药禽。洗眼人多求圣水，醒心吾独爱清音。杖藜更欲过新洞，无柰春空又作阴。",
            "comment": ""
        },
        {
            "title": "道场山",
            "content": "访碑无古迹，丹碧覆嵯峨。塔向城中共，山从寺右多。疏松涉溪路，远溇太湖波。何锴书堂在，犹嫌隔翠萝。",
            "comment": ""
        }
    ]
}