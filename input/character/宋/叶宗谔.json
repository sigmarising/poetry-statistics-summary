{
    "dynasty": "宋",
    "author": "叶宗谔",
    "poems": [
        {
            "title": "蒙亭诗和张洵韵",
            "content": "我行几许逾沅湘，直抵八桂漓水旁。千山倒影摇溪光，秀色不借草木苍。兹亭构胜俯回塘，野花风递罗绮香。岩前伏波航羽觞，一洗尘思生清凉。疑有仙人白玉床，壶中景迥日月长。步此仙籁音琅琅，世间名利真毫芒。此景不独冠南方，恨不筑室轻侯王。回首尘迹空渺茫，瞥去未必计非良。其如樽酒情难忘，恍然一梦五云乡。",
            "comment": ""
        },
        {
            "title": "句",
            "content": "凤凰台上山吞月，白鹭洲边水接天。",
            "comment": ""
        }
    ]
}