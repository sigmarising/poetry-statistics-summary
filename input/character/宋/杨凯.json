{
    "dynasty": "宋",
    "author": "杨凯",
    "poems": [
        {
            "title": "梅林分韵得今字",
            "content": "兰亭久陈迹，修竹空自阴。龙山亦凄凉，鲜花谁与簪。英游旷千载，盛事新梅林。四海冯黎州，未妨铁石心。提携到诸子，遍赏江之浔。亭亭姑射仙，玉立何森森。谢氏六君子，对饮香满襟。西郊访老友，奇怪尤可钦。宛然如先生，高臣岁月侵。从兹饱薰风，佳实共鼎鬵。正味悦天下，妙用无古今。去去好着鞭，江南春已深。",
            "comment": ""
        }
    ]
}