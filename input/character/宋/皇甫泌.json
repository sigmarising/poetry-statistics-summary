{
    "dynasty": "宋",
    "author": "皇甫泌",
    "poems": [
        {
            "title": "送梵才上人归天台",
            "content": "昔在童蒙岁，学礼暨诗书。肃肃秉庭训，罔敢甯斯须。积习将一纪，心目多勤劬。本此修拙辞，阶之登仕途。得以施所学，闻者谓之迂。吾道固未行，或嗤为腐儒。腐诚如所云，儒非吾敢居。时英贱民政，亦诮官之麄。嘉言屡治勗，周旋画伟谟。胡不事章句，清贵无加于。我闻今学者，为人不自图。六朝文物壅，化源由是枯。华文愧不能，迷深甘守株。古人不得见，临风重欷嘘。",
            "comment": ""
        },
        {
            "title": "送梵才上人归天台",
            "content": "美玉不自贵，贵之者良工。高才不自明，明之者至公。和璞文未刻，他山石正同。子虚赋未行，相如车不东。我今徵此词，亦将拟未通。粤有空门子，孕秀赤城中。性静不欲俗，诗癖俄我躬。意淳自高古，言雅思变风。劳劳不称年，名尚高远聰。我来山月乡，即貌知困蒙。吾师道虽否，天子方文崇。一旦因得意，诵之于六宫。",
            "comment": ""
        }
    ]
}