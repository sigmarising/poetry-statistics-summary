{
    "dynasty": "宋",
    "author": "释如珙",
    "poems": [
        {
            "title": "偈颂三十六首",
            "content": "三衣覆体，四事供需。若也知惭知愧，是真释子。莫道曩劫修来，非从今日。",
            "comment": ""
        },
        {
            "title": "示椿藏主",
            "content": "一夏工夫打不彻，百千亿劫不消磨。金乌玉兔长相逐，雁荡峰头见也麽。",
            "comment": ""
        },
        {
            "title": "杨岐和尚赞",
            "content": "屋老四壁疎，雪珠床上跳。犹有闲情怀，对白云发笑。",
            "comment": ""
        },
        {
            "title": "示霞上人",
            "content": "一大藏教方外荐，十方刹土目前看。老僧住世无多日，只要阇梨心地安。",
            "comment": ""
        },
        {
            "title": "颂古四十五首",
            "content": "一般颜色两般名，纸盖难瞒众眼睛。雪峰当时便封转，闽王犹未息疑情。",
            "comment": ""
        },
        {
            "title": "颂古四十五首",
            "content": "托钵回身去，钟鼓未鸣时。不会末后句，只有心奯知。",
            "comment": ""
        },
        {
            "title": "颂古四十五首",
            "content": "大地一只眼，谁敢屙其中。锹子寄将去，那知到雪峰。",
            "comment": ""
        },
        {
            "title": "六祖大师赞",
            "content": "曹溪本无波浪，是他来者激起。日月星辰万象，总被陆沈，出头不得。",
            "comment": ""
        },
        {
            "title": "示明侍者",
            "content": "布毛吹起便悟去，未吹布毛何不悟。三三九九八十一，云门大师有抽顾。",
            "comment": ""
        },
        {
            "title": "偈颂三十六首",
            "content": "古佛与露柱交参，猫儿我咬杀猛虎。出门撞著须菩提，拶破虚空全体露。一片虚凝绝谓情，万里清光飞玉兔。",
            "comment": ""
        },
        {
            "title": "偈颂三十六首",
            "content": "粪堆头上，无人觑著。万法纷纭，自起自灭。",
            "comment": ""
        },
        {
            "title": "天目和尚赞",
            "content": "不道先师具大眼目，只道先师无肯路。还有知得者麽，杨岐之衣到松源师祖不传，临终谓兄弟久聚。正路行者有，只不能用黑豆法。难以荷负正宗，临济佛法到此平沈。痛哉痛哉，以此见先师，深得师祖之旨矣。",
            "comment": ""
        },
        {
            "title": "送一维那",
            "content": "扣我山寮门，乃是我法侄。来情不用推，一一皆著实。生柴带叶烧，新水敲冰汲。难得再相逢，今年六十七。归去望东溟，天岸一团日。",
            "comment": ""
        },
        {
            "title": "偈颂三十六首",
            "content": "哇地一声诸境现，周行七步更多能。老僧不是多饶舌，要与诸人绝谓情。",
            "comment": ""
        },
        {
            "title": "偈颂三十六首",
            "content": "五台山上云蒸饭，佛殿阶前狗尿天。刹竿头上剪{左饣右追}子，三个猢狲夜箕钱。",
            "comment": ""
        },
        {
            "title": "弥陀悬鼓相赞",
            "content": "彩云缥缈悬红日，瞻彼慈容大导师。四十八愿丘山重，众生杂念乱如丝。",
            "comment": ""
        },
        {
            "title": "偈颂三十六首",
            "content": "河清海晏皇基壮，雨顺风调百姓安。三世如来同祝赞，龙楼曲奏万年欢。",
            "comment": ""
        },
        {
            "title": "禅人画师像请赞",
            "content": "黄檗不是临济，争打六十拄杖。较之七佛已前，都无许多劳攘。即是吾真种草，何须特地写像。",
            "comment": ""
        },
        {
            "title": "颂古四十五首",
            "content": "廓然无圣真实语，对朕者谁心未息。本光灿烂照十方，无量劫来到今日。",
            "comment": ""
        },
        {
            "title": "偈颂三十六首",
            "content": "大无外，小无内。一即三，三即一。路逢道伴交肩过，一生参学事毕。",
            "comment": ""
        },
        {
            "title": "送权侍者游洞庭",
            "content": "七十二峰波面出，卢公去后石屏存。高歌数曲游三日，图画又添僧一尊。",
            "comment": ""
        },
        {
            "title": "寄予藏主",
            "content": "要成大树作阴凉，放教片心如泥去。云门一举四十九，临济大师无本据。",
            "comment": ""
        },
        {
            "title": "此庵歌",
            "content": "吾结此庵寄残影，有问此庵坏不坏。一语发出甚奇怪，随他口下答不坏。凡属形相皆是坏，为甚此庵却不坏。六窗俱透无一物，常光无内亦无外。劫火洞然大千坏，吾结此庵实不坏。行住坐卧于其中，只是寻常个境界。有时松风閒举话。万象森罗齐爽快。",
            "comment": ""
        },
        {
            "title": "塔偈",
            "content": "午夜髑髅吟，山空片月明。西方无净土，只有弥陀经。",
            "comment": ""
        },
        {
            "title": "颂古四十五首",
            "content": "岂要共出一双手，只教唤著沙弥来。铁铛无脚又无耳，墙下春深荠叶开。",
            "comment": ""
        },
        {
            "title": "寄灵仲通侄",
            "content": "一楼山色好，山是飞来山。座上方外友，身心俱閒閒。秋来几夜梦，踏月到其问。更转语方定，瓦炉香未残。一偈聊相寄，山寮长日关。",
            "comment": ""
        },
        {
            "title": "偈颂三十六首",
            "content": "天得一以清，地得一以宁。金刚神合掌，归依佛法僧。",
            "comment": ""
        },
        {
            "title": "虎丘隆和尚赞",
            "content": "睡虎一啸，虚空掇转。南辰居北，北辰居南。驴作驴鸣，犬作犬吠。外道消灭，正宗亦无。",
            "comment": ""
        },
        {
            "title": "偈颂三十六首",
            "content": "明暗色空，不曾碍人。一念周沙界，日用万般通。湛然常寂寂，常转自家风。",
            "comment": ""
        },
        {
            "title": "寄海藏主",
            "content": "佛佛授手无多子，祖祖相传似海深。昨夜西风撼门扇，天明无迹可追寻。",
            "comment": ""
        },
        {
            "title": "寄雪窦千峰琬西堂",
            "content": "千丈崖根芋火香，天上日轮正卓午。东土西乾无祖师，白头老僧七十五。",
            "comment": ""
        },
        {
            "title": "道藏主号物外因作此偈",
            "content": "何处是物外，徒然劳指注。物物皆唯我，我实无比喻。去却我一字，动静随所寓。灵光遍寰宇，今古绝来去。",
            "comment": ""
        },
        {
            "title": "颂古四十五首",
            "content": "觅心不得疑情息，与汝安心万事休。十万里沙来又去，杖挑只履在肩头。",
            "comment": ""
        },
        {
            "title": "临济大师赞",
            "content": "得马祖百丈黄檗之旨，发自己胸中本有底光明。见僧入门便喝，谓之临济一宗。三世诸佛构不著，狸奴白牯鬼不著。",
            "comment": ""
        },
        {
            "title": "偈颂二十首",
            "content": "清净世界清净人，浊恶世界浊恶人。随性所转移不得，总是娘生一个身。",
            "comment": ""
        },
        {
            "title": "德山和尚赞",
            "content": "吹灭纸灯，眼前黑暗。拈得白棒，胡挥乱挥。黄河放出，太华裂开，大千沙界绝尘埃。",
            "comment": ""
        },
        {
            "title": "塔铭",
            "content": "病叟今年六十六，死日将至，火化好，土化好。西堂唯庵贯和尚云：古鄮山中有片荒地，因叠石为塔，为铭曰：天生一穴，藏吾枯骨。骨朽成土，土能生物。结个葫芦，挂赵州壁。永脱轮回，超三世佛。",
            "comment": ""
        },
        {
            "title": "颂古四十五首",
            "content": "心灯不可付，祖印亦难传。野鸭飞过去，搊得鼻头穿。",
            "comment": ""
        },
        {
            "title": "颂古四十五首",
            "content": "佛手驴脚容易见，最难道处是生缘。黄梅不是周家子，七岁传衣便会禅。",
            "comment": ""
        },
        {
            "title": "偈颂三十六首",
            "content": "莲花生于泥，标格天然别，出水未出时，馁鱼并馁鳖。",
            "comment": ""
        },
        {
            "title": "示然侍者",
            "content": "以法传法狮子吼，以心传心铁牛机。十方世界无行路，圆觉空中有路归。",
            "comment": ""
        },
        {
            "title": "禅人画师像请赞",
            "content": "尺璧千丈石，寸金万里沙。拣辩俱不得，达磨返流沙。",
            "comment": ""
        },
        {
            "title": "颂古四十五首",
            "content": "钟鸣众集归方丈，苦杀堂头请法人。法法本来无一法，若言无法法缠身。",
            "comment": ""
        },
        {
            "title": "示收侍者",
            "content": "人方不是面通红，此病流来自劫空。拈出洞出三顿棒，慈明老汉得黄龙。",
            "comment": ""
        },
        {
            "title": "颂古四十五首",
            "content": "北斗里藏身，虚空中出没。道得一句来，日头东畔出。",
            "comment": ""
        },
        {
            "title": "颂古四十五首",
            "content": "药山手中书佛字，问他端尔要心开。只将佛字为酬对，元是曾持五戒来。",
            "comment": ""
        },
        {
            "title": "偈颂二十首",
            "content": "万事成空皆已悉，一身无实亦深知。丝毫名利放不过，得出轮回是几是。",
            "comment": ""
        },
        {
            "title": "偈颂二十首",
            "content": "老已无心走市廛，娑罗树下展身眠。余生一了一切了，不去烧香向佛前。",
            "comment": ""
        },
        {
            "title": "颂古四十五首",
            "content": "你若学他看，牛皮真个穿。长年横案上，字义自然圆。",
            "comment": ""
        },
        {
            "title": "送灵石齐物长老",
            "content": "方丈守职莫轻忽，自然久久见全功。杨岐只是会监寺，踢出驴儿振祖风。",
            "comment": ""
        },
        {
            "title": "拾得赞",
            "content": "是谁拾得你，便名为拾得。手把粗粝藜，要打天边月。埽地却有功，眼界得净洁。闾丘太守来，也解生欣悦。",
            "comment": ""
        },
        {
            "title": "偈颂二十首",
            "content": "月在水中捞不上，徒劳戳碎水中天。夜深山寺开门睡，月自飞来到面前。",
            "comment": ""
        },
        {
            "title": "颂古四十五首",
            "content": "牙齿唇皮包不过，吾家密事俗人知。首座出院未为过，长老罚油方合宜。",
            "comment": ""
        },
        {
            "title": "颂古四十五首",
            "content": "密启深深意，禅和不用疑。恰得三年活，言中果有期。",
            "comment": ""
        },
        {
            "title": "颂古四十五首",
            "content": "二十年来不具眼，茅庵烧却是徒为。三春暖气无多子，真实之言亦可师。",
            "comment": ""
        },
        {
            "title": "颂古四十五首",
            "content": "补陀岩上，白衣观音，闻声悟道，见色明心。",
            "comment": ""
        },
        {
            "title": "颂古四十五首",
            "content": "人来面壁成多事，争得心开见本源。空劫已前诸佛子，话头不举自然圆。",
            "comment": ""
        },
        {
            "title": "达磨大师赞",
            "content": "破六宗己见固是，折茎芦渡江还非。大道等虚空，非虚空之量。大道同日月，逾日月之明。一华开五叶，结果自然成。",
            "comment": ""
        },
        {
            "title": "丰干赞",
            "content": "人心既无，虎心亦无。骑来骑去，是汝是吾。松门杳杳，郎月轮孤。",
            "comment": ""
        },
        {
            "title": "颂古四十五首",
            "content": "相公问道古来有，指水指天只药山。总是只园听法者，如今分布在人间。",
            "comment": ""
        },
        {
            "title": "禅人画师像请赞",
            "content": "不破古人玄关，面玄关自破。不碎今时窠臼，而窠臼自碎。鹫峰之衣烂却，西丘话无传。",
            "comment": ""
        },
        {
            "title": "偈颂三十六首",
            "content": "木女穿针山色秀，石人牵线海云生。高茅座主赤双脚，直向毗卢顶上行。",
            "comment": ""
        },
        {
            "title": "颂古四十五首",
            "content": "蝼蚁皆有佛性，为甚狗子却无。赵州观音院里，壁上挂个胡芦。",
            "comment": ""
        },
        {
            "title": "偈颂三十六首",
            "content": "从上来，死衲子心，能有几人，活衲子眼，能有几人。昨夜玲珑岩，吞却太白峰。",
            "comment": ""
        },
        {
            "title": "颂古四十五首",
            "content": "担一片板在肩头，如何得到空王地。睦州古佛多垂慈，要你自家放舍去。",
            "comment": ""
        },
        {
            "title": "示莫侍者",
            "content": "参禅只要见得尽，见得尽时无障碍。六个门头长日开，声香味触常三昧。",
            "comment": ""
        },
        {
            "title": "过竹田西堂无相庵房",
            "content": "懒举话头嫌鼻祖，烧香那肯礼西方。空房消尽闲心识，日往月来不见长。",
            "comment": ""
        },
        {
            "title": "偈颂二十首",
            "content": "晓来云过阑干湿，手把圆珠独自立。声声称念南无佛，佛道现前不成佛。",
            "comment": ""
        },
        {
            "title": "偈颂二十首",
            "content": "诸佛面前求早悟，众生界上几曾迷。本源自性天真佛，日用中间无少亏。",
            "comment": ""
        },
        {
            "title": "偈颂三十六首",
            "content": "尽大地冷啾啾，逼十方闹浩浩。放过布袋和尚，穿却解空鼻孔。",
            "comment": ""
        },
        {
            "title": "送明藏主",
            "content": "门内天地阔，门外山水长。一句未脱口，遍界是冰霜。寒光夺夜月，鬼神不敢当。本来清净性，胸中无留藏。拾得是我弟，寒山是我兄。明朝相随去，一锡兼一瓶。",
            "comment": ""
        },
        {
            "title": "偈颂二十首",
            "content": "人有黄金宅，弃之徒自忙。北风连地起，吹雪上眉梁。杳杳黄泉路，难逢日月光。吾侬如此说，且去审思量。",
            "comment": ""
        },
        {
            "title": "颂古四十五首",
            "content": "设粥殷勤请念诵，白槌各为念摩诃。上来或德要圆满，复去厨头打破锅。",
            "comment": ""
        },
        {
            "title": "示至侍首",
            "content": "我宗无语亦无法，猕猴各佩古菱花。昏衢烛破无今古，大地众生尽到家。",
            "comment": ""
        },
        {
            "title": "禅人画师像请赞",
            "content": "道远乎哉，触事而真。罗公照镜，李婆映水。鼻孔各别，娘生一般。会与不会，福使铁钱。",
            "comment": ""
        },
        {
            "title": "偈颂二十首",
            "content": "水边林下道人行，念念无非是道情。尽去西方寻净土，青莲华在淤泥生。",
            "comment": ""
        },
        {
            "title": "拄杖歌",
            "content": "老龙蜕骨空山，樵人惠我作杖。靠在绳床角头，团团围绕万象。打狗打雨敲风，总是颠倒妄想。有人拗作两橛，伏惟方外尚飨。",
            "comment": ""
        },
        {
            "title": "云门大师赞",
            "content": "睦川拶折脚，如何嗣雪峰。一句内，三句外，星飞电卷。构得者，构不著，总是列",
            "comment": ""
        },
        {
            "title": "偈颂三十六首",
            "content": "夜来地动葭灰起，百草头边一寸春。抖搂精神急荐取，生老病死不饶人。",
            "comment": ""
        },
        {
            "title": "示恩藏主",
            "content": "道在目前无变易，只缘体悉有亲疎。黄梅夜半传衣钵，七百人中一老卢。",
            "comment": ""
        },
        {
            "title": "偈颂二十首",
            "content": "人心到老不知休，心若休时万事休。水上葫芦捺得住，始信桥流水不流。",
            "comment": ""
        },
        {
            "title": "偈颂三十六首",
            "content": "三界心尽，即是涅槃。山花红似锦，涧水湛如蓝。",
            "comment": ""
        },
        {
            "title": "偈颂三十六首",
            "content": "小屎坑，大屎坑，浸不杀底出来。我有一句向你道，如何是佛，干屎橛。",
            "comment": ""
        },
        {
            "title": "偈颂三十六首",
            "content": "今日生，来日死。千年田，八百主。郎当屋舍没人修，火官头上风车子。",
            "comment": ""
        },
        {
            "title": "颂古四十五首",
            "content": "世尊拈花，迦叶微笑。正法眼藏，涅槃妙心。",
            "comment": ""
        },
        {
            "title": "颂古四十五首",
            "content": "白水田边问路头，雪眉婆子打耕牛。草鞋泥滑青山远，不是愁人也著愁。",
            "comment": ""
        },
        {
            "title": "偈颂三十六首",
            "content": "年穷岁尽时，家家晓纸钱。滴滴落地，千神俱醉。不可作佛法商量，不可作世谛流布。若作世谛流布，瞎却眼睛。若作佛法商量，烂却舌头。即心即佛，非心非佛。不是心，不是佛，不是物。东海鲤鱼打{左足右孛}跳，新罗国里无寸土。",
            "comment": ""
        },
        {
            "title": "偈颂二十首",
            "content": "楼上五更钟未动，人间万事已营营。明朝一饭先书籍，那取工夫细度量。",
            "comment": ""
        },
        {
            "title": "颂古四十五首",
            "content": "洞水无缘会逆流，见他苦切故相酬。西来祖意实无意，妄想狂心歇便休。",
            "comment": ""
        },
        {
            "title": "天目和尚赞松源和尚像永长读赞",
            "content": "我祖之真，是真非真。我父之赞，是赞非赞。非是是真，非赞是赞。塞破虚空，断杨岐旨，灭临济宗。分付寂静水，打凤罗龙。",
            "comment": ""
        },
        {
            "title": "偈颂三十六首",
            "content": "薪火相交，识性不停。上至诸佛，下至众生。扶过断桥水，伴归明月村。",
            "comment": ""
        },
        {
            "title": "颂古四十五首",
            "content": "坐禅成佛生妄见，磨砖作镜妄尤多。打车打牛俱是妄，搅得心肠没奈何。",
            "comment": ""
        },
        {
            "title": "送彻上人游台雁",
            "content": "多人乞语过台雁，上人亦向那边游。寒拾不能登妙觉，只为贪著山水幽。巨罗长年抱膝坐，痴痴更是不知休。春花正开香满路，日轮卓午山气收。乘兴去时宜速速，乘兴回来莫悠悠。",
            "comment": ""
        },
        {
            "title": "禅月大师画罗汉像赞",
            "content": "禅月罗汉应身，画出罗汉形像。丝毫无得渗漏，虚空捏作一团。拈来挂虚空中，咄咄咄咄咄咄。",
            "comment": ""
        },
        {
            "title": "寄灌顶长老",
            "content": "半夜鹤鸣山月吟，山翁独坐破柴床。几番劫石成灰去，一点灵光照世明。",
            "comment": ""
        },
        {
            "title": "偈颂三十六首",
            "content": "三世如来说妙义，炎炎火燄雪火飞。面前总是听法底，识取当头底是谁。",
            "comment": ""
        },
        {
            "title": "寒山赞",
            "content": "做诗无题目，只要写心源。心源虽难构，浅深在目前。白云抱幽石，藤花树上纡。丰干不识你，道你是文殊。",
            "comment": ""
        },
        {
            "title": "慈明和尚赞",
            "content": "得人怕，得人憎。赫得神鼎，头缩面青。烧火未著，晚参鼓鸣。",
            "comment": ""
        },
        {
            "title": "偈颂三十六首",
            "content": "刍狗吠时天地合，木鸡啼后祖灯辉。一年光景今宵尽，万里更无人未归。",
            "comment": ""
        },
        {
            "title": "寄宝藏主",
            "content": "识尘消落尽，本性自圆明。动静无差异，语言只似常。后到不过此，先来亦只宁。坐禅一片石，松树长青青。",
            "comment": ""
        },
        {
            "title": "偈颂三十六首",
            "content": "一毛吞海，海性无亏。纤芥投锋，锋利不动。龙潭吹灭纸灯，德山倒地礼拜。今年桃李贵，一颗直千金。",
            "comment": ""
        },
        {
            "title": "寄明藏主",
            "content": "一颗如来藏里珠，灵光烁破众人疑。大千沙界无尘土，即是尘劳未脱时。",
            "comment": ""
        },
        {
            "title": "雁山",
            "content": "石龙滴滴鼻中水，二十名泉类莫齐。头白山翁贪漱齿，杖藜逐石过桥西。",
            "comment": ""
        },
        {
            "title": "颂古四十五首",
            "content": "秘魔提杈起，验你本来人。得在杈下死，不负此生身。",
            "comment": ""
        },
        {
            "title": "颂古四十五首",
            "content": "尊者策眉王不会，十方刹土古风清。佛斋胜会亲曾预，不是寻堂粥饭僧。",
            "comment": ""
        },
        {
            "title": "永藏主到雁荡山放牧寮请益",
            "content": "老来自病救不了，佛病祖病孰能排。壁上葫芦风打落，床头拄杖被尘埋。",
            "comment": ""
        },
        {
            "title": "偈颂三十六首",
            "content": "群阴欲去未去之际，一阳欲来未来之时。楼上钟鸣，堂前鼓响，凡圣交参，一期事毕。",
            "comment": ""
        },
        {
            "title": "偈颂二十首",
            "content": "鱼浮水面性地平，鸟入林中机路密。秋到石床枫叶落，梦幻伴子六十七。",
            "comment": ""
        },
        {
            "title": "偈颂二十首",
            "content": "触目尽是清净地，清净地上无佛住。赵州教人急走过，狸奴倒上菩提树。",
            "comment": ""
        },
        {
            "title": "偈颂二十首",
            "content": "称心称意可长保，上苑名园春日花。一个尖头茅屋下，长年无事道人家。",
            "comment": ""
        },
        {
            "title": "偈颂二十首",
            "content": "吾家不甚遥，看取脚下路。红日上山头，石羊草里卧。人间一百年，弹指声中过。柴门无锁钥，白云自来去。",
            "comment": ""
        },
        {
            "title": "颂古四十五首",
            "content": "学者疑心尚未休，饱柴饱水坐牛头。子期不用黄金铸，末世知音有赵州。",
            "comment": ""
        },
        {
            "title": "颂古四十五首",
            "content": "曲设多方验作家，有谁亲见老玄沙。耳聋口哑眼睛瞎，五浊众生数似麻。",
            "comment": ""
        },
        {
            "title": "偈颂三十六首",
            "content": "拈槌坚拂，好肉剜疮。举今举古，开眼尿床。",
            "comment": ""
        },
        {
            "title": "颂古四十五首",
            "content": "我瞿昙佛，具正遍知。子母分解，只在当时。",
            "comment": ""
        },
        {
            "title": "颂古四十五首",
            "content": "不曾出门去，庄上吃油糍。庄主归相谢，侍者不得知。",
            "comment": ""
        },
        {
            "title": "送茂侍者",
            "content": "一鹗度秋空，秋空无影迹。千人万人海，聚头空唧唧。点黑杨岐衣，鹫峰藏得密。寒暑知几年，分付当有日。谈万说妙者，脱去情尘执。",
            "comment": ""
        },
        {
            "title": "偈颂三十六首",
            "content": "龙门无宿客，不是点额人。孤峰无宿客，不是守株人。红日绕须弥，清风遍寰宇。",
            "comment": ""
        },
        {
            "title": "偈颂三十六首",
            "content": "华阴山前百尺井，中有寒泉彻骨冷。谁家女子来照影，不照其余照斜领。",
            "comment": ""
        },
        {
            "title": "到中山宝首座房",
            "content": "岩房终日冷沈沈，经案尘埃一寸深。五十余年如此过，道人行世太无心。",
            "comment": ""
        },
        {
            "title": "寄端书记",
            "content": "青猿长短声，独自倚廊柱。三际俱不来，一片冷泉水。非唯无众生，无佛亦无己。短句与长吟，遣兴适意耳。半夜落霜华，日轮正卓午。寥寥天地间，只有寒山子。",
            "comment": ""
        },
        {
            "title": "寄琢间和尚",
            "content": "闻得去年交院事，世间谁识老师心。青山绿水门前有，净土西方不去寻。",
            "comment": ""
        },
        {
            "title": "颂古四十五首",
            "content": "问你地藏知不知，下头注脚万千千。算沙入海徒疲倦，不若教他了目前。",
            "comment": ""
        },
        {
            "title": "偈颂二十首",
            "content": "贪瞋痴众生根本，众生根本佛根本。佛无众生不成佛，是故众生佛根本。",
            "comment": ""
        },
        {
            "title": "偈颂二十首",
            "content": "日影每从窗外过，知他奔逐几时休。虚空落地须弥碎，三世如来不出头。",
            "comment": ""
        },
        {
            "title": "颂古四十五首",
            "content": "圆相中间坐底谁，便施女拜各呈机。国师道大遍天下，未许寻常人得知。",
            "comment": ""
        },
        {
            "title": "颂古四十五首",
            "content": "只一个休去，伎俩自然消。诸圣在甚处，脚下路条条。",
            "comment": ""
        },
        {
            "title": "偈颂二十首",
            "content": "大道在目前，本来无妙理。阳地生为人，阴空死作鬼。月照岭上松，风吹原下水。髼头寒拾翁，拍手笑不已。",
            "comment": ""
        },
        {
            "title": "颂古四十五首",
            "content": "荒院天寒烧木佛，一堆红燄对枯床。浑身终夜烘烘暖，罪过难教院主当。",
            "comment": ""
        },
        {
            "title": "禅人画师像请赞",
            "content": "一喝从马师起，临济承虚接响。病叟本无气力，不能学这般承。",
            "comment": ""
        },
        {
            "title": "偈颂二十首",
            "content": "山中滋味别，往往少人知。野菜合黄独，能充白日饥。风轻翻草叶，猿重坠藤枝。余生只寄此，閒读古人诗。",
            "comment": ""
        },
        {
            "title": "偈颂三十六首",
            "content": "鼓声咬破七条，只著偏衫去也。老鼠满地走，拖取猫儿来。",
            "comment": ""
        },
        {
            "title": "颂古四十五首",
            "content": "尘中辨主问岩头，心识如何曾得休。鼻孔眼睛都要见，铜沙锣里满盛油。",
            "comment": ""
        },
        {
            "title": "偈颂三十六首",
            "content": "恶是罪业，善亦是罪业，罪业消除，青天白日。西河弄狮子，丰干骑猛虎。老玄沙卓牌，邓师伯打瓦鼓。",
            "comment": ""
        },
        {
            "title": "寄梓岩西堂和尚",
            "content": "每问往来兴寝事，惟言闭户自安禅。西丘寿到八十四，住院都卢无十年。",
            "comment": ""
        },
        {
            "title": "偈颂三十六首",
            "content": "相见不扬眉，君东我亦西。相逢欲相唤，脉脉不能语，总是粥饭气。贴贴底无缝罅能有几个，温州城里何限数。",
            "comment": ""
        },
        {
            "title": "颂古四十五首",
            "content": "只将乍入来伸请，一到丛林志便高。吃粥了也洗钵去，宗师不用更忉忉。",
            "comment": ""
        },
        {
            "title": "偈颂二十首",
            "content": "迷时从他迷，悟时听他悟。九牛虽有力，拽之不可住。日落又黄昏，风吹白杨树。",
            "comment": ""
        },
        {
            "title": "颂古四十五首",
            "content": "千载灵龟庵下出，团团骨上卦重重。草鞋盖却无头尾，且听傍人定吉凶。",
            "comment": ""
        },
        {
            "title": "赵州和尚赞",
            "content": "有底道赵州说禅，近在口皮边，远过河沙国，总描邈不著。镇州出大萝卜头，是他亲见南泉。观音壁上，挂个葫芦，风吹不落。",
            "comment": ""
        },
        {
            "title": "偈颂三十六首",
            "content": "日暖风和二月春，桃红李白遍山林。涅槃路上绝来往，一个无为清净身。",
            "comment": ""
        },
        {
            "title": "颂古四十五首",
            "content": "千里同风见不差，僧持此语报玄沙。不知蹉过如何也，莫是玄沙蹉过他。",
            "comment": ""
        },
        {
            "title": "送琦上人",
            "content": "万里无寸草，出门便是草。十年归不得，忘却来时道。今岁秋事早，凉风生木杪。拄杖挑钵囊，锐志不小小。孰顾他洞山，浏阳寒拾老。衲僧家行履，不可得寻讨。",
            "comment": ""
        },
        {
            "title": "送真藏主",
            "content": "达磨不曾来东土，二祖亦不往西天。一条古路生荆棘，更无佛法可流传。",
            "comment": ""
        },
        {
            "title": "寄息首座",
            "content": "黄檗三度打临济，睦州合吃棒三千。乾坤儱侗无今古，猛将不来边上眠。",
            "comment": ""
        },
        {
            "title": "颂古四十五首",
            "content": "真正道流行脚去，护身符子不须担。国师实为耽源切，不是临岐作对谈。",
            "comment": ""
        },
        {
            "title": "偈颂三十六首",
            "content": "少室无门户，如何便得通。夜寒宁耐立，听我话西东。",
            "comment": ""
        },
        {
            "title": "颂古四十五首",
            "content": "受惠当思报，将他一饼回。出家缘法到，当下得心灰。",
            "comment": ""
        },
        {
            "title": "禅人画师像请赞",
            "content": "持刀杀人，人心不死。赤手杀人，人心不死。伎俩俱尽，人心自死。",
            "comment": ""
        },
        {
            "title": "颂古四十五首",
            "content": "闻声不见形，撼树却惺惺。体用何须论，归家落日明。",
            "comment": ""
        },
        {
            "title": "归山",
            "content": "衰老归山寮，山寮无杂事。柴床石枕头，长伸两脚睡。寒拾约不来，丰干骑虎至。虎性本不驯，苍苔郁踏碎。春风补得完，八八六十四。",
            "comment": ""
        },
        {
            "title": "禅人画师像请赞",
            "content": "不是心，不是佛，不是物。新罗国里打鼓，大唐殿上作舞。天上天下人痴痴，七佛传来到六祖。",
            "comment": ""
        },
        {
            "title": "颂古四十五首",
            "content": "是定出得不得，关捩初无多子。文殊神通太过，罔明轻轻弹指。",
            "comment": ""
        },
        {
            "title": "颂古四十五首",
            "content": "斩蛇却非小小事，直是教他脱苦轮。座主高茅心未泯，如何胡乱妄通言。",
            "comment": ""
        },
        {
            "title": "偈颂二十首",
            "content": "老农陇上耕，终日手不住。白骨谁家冢，群鸦噪高树。一条浅溪水，滔滔自流去。",
            "comment": ""
        },
        {
            "title": "偈颂三十六首",
            "content": "施供养者，受供养者。俱无住著，获波罗蜜。",
            "comment": ""
        },
        {
            "title": "偈颂三十六首",
            "content": "离四句，绝百非，老僧爱瞋不爱喜。箭过西天十万里，向大唐国里等候。",
            "comment": ""
        },
        {
            "title": "送契首座住雁山灵峰",
            "content": "曷送住持芝下寺，祖翁一个破砂盆。寒酸固是难开眼，煮饭犹堪煮菜根。",
            "comment": ""
        },
        {
            "title": "清藏主归乡省亲",
            "content": "入我门来先割爱，胡为旧路又重行。娑婆世界多寒暑，一个皮囊几度生。",
            "comment": ""
        },
        {
            "title": "偈颂三十六首",
            "content": "十方同聚会，啾啾唧唧。个个学无为，劳劳摝摝。此是选佛场，心空及第归。",
            "comment": ""
        },
        {
            "title": "偈颂三十六首",
            "content": "般若如我大火聚，著得一丝飞毫麽。一拳拳倒黄鹤楼，一踢踢翻鹦鹉洲。有意气时添意气，不风流处也风流。",
            "comment": ""
        },
        {
            "title": "颂古四十五首",
            "content": "一刀成两段，释得二僧争。草鞋头戴出，猫儿无再生。",
            "comment": ""
        },
        {
            "title": "禅人画师像请赞",
            "content": "栽菜根向上，种豆要收谷。不必生疑讶，今年六十六。",
            "comment": ""
        },
        {
            "title": "偈颂三十六首",
            "content": "三期罢了不施功，万里秋天西北风。无孔铁鎚成队走，苦哉灭却少林宗。",
            "comment": ""
        }
    ]
}