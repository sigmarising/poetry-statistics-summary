{
    "dynasty": "宋",
    "author": "阮阅",
    "poems": [
        {
            "title": "郴江百咏并序·孤山",
            "content": "瘴山蛮岭斗嵯峨，高可跻登不可磨。万岫千岩皆阘茸，一峰孤秀不如多。",
            "comment": ""
        },
        {
            "title": "郴江百咏并序·清淑堂",
            "content": "三仙一相有遗风，清淑谁言到此穷。寄与郴阳忠信士，得名端合谢韩公。",
            "comment": ""
        },
        {
            "title": "分宜绝句",
            "content": "扶疏碧树想吾庐，近隔清江几舍余。少听光风吹剩水，未妨萧寺曝新书。",
            "comment": ""
        },
        {
            "title": "郴江百咏并序·苏仙祠",
            "content": "羽节云旌事已空，旧庵今在最高峰。拂坛不见当时竹，系马犹存旧日松。",
            "comment": ""
        },
        {
            "title": "郴江百咏并序·圆泉",
            "content": "清冽渊渊一窦圆，每来尝为试茶煎。又新水鉴全然误，第作人间十八泉。",
            "comment": ""
        },
        {
            "title": "湘东驿至萍乡",
            "content": "萍乡路与醴陵通，溪上长亭草木中。行尽江南有山处，门前隔水是湘东。",
            "comment": ""
        },
        {
            "title": "郴江百咏并序·话石",
            "content": "人世哓哓已不根，更堪顽石亦纷纷。何如缄口藏长舌，道路如今已厌闻。",
            "comment": ""
        },
        {
            "title": "郴江百咏并序·紫芝亭",
            "content": "和气薰蒸庶草灵，昔年闻有紫芝生。史官不绝书祥瑞，几欲图形献此名。",
            "comment": ""
        },
        {
            "title": "郴江百咏并序·山阴堂",
            "content": "修竹苍苍似剡川，浮觞可继永和年。不知谁有羲之笔，欲写兰亭第二篇。",
            "comment": ""
        },
        {
            "title": "郴江百咏并序·郴江",
            "content": "不分涓滴溉田畴，只有重滩碍巨舟。险似瞿塘并赣水，岂能如鉴泻清流。",
            "comment": ""
        },
        {
            "title": "郴江百咏并序·北园",
            "content": "一坞春风北苑芽，满川流水武陵花。溪东旧观仙人宅，城内高楼刺史家。",
            "comment": ""
        },
        {
            "title": "郴江百咏并序·露仙观",
            "content": "寂寞荒坛枕水边，长沙施药已千年。松间风露如前日，何事无人更得仙。",
            "comment": ""
        },
        {
            "title": "黄花渡",
            "content": "晓渡黄花溪水湍，鸣榔身在小沙滩。盘斜曲踏畲田去，露下星稀霜月寒。",
            "comment": ""
        },
        {
            "title": "郴江百咏并序·藏春亭",
            "content": "百紫千红一径深，臙脂为地粉为林。有人来问春何在，向道花间无处寻。",
            "comment": ""
        },
        {
            "title": "郴江百咏并序·砌台",
            "content": "翠珉斜倚若危梯，上出高城下枕池。不但绮罗为戏事，又将台使补庐儿。",
            "comment": ""
        },
        {
            "title": "郴江百咏并序·东园",
            "content": "芳春阁外茂林中，池上新桥路径通。谁种松篁藏古意，我栽花李引春风。",
            "comment": ""
        },
        {
            "title": "句",
            "content": "无水不如三峡险，有山皆似七闽深。",
            "comment": ""
        },
        {
            "title": "郴江百咏并序·北湖亭",
            "content": "檐楹山影水光中，携酒来时伴钓翁。四岸烟云芳草绿，一栏风雨落花红。",
            "comment": ""
        },
        {
            "title": "过算陂二首",
            "content": "湖水随风洗岸沙，笋梢成竹荻生芽。不知谁唤春归去，留下子规啼晚花。",
            "comment": ""
        },
        {
            "title": "郴江百咏并序·中洲",
            "content": "卷地江流绕古城，参天乔木一洲横。年年秋雨无情甚，沙嘴才高又压平。",
            "comment": ""
        },
        {
            "title": "郴江百咏并序·刘相国书堂",
            "content": "疏林翠竹水沧沧，问是刘公旧隐堂。但得青编有完传，故居寂寞亦何伤。",
            "comment": ""
        },
        {
            "title": "郴江百咏并序·久留冈",
            "content": "颍人间欲问郴人，卫飒如何似寇恂。只恐当时遮道者，不应皆是惜留人。",
            "comment": ""
        },
        {
            "title": "郴江百咏并序·白莲亭",
            "content": "石甃方池种白莲，庵僧欲绍远公禅。文皮麈尾来游处，谁似庐山十八贤。",
            "comment": ""
        },
        {
            "title": "郴江百咏并序·西楼",
            "content": "危楼百尺对东山，帘幕秋风卷暮寒。每向残阳新月看，几人曾此凭栏干。",
            "comment": ""
        },
        {
            "title": "锦堂春/锦堂春慢",
            "content": "江入重关，山围翠巘，湖边自古巢阳。正梅残林坞，冰泮池塘。闻道当年父老，记梅福、曾隐南昌。有长堤万柳，映□参差，尽是甘棠。共夸金斗。",
            "comment": ""
        },
        {
            "title": "郴江百咏并序·桂门关",
            "content": "恶名辩正可无疑，已有金华学士题。寄语往来荆广客，鬼门关在郁林西。",
            "comment": ""
        },
        {
            "title": "郴江百咏并序·坦山岩",
            "content": "空山夜雨鬼神愁，怪石层崖虎豹忧。鸟道不通车马到，只供衲子羽人游。",
            "comment": ""
        },
        {
            "title": "郴江百咏并序·香山寺",
            "content": "十里城南古道场，一泓寒水翠微傍。幽人衲子时来汲，疑是山中草木香。",
            "comment": ""
        },
        {
            "title": "洞仙歌 赠宜春官妓赵佛奴",
            "content": "赵家姊妹，合在昭阳殿。因甚人间有飞燕。见伊底，尽道独步江南，便江北、也何曾惯见。惜伊情性好，不解嗔人，长带桃花笑时脸。向尊前酒底，得见些时，似恁地、能得几回细看。待不眨眼儿、觑著伊，将眨眼底工夫，剩看几遍。",
            "comment": "【注释】此为作者赠官妓赵佛奴之作。词中盛赞赵氏的美貌及作者对她的爱恋。全词语言俚俗泼辣，感情坦率直露，堪称元曲的先声。上片起首三句，先赞美赵佛奴象赵氏姊妹燕、合德一样美貌，不应生活在民间，而应居住在后妃的宫殿里 。这里用典 ：赵飞燕赵合德姊妹东汉成帝时官人 ，成阳侯赵临之女，善歌舞。这里用典非常确切，赵家姊妹姓赵，佛奴也姓赵；赵家姊妹善歌舞，佛奴亦善歌舞。在此基础上，词人又把昭阳殿与人间作了对比 ，意思是赵佛奴当官妓是委屈了她 ，凭她的美貌，应当享受后妃的待遇。这种抑扬结合的方法，目的仍在于扬 。下面是以江北与江南对比，“见伊底”，犹今语“见她的”，底即的，这和下片的“恁地”，都是宋时方言。这几句是说，凡是见到她的人，都说她色艺双绝 ，独步江南 。但词人认为即使把江北也算上，也很少见到这样的美人。过片三句先从赵佛奴本人写她的美，再从别人对她的反映，烘托她的美，并且抒写了词人对她的爱恋。词人说赵佛奴不仅容颜长得娇，而且性情生得好。她从不使小性子，总是脸带微笑，灿若桃花。此三句，廖廖数笔，便把人物的形象活灵活现地描绘出来 。“向尊前”几句写他们在酒席筵前相见，从而点出了各自的身份。因为作者是词客 ，故佛奴为之歌舞以侑觞 。可是赵佛奴长得太美了，以致词人顾不上饮酒，只是不停地向她注目，被她深深地吸引住了 。“似恁地 ”，意犹似这般 。“恁地”，如此、这样。“能得几回细看”一语，把词人抓紧时机、细心审美的心情和盘托出。结拍三句，用夸张的手法，绘神绘色地写词人看这美女，连眼睛也不眨一眨 ，为的是把眨眼的工夫省下来 ，好多看上几眼，以此表现词人爱美之切之深，亦反衬出赵佛奴之美艳绝伦。词中写赵佛奴的美貌，表现技巧上与汉乐府《陌上桑》颇为类似，多角度、多侧面地烘托、渲染出美人容颜之秀丽。作者善于运用夸张手法，以痴语、无语突出词人对于赵佛奴钟情之深、爱恋之切。这样的语言最能揭示人物心灵 ，可谓拭尽铅华，尽露本色，富有浓郁的生活气息。"
        },
        {
            "title": "郴江百咏并序·宣风道上",
            "content": "马蹄西去夕阳催，浓淡寒山翠作堆。北雁无情怕秋热，带将寒信过江来。",
            "comment": ""
        },
        {
            "title": "郴江百咏并序·太平寺",
            "content": "石虎城西彬水边，支提突兀祖灯传。有人认得双岩桂，何必庭前柏子禅。",
            "comment": ""
        },
        {
            "title": "减字木兰花",
            "content": "晓云舒瑞。寒影初回长日至。罗袜新成。更有何人继後尘。绮窗寒浅。尽道朝来添一线。秉烛须游。已减铜壶昨夜筹。",
            "comment": ""
        },
        {
            "title": "郴江百咏并序·漏天",
            "content": "从古常闻有漏天，此言恐是里人传。山深自合常多雨，不是娲皇补未全。",
            "comment": ""
        },
        {
            "title": "宿路口驿",
            "content": "孤猿啼处宿山村，读尽离骚自掩门。寓意偶成长短句，半窗灯火月黄昏。",
            "comment": ""
        },
        {
            "title": "萍乡绝句",
            "content": "春尽江南归已迟，湘南风雨度花时。无因剪取湘江色，携看江屏画竹枝。",
            "comment": ""
        },
        {
            "title": "郴江百咏并序·温泉",
            "content": "谁将炎热换清凉，可使澄泓作沸扬。从赐骊山妃子沐，人间处处得温汤。",
            "comment": ""
        },
        {
            "title": "郴江百咏并序·射圃亭",
            "content": "不似投壶谩雅歌，纵贤无奈罚觥何。若知蓬矢桑弧意，不用穿杨中鹄多。",
            "comment": ""
        },
        {
            "title": "无讼堂",
            "content": "欲为袁人弭谤声，因将无讼榜堂名。他时茇舍棠休剪，近日环扉草已生。自是索瘢求大察，却疑束矢听难明。要知本乐农桑处，请看东郊垅上耕。",
            "comment": ""
        },
        {
            "title": "郴江百咏并序·石城",
            "content": "郴江淼淼接湘天，层壁重崖北水边。数日东风春浪恶，渔舟不是莫愁船。",
            "comment": ""
        },
        {
            "title": "郴江百咏并序·灵寿庵",
            "content": "结茅编竹对高丛，不种修篁不植松。但得数枝花似雪，何须裁截伴枯筇。",
            "comment": ""
        },
        {
            "title": "郴江百咏并序·醽醁泉",
            "content": "玉为曲蘖石为垆，万榼千壶汲未枯。山下家家有醇酒，酿时皆用此泉无。",
            "comment": ""
        },
        {
            "title": "至上高邑",
            "content": "上蔡人归古县封，蜀江依旧水流东。末山云散庵犹在，敖岭丹成井已空。",
            "comment": ""
        },
        {
            "title": "郴江百咏并序·剑泉",
            "content": "大阿气在斗牛边，报惠论雠世有仙。黥贼东来携败铁，地灵安肯为生泉。",
            "comment": ""
        },
        {
            "title": "郴江百咏并序·南楼",
            "content": "雉堞谯楼紫翠环，红尘扰扰白云閒。蛮烟瘴雨千峰外，邑屋人家十里间。",
            "comment": ""
        },
        {
            "title": "禅慧寺",
            "content": "老僧搘竹面如灰，门闭寒云冷不开。车马纷纷多少客，端知不是爱山来。",
            "comment": ""
        },
        {
            "title": "眼儿媚",
            "content": "楼上黄昏杏花寒。斜月小栏干。一双燕子，两行征雁，画角声残。绮窗人在东风里，洒泪对春闲。也应似旧，盈盈秋水，淡淡春山。",
            "comment": "【注释】这首词写的是与一营妓相恋又分别之后的无尽相思，语淡而情深。首句交待登楼望月的时间与地点。黄昏，指登楼时刻 ；杏花寒，谓登楼季节。据《花候考》，在雨水这个节气中，一候菜花，二候杏花，三候李花，其时当在二月。但这里兼有描写环境的作用，故而于清冷中显出幽美 。词人独上层楼，极目天涯，无边思绪，自会油然而生 。何况登楼之际 ，春寒料峭，暮色苍芒，一钩斜月，映照栏干，这种环境，多么使人感到孤单凄凉。下面三句，写登楼所见所闻。“一双燕子，两行征雁 ”，含意深长。燕本双飞，雁惯合群，特写“ 一双”、“两行”，反衬词人此际的孤独。耳边还传来城上的画角声 ，心情之凄楚 ，可以想见。上片写景，然景中有情，情中见人。下片由写景到抒情。此情是怀人之情，怀人又从悬想对方着笔。“绮窗”，谓雕饰华美的窗棂。唐王维《扶南曲歌辞》云“ 朝日照绮窗，佳人坐临镜”，把佳人与绮窗分作两句，意境优美；阮阅此词则将绮窗与人合并一起 ，径称“绮窗人”，语言更加浓缩，形象更加鲜明。仿佛词人从这熟悉的华美的窗口透视进去，只见其人亭亭玉立于春风之中，悄然无语。这里的“ 无语”，实际上就是深思；“春闲”，实际上是春愁。就中可以看出，窗内人是一个深于情的女子。结尾两句“盈盈秋水，淡淡春山 ”，谓佳人眼如秋水之清，眉似春山之秀。前面着以“也应似旧”一句，词情顿然跳出实境，转作冥想之笔。这首词收放有度，过渡自然，结处更见功力。以旧时惯见的形象做底色，在佳人山水般秀目间蕴藏着缠绵之思，迷离徜徨，有余而不尽之妙。"
        },
        {
            "title": "万载县",
            "content": "门横路断竹为篱，雪色漫漫瓦屋稀。黄领青腰墟市罢，尽沽红酒夕阳归。",
            "comment": ""
        },
        {
            "title": "晓发上高",
            "content": "城外斜溪踏水过，不沿危磴却扪萝。明朝又入宜春去，想近湖湘山更多。",
            "comment": ""
        },
        {
            "title": "郴江百咏并序·浪井",
            "content": "可畏人情与世途，险如波浪起江湖。岂知荆楚山川地，坎井泓泉无处无。",
            "comment": ""
        },
        {
            "title": "句",
            "content": "万壑深连郴水出，千山高拥石门开。",
            "comment": ""
        },
        {
            "title": "往知袁州道经末山",
            "content": "斜阳骑马末山隈，淡碧晴空雁字回。一片愁怀似黄叶，晚风吹送九峰来。",
            "comment": ""
        },
        {
            "title": "郴江百咏并序·怨溪",
            "content": "溅溅溪水石磷磷，两岸山花野草春。流去前滩何处问，未应皆是酌泉人。",
            "comment": ""
        },
        {
            "title": "郴江百咏并序·桄榔山",
            "content": "休言鸟道与羊肠，鸟道羊肠不可方。却喜年年种麰麦，山中不用有桄榔。",
            "comment": ""
        },
        {
            "title": "郴江百咏并序·湖亭",
            "content": "城外高堂俯碧湾，山如螺黛水如环。有时鼓棹来寻胜，直到斜阳未欲不。",
            "comment": ""
        },
        {
            "title": "郴江百咏并序·茶山寺",
            "content": "莽草寒芦事不经，八峰深在乱云层。只因一句鹅湖谶，直至于今有此称。",
            "comment": ""
        },
        {
            "title": "郴江百咏并序·会胜寺",
            "content": "灵寿山前古梵宫，粥鱼斋鼓白云中。衲僧若会蒙泉意，竟与曹溪一径通。",
            "comment": ""
        },
        {
            "title": "郴江百咏并序·上仙阁",
            "content": "曲槛危梯紫翠中，苏仙宅畔古城东。不须更著登山屐，万岫千峰一日穷。",
            "comment": ""
        },
        {
            "title": "寄郑良佐",
            "content": "书生著书贪日课，文士卖文救穷饿。青楼歌酒属富儿，不意此名君乃荷。风波平地自谁始，一倡从知百人和。东鲁男子旧修谨，南郡诸生底逋播。平安敢烦街吏报，洁白长赓楚人些。流言不计两曾参，机上慈亲枉惊堕。阮舍尤须办南北，杜冠可无分小大。宁知宋玉笑登徒，或指宣尼作阳货。璧亡误使张仪去，兵利徒为少卿祸。违从兄食只厚诬，偿同舍金聊引过。无黥可息劓可补，未信白璧青蝇涴。君不见吾宗孟公士所倾，亦有俗子惊人坐。",
            "comment": ""
        },
        {
            "title": "郴江百咏并序·东楼",
            "content": "危城雉堞对东山，谁创高楼十二栏。独鹤不来松已老，春风动处日三竿。",
            "comment": ""
        },
        {
            "title": "郴江百咏并序·栖凤驿",
            "content": "凤出明时欲览辉，栖桐食竹屡来仪。空山穷谷无丹穴，肯伴鸱鸮共一枝。",
            "comment": ""
        },
        {
            "title": "郴江百咏并序·灵寿木",
            "content": "聊依枯木伴寒藤，曾为当年孔傅生。寂寞空山穷谷里，如今文杏又争名。",
            "comment": ""
        },
        {
            "title": "郴江百咏并序·尊胜寺",
            "content": "老僧不复识丛林，只说幽栖是息心。可惜一溪东去水，更无轩石称登临。",
            "comment": ""
        },
        {
            "title": "踏莎行",
            "content": "驿使初回，新阳才报。时和倍觉青春早。华灯和月拥朱轓，花间万点寒星小。团扇歌清，重裀舞妙。游人只恐归来悄。明年亲侍辇舆行，未应肯记濡须好。",
            "comment": ""
        },
        {
            "title": "郴江百咏并序·蒙泉",
            "content": "流出山根无尽时，潜深不似瀑泉飞。此时非净还非垢，欲洗须知是钝机。",
            "comment": ""
        },
        {
            "title": "佛惠寺",
            "content": "细雨斜风入乱山，湿云堆里见东关。一筇来访林间寺，杜寺数声春又还。",
            "comment": ""
        },
        {
            "title": "郴江百咏并序·龟峰铺",
            "content": "山似龟形古戍西，路人到此欲稽疑。刳肠鑽灼犹难信，顽石何缘解有如。",
            "comment": ""
        },
        {
            "title": "郴江百咏并序·三怀堂",
            "content": "东京吏治孰称循，范晔才书十二人。前日桂阳三太守，许谁来此继芳尘。",
            "comment": ""
        },
        {
            "title": "郴江百咏并序·崇德河",
            "content": "楚俗声音误最多，近来方证桂门讹。分明流向郴人道，此水今名崇德河。",
            "comment": ""
        },
        {
            "title": "郴江百咏并序·五盖山",
            "content": "五峰如盖色苍苍，隔断蛮陂与瘴乡。才见山中冬有雪，郴人预说岁丰穰。",
            "comment": ""
        },
        {
            "title": "郴江百咏并序·兜率岩",
            "content": "泉如铅汞流丹灶，石似珊瑚出海涛。不会当时融结意，区区虽巧亦何劳。",
            "comment": ""
        },
        {
            "title": "郴江百咏并序·孝妇冢",
            "content": "国史班班有旧闻，欲将重说与郴人。教知蔡妇潸然意，可比神仙噀酒神。",
            "comment": ""
        },
        {
            "title": "谩成三首",
            "content": "太白仙人白玉篇，逸才清思两难全。如今貂尾容相续，只恐巴吟不足传。",
            "comment": ""
        },
        {
            "title": "郴江百咏并序·白虎城",
            "content": "楚人未筑上游城，千古冤声尚未平。雉堞已然无石虎，不知何用昔时名。",
            "comment": ""
        },
        {
            "title": "谩成三首",
            "content": "心若金兰过耳余，春来还共客东都。几时却泛清河水，已约荆溪共卜居。",
            "comment": ""
        },
        {
            "title": "郴江百咏并序·绿净堂",
            "content": "绿如青草净如渊，远近山光上下天。有客凭栏若相问，为言此处似蒸川。",
            "comment": ""
        },
        {
            "title": "郴江百咏并序·碧虚亭",
            "content": "筇竹枝弯屐齿摇，登临身觉在烟霄。千峰险似三川峡，一水深如八月潮。",
            "comment": ""
        },
        {
            "title": "郴江百咏并序·景星观",
            "content": "圣世休祥见景星，曾闻瑞日庆云生。羽人中夜来朝斗，透过松梢一点明。",
            "comment": ""
        },
        {
            "title": "郴江百咏并序·妙胜寺",
            "content": "谁营僧舍近西城，今与行人作短亭。庭下秋风花簌簌，门前春水竹青青。",
            "comment": ""
        },
        {
            "title": "郴江百咏并序·贪泉",
            "content": "玉洁冰寒彻底清，不因汲引有亏盈。廉泉让水贪无异，空使时人恶此名。",
            "comment": ""
        },
        {
            "title": "郴江百咏并序·蔡伦宅",
            "content": "竹简韦编写六经，不知何用捣枯藤。自从杵臼深藏后，采楮舂桑事已更。",
            "comment": ""
        },
        {
            "title": "郴江百咏并序·香泉",
            "content": "僧舍灵源静不流，只供斋钵与茶瓯。直应老衲投薰陆，石罅云根久未收。",
            "comment": ""
        },
        {
            "title": "郴江百咏并序·百丈山",
            "content": "萦迂鸟道少人通，只有豺狼夜过踪。自衒崚嶒逾百丈，安知七十二高峰。",
            "comment": ""
        },
        {
            "title": "郴江百咏并序·成仙观",
            "content": "仙去寥寥几百春，隐大依旧在湖濒。枝头禽语人难会，石上骡踪事已陈。",
            "comment": ""
        },
        {
            "title": "郴江百咏并序·竹轩",
            "content": "轩户萧条对北垣，谁来此地种檀栾。无人会得青青意，雨洗风吹叶叶寒。",
            "comment": ""
        },
        {
            "title": "郴江百咏并序·骡穴观",
            "content": "朝辞湘楚幕山东，今在蓬莱第几峰。可笑时人空扰扰，武昌山下问骡踪。",
            "comment": ""
        },
        {
            "title": "游虎丘",
            "content": "踏石青鞋滑，西风系小舟。浅塘疏荇水，高树老藤秋。行柳乱余兴，衰芜铺远愁。萧萧晚城角，排日下林头。",
            "comment": ""
        },
        {
            "title": "郴江百咏并序·开利寺",
            "content": "修篁乔木水西涯，古屋颓垣达磨家。持钵但闻僧乞供，杜门不为客烹茶。",
            "comment": ""
        },
        {
            "title": "郴江百咏并序·迷桥",
            "content": "林花岸柳草芊芊，山下长桥跨碧川。往事茫茫无问处，不知迷俗是迷仙。",
            "comment": ""
        },
        {
            "title": "郴江百咏并序·潮井",
            "content": "朔月盈亏已可疑，随泉上下更难知。钱塘江在吴山外，谁见来时与落时。",
            "comment": ""
        },
        {
            "title": "郴江百咏并序·飞仙桥",
            "content": "櫃中飞出过辽天，楼上归来又几年。云物已閒松已老，芝田依旧在桥边。",
            "comment": ""
        },
        {
            "title": "苏仙山",
            "content": "一溪清泚万峰环，人过重重紫翠间。绿竹乔松三十里，云中犹未见苏山。",
            "comment": ""
        },
        {
            "title": "郴江百咏并序·筼筜亭",
            "content": "娟娟细细两三丛，却厌桃花相近红。已有数枝湘浦月，不消千亩渭川风。",
            "comment": ""
        },
        {
            "title": "郴江百咏并序·窊樽",
            "content": "山中闻有酒官泉，复有窊樽在水边。荆楚人皆喜群饮，见时应有口流涎。",
            "comment": ""
        },
        {
            "title": "郴江百咏并序·燕堂",
            "content": "山有香炉水有瓶，斋无尘榻阁无铃。胡床尘拂枯藜杖，门对江山日夜扃。",
            "comment": ""
        },
        {
            "title": "郴江百咏并序·黄相山",
            "content": "东带连山接五羊，西分郴水下三湘。路人到此休南去，岭外千峰尽瘴乡。",
            "comment": ""
        },
        {
            "title": "郴江百咏并序·南塔寺",
            "content": "江岸南峰对石城，僧房高在乱云层。台前天阔秋多月，塔上风微夜有灯。",
            "comment": ""
        },
        {
            "title": "郴江百咏并序·西湖",
            "content": "岸草江花对夕阳，满船新月夜鸣榔。秋清菡萏红千柄，风静琉璃碧一方。",
            "comment": ""
        },
        {
            "title": "郴江百咏并序·东山",
            "content": "藜杖芒鞋过水东，红裙寂寞酒樽空。郡人见我应相笑，不似山公与谢公。",
            "comment": ""
        },
        {
            "title": "郴江百咏并序·寒泉",
            "content": "春欲为霜夏欲冰，一山寒气逼人清。应知炎冷难同处，甘与汤泉各自生。",
            "comment": ""
        },
        {
            "title": "游紫微观",
            "content": "春来犹未到多庭，桃杏离披柳已青。直待斜阳方兴尽，一筇独立紫微亭。",
            "comment": ""
        },
        {
            "title": "郴江百咏并序·永庆寺",
            "content": "空庭生草路生苔，寂寂荆扉小径开。有客试泉方到此，须知不是为僧来。",
            "comment": ""
        },
        {
            "title": "郴江百咏并序·橘井",
            "content": "苏仙旧隐已藤萝，橘井空来岁月多。摘叶汲泉皆朽骨，郡人犹说愈沉疴。",
            "comment": ""
        },
        {
            "title": "郴江百咏并序·灵湫",
            "content": "老蛟力斗死池中，山下流泉暗谷通。风雨年年常十五，休将涓滴强邀功。",
            "comment": ""
        },
        {
            "title": "九峰",
            "content": "九峰深处是禅关，依旧居人说了然。一句本来男女话，当时应为灌溪传。",
            "comment": ""
        },
        {
            "title": "郴江百咏并序·辉松台",
            "content": "灵寿峰前路有苔，松门依旧对山开。幽人野叟寻僧至，时有辉辉大旆来。",
            "comment": ""
        },
        {
            "title": "郴江百咏并序·王履岩",
            "content": "勾践因何渡楚川，苍苍双石卧寒烟。当时纵使为淫巧，片石安能作履穿。",
            "comment": ""
        },
        {
            "title": "郴江百咏并序·苏仙观",
            "content": "寂寂星坛长绿苔，井边橘老又重栽。城头依旧东楼在，未见当时鹤再来。",
            "comment": ""
        },
        {
            "title": "郴江百咏并序·雕玉山",
            "content": "{倍亻换山}嵝崎岖面碧霄，何曾温润似琼瑶。一堆顽石彬江上，纵有昆刀不可雕。",
            "comment": ""
        },
        {
            "title": "谩成三首",
            "content": "蓬池旧草绿茸茸，爱酒清谈隐者风。纵似步兵成底事，啸台依旧夕阳中。",
            "comment": ""
        },
        {
            "title": "任元受耿时举有和篇谨用韵写寄",
            "content": "射策明光最上游，干霄直气接云浮。平生所闻任定祖，十年坚卧岩壑幽。胸中经济几韬略，价高连城人不酬。急流勇退莫予武，旁观谁为君王留。归来万事了无愧，罪我知我惟春秋。海沂之康谈笑事，分毫未展帷幄筹。倒屣能延吾党士，此客标置高南州。翰墨从容千万字，韵高不作河西讴。各持吾素报吾主，为公不必须孙刘。嗟我已衰人不数，去来乘雁双凫鸥。",
            "comment": ""
        },
        {
            "title": "郴江百咏并序·马岭",
            "content": "牛山日日夕阳红，鹿洞年年草色浓。更有当时马行处，郴人犹指旧骡踪。",
            "comment": ""
        },
        {
            "title": "郴江百咏并序·崇毅寺",
            "content": "城外招提竹隐门，更无一点利名尘。蒲团纸帐松窗下，却有安禅藏卷人。",
            "comment": ""
        },
        {
            "title": "郴江百咏并序·开福寺",
            "content": "郴江东畔小禅林，谁见当年地布金。夜磬一敲僧定出，水声东去月西沉。",
            "comment": ""
        },
        {
            "title": "过萍乡",
            "content": "悠悠休问渡江萍，山人毛人丹已成。路入潇湘向西去，暮云寒日下孤城。",
            "comment": ""
        },
        {
            "title": "寄徐季秉",
            "content": "小窗杯酒恨匆匆，别后谁来旅梦中。寒食东风归去后，寻盟须过蒜山东。",
            "comment": ""
        },
        {
            "title": "郴江百咏并序·乾明寺",
            "content": "寺古僧残丈室空，我来试问老禅翁。直松曲棘都休道，庭下山茶为甚红。",
            "comment": ""
        },
        {
            "title": "郴江百咏并序·愈泉",
            "content": "未载人间肘后书，此名直恐是相诬。古人诗病知多少，试问从来疗得无。",
            "comment": ""
        },
        {
            "title": "郴江百咏并序·题春波亭",
            "content": "数叶荷衣一短藜，春波亭上倚余晖。无人会得诗中画，凭尽阑干又独归。",
            "comment": ""
        },
        {
            "title": "濡须寺",
            "content": "筇杖芒鞋上小蓬，半篙春水饱帆风。两关三寺山无数，藏在蒙蒙烟雨中。",
            "comment": ""
        },
        {
            "title": "郴江百咏并序·真仙亭",
            "content": "雕甍画栋对群山，远目增明尽日看。无奈人心多险伪，须求拳石作峰峦。",
            "comment": ""
        },
        {
            "title": "郴江百咏并序·撷芳园",
            "content": "万萼千枝二月春，只愁风雨便成尘。不知谁撷香英去，自有寻芳拾翠人。",
            "comment": ""
        },
        {
            "title": "高亭山",
            "content": "苍苍黄叶满闲亭，门对南山数点青。过客不知兴废事，犹言汉县是高亭。",
            "comment": ""
        },
        {
            "title": "郴江百咏并序·俯春亭",
            "content": "城上危亭可摘云，四边山色翠为邻。下窥城郭无余蕴，草色花光尽是春。",
            "comment": ""
        },
        {
            "title": "过算陂二首",
            "content": "湖上千山山外天，寒光翠色混轻烟。篮舆路转重回首，疑是松江在目前。",
            "comment": ""
        },
        {
            "title": "便县怀古",
            "content": "兔葵燕麦撼春风，废址颓垣古县封。聚落已迁江上去，隔林已旧雨三峰。",
            "comment": ""
        },
        {
            "title": "郴江百咏并序·东山寺",
            "content": "竹外长桥过水西，林中钟磬旧禅扉。筇迎残月僧包去，帆背斜阳客艇归。",
            "comment": ""
        },
        {
            "title": "郴江百咏并序·郴江口",
            "content": "扁舟斗转急如飞，对此令人忆退之。不但郴江有佳句，叉鱼祷雨尽留诗。",
            "comment": ""
        },
        {
            "title": "题宣风驿",
            "content": "浅浅泸潇水，粼粼碧玉光。马蹄飞电疾，突过板桥霜。",
            "comment": ""
        },
        {
            "title": "感皇恩",
            "content": "芝检下中天，春寒犹浅。馀闰银蟾许重看。满城灯火，又遍高楼深院。宝鞍催绣毂，香风软。憔悴慢翁，萧条古县。随分良辰试开宴。且倾芳酒，共听新声弦管。夜阑人未散，更筹转。",
            "comment": ""
        },
        {
            "title": "郴江百咏并序·白鹿岩",
            "content": "风驭云轩鹤羽轻，野麋常此望霓旌。当时岩下藏身处，依旧春来草自生。",
            "comment": ""
        }
    ]
}