{
    "dynasty": "宋",
    "author": "释契适",
    "poems": [
        {
            "title": "观音诗",
            "content": "水面红鲜耻绛唇，寻常侍纵有天神。整齐绀发云千缕，端丽慈容月一轮。素舸欲沉威济物，霜刀曾断福沾人。世间多少诚心者，智烛惟求照耀身。",
            "comment": ""
        },
        {
            "title": "观音诗",
            "content": "渊智弘慈大辨才，端居波上绝纤埃。祥光射散千门病，甘露倾消万国灾。翠柳变成金世界，白莲涌出玉楼台。我今稽首焚香礼，愿向人间应念来。",
            "comment": ""
        },
        {
            "title": "观音诗",
            "content": "慧炬慈航在世间，除昏济险未尝闲。手擎一穗青丝柳，身倚千层碧玉山。声满诸天常讽诵，功圆十地绝跻攀。终求郢妙雕金相，时献香花礼粹颜。",
            "comment": ""
        },
        {
            "title": "观音诗",
            "content": "天花环绕瑞云随，整救湮沦类时。贵贱若能勤行愿，死生常得睹容仪。狻猊番掷琼台角，鹦鹉回翔宝树枝。永劫祇将权实化，有情皆使入无为。",
            "comment": ""
        },
        {
            "title": "观音诗",
            "content": "寂照慈威化不同，闻声清净得殊功。指光远射神龙烛，眉彩修弯帝释弓。宝器晓凝兰穗露，珠衣秋响桂枝风。信知万里從人欲，何患周游鬼国中。",
            "comment": ""
        },
        {
            "title": "观音诗",
            "content": "水精盘跃锦鳞鱼，闷于渊沉海岸居。秀世竹鸣金鸑鷟，观空波涌玉蟾蜍。轻明缨络垂身后，重叠芙蓉衬足初。曾向梦中潜祐我，烁人仪表降蓬庐。",
            "comment": ""
        },
        {
            "title": "观音诗",
            "content": "金沙池袅玉莲馨，殿阁阶墀尽水精。云化路歧通万国，风飘舟楫济群生。座妆珪璧霜犹暗，衣缀珠玑月不明。若向险途逢八难，只劳心念讽持名。",
            "comment": ""
        },
        {
            "title": "观音诗",
            "content": "宴坐琼瑶曲密都，感通宁肯择贤愚。遍分智慧灯开暗，尽洒清凉雨发枯。荷拥夕池鲜五色，树凝春砌莹三珠。波神天女相随從，虚白光中美丈夫。",
            "comment": ""
        },
        {
            "title": "观音诗",
            "content": "觉源非有等差心，物性陶溶逐浅深。昏惑道中瞻月角，辨才门里听潮音。彩云轻罩山辉玉，花雨斜飞地涌金。终拟龙绡图画看，供承香火老东林。",
            "comment": ""
        },
        {
            "title": "观音诗",
            "content": "方珪座压五云端，修竹丛边舞玉鸾。施果狖离苍岫晚，献珠龙透碧波寒。琉璃瓶对珊瑚印，翡翠环摇玳瑁冠。百宝阶前丈石上，天上瞻礼爇旃檀。",
            "comment": ""
        }
    ]
}