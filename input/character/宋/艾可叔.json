{
    "dynasty": "宋",
    "author": "艾可叔",
    "poems": [
        {
            "title": "次韵赵绣使题金鳌稳处",
            "content": "突兀霜崖俯雪洲，时时登览唤渔舟。溪分南北地初合，月在山间天共流。三两可人曾此会，百千年后复谁游。桑田不变金鳌健，只恐吟翁白尽头。",
            "comment": ""
        },
        {
            "title": "整裘袍",
            "content": "袍剪新蓝衬淡内，官宣粲粲照巾箱。倩人细熨波涛皱，为我重疑云雾香。入手虽轻荣赐重，此身差短感恩长。微忱称报惭无路，空把山龙补舜裳。",
            "comment": ""
        },
        {
            "title": "浮梁金鳌山",
            "content": "鳌骨分明露浅洲，登临几度泛虚舟。人生天地蜉蝣寄，世事江河日夜流。前后朗吟坡老赋，逍遥终羡漆园游。子真谷口今成趣，不为红尘枉白头。",
            "comment": ""
        },
        {
            "title": "穷达",
            "content": "穷达宁无分，逢迎费折腰。人情剡溪纸，世事浙江潮。冻井和冰汲，寒山带雪樵。子云虽寂寞，庄叟得逍遥。",
            "comment": ""
        },
        {
            "title": "东上拜罗首墓",
            "content": "驿道百年墓，征衣四世孙。冲风行木叶，藉雪拜松恨。老觉貂裘敝，贫惟铁砚存。倘徼先世福，犹足醉丘原。",
            "comment": ""
        },
        {
            "title": "江南归附后不仕述怀",
            "content": "舟在中流进退难，发虽种种此心丹。死为元亮终书晋，生是留侯本事韩。贫贱不忧知有道，乱离最幸是无官。岁寒谁似东篱菊，禁得投簪日日看。",
            "comment": ""
        },
        {
            "title": "中秋风雨",
            "content": "一年佳节又虚逢，恼杀江湖白发翁。滴梦欲残蕉叶雨，吹愁不断蓼花风。阴晴明晦天无准，离合悲欢态不同。聊买香醪作清赏，烛光闲对木犀红。",
            "comment": ""
        },
        {
            "title": "渡鉴潭望郑宜之白雪别墅",
            "content": "小驱满砄是尘埃，逢好江山眼为开。贺老生涯鉴湖曲，希夷别墅白云堆。欲寻溪叟挐舟去，却被山灵勒驾回。忆共吟边曾有约，夜深应晤抱琴来。",
            "comment": ""
        },
        {
            "title": "樟镇夜泊",
            "content": "醉却长年懒着篙，聊依山市泊江皋。船收蒲席风初定，人卧芦花月正高。时有沙禽惊客梦，厌听枥马龁空槽。晓来细雨秋烟湿，意思三分是楚骚。",
            "comment": ""
        },
        {
            "title": "木棉",
            "content": "收来老茧倍三春，匹似真棉白一分。车转轻雷秋纺雪，弓弯半月夜弹云。衣裘卒岁吟翁暖，机杼终年织妇勤。闻得上方存节检，区区欲献野人芹。",
            "comment": ""
        },
        {
            "title": "正月晦日西归舟中作",
            "content": "宦情一片莫云浮，归兴双溪春水流。惜别长官携酒盏，送行诗友候津头。人方挟弹窥黄雀，我不知机愧白鸥。数夕打篷风更雨，并无明月载空舟。",
            "comment": ""
        },
        {
            "title": "晚秋归自京",
            "content": "红尘两脚几时休，此度真成浪漫游。倦买夜船过钓濑，渴呼腊盏试龙游。菊前疏雨重阳信，天际孤云万里愁。昨夜江头乡国梦，已随明月度西楼。",
            "comment": ""
        },
        {
            "title": "金陵晚眺",
            "content": "星移物换千年事，虎踞龙蟠万雉城。归巷乌衣秋缥缈，点州白鹭雪分明。江分南北天为限，淮接东西地最平。目断青峰是何处，单于吹角莫云横。",
            "comment": ""
        },
        {
            "title": "临江褒忠庙题",
            "content": "忆昔狼烽谍报忙，空拳支敌出仓惶。齿寒谁解婴城守，舌在公还骂贼亡。秦伯早能怜楚使，张君未必死睢阳。西风吹起英雄恨，断础凄烟泪两行。",
            "comment": ""
        }
    ]
}