{
    "dynasty": "宋",
    "author": "刘边",
    "poems": [
        {
            "title": "会仙岩",
            "content": "青山解随人，远近互相对。寒潭入陵谷，龙去如何处。历历沙上石，群仙昔来会。日暮一童归，横吹卧牛背。",
            "comment": ""
        },
        {
            "title": "仙掌峰",
            "content": "铜盘捧露几何年，渭水秋风泪泫然。已向山中闲袖手，为谁半壁更擎天。",
            "comment": ""
        },
        {
            "title": "答彦修",
            "content": "九曲溪边玉女峰，年年独倚落花风。何因不驾青鸾去，儜立空山皓月中。",
            "comment": ""
        },
        {
            "title": "钓砚石",
            "content": "百尺台矶瞰碧流，紫阳仙子几经秋。游鱼何事偏深逝，不道人间有直钩。",
            "comment": ""
        },
        {
            "title": "句",
            "content": "耕锄晓雨有馀地，应接东风无暇时。",
            "comment": ""
        },
        {
            "title": "玉女峰",
            "content": "不作巫阳云雨羞，风鬟雾鬓乱萧飕。行人莫问当年事，独立寒潭空几秋。",
            "comment": ""
        },
        {
            "title": "林泉寺",
            "content": "采芳仍漱洁，散策到来迟。客坐自相语，僧禅了不知。疏风潜入户，暗水细鸣池。小作石床梦，梦中还觅诗。",
            "comment": ""
        },
        {
            "title": "茶灶",
            "content": "仙人足戏剧，盘石留涡房。紫阳此来游，与客煮茗尝。青烟久消歇，白云时飞扬。至今潭中水，犹作笑语香。蒙茸屐迹在，欲步不敢翔。三吸此清冷，回首入空苍。",
            "comment": ""
        },
        {
            "title": "仙机岩",
            "content": "尝闻昔天孙，谪落人世间。云霞入组织，机杼空留山。朅来巧相逢，遗我锦绣端。欲报乏绮语，再拜重卷还。我有大布衣，可以制岁寒。",
            "comment": ""
        },
        {
            "title": "梅仙山",
            "content": "已是吴门变姓名，后来谁更识先生。一杯汉土丹墟在，万古闽山剑气横。步入白云秋石瘦，坐分黄叶午风清。逃奴不返松门静，隔水寒烟起暮城。",
            "comment": ""
        },
        {
            "title": "仙船岩",
            "content": "仙舟等奡汤，万仞架云表。木石浑莫分，风雨能不朽。恐因尧年水，艚櫂寄严实。独胜夜壑藏，有力莫负走。奈何苦海深，忍袖慈航手。我俗逆灵源，乘槎间牛斗。",
            "comment": ""
        },
        {
            "title": "天游峰",
            "content": "紫翠飞来石蕊间，何年双出小瀛寰。崖悬瘦瀑一千尺，峡束寒流八九湾。苍壁向人如有待，白云何事未知还。歌酣更挹浮丘伯，坐对中台话半闲。",
            "comment": ""
        },
        {
            "title": "伏羲洞",
            "content": "一水之玄去复归，众峰向背俨相持。天荒地老无从问，鬼刻神劖未解奇。丹嶂漫留仙幻迹，白云仍似太初时。欲穷画底羲皇意，一束灵蓍万古知。",
            "comment": ""
        }
    ]
}