{
    "dynasty": "宋",
    "author": "吴汝弌",
    "poems": [
        {
            "title": "岁终呈一斋",
            "content": "磊砢千丈松，清阴荫林丘。岂无栋梁用，匠伯不见收。匠伯恐未良，栋梁终有求。天风叶偃盖，五云常为浮。",
            "comment": ""
        },
        {
            "title": "游石仙分韵得观字",
            "content": "闲拢两袖秋，步入冲寂观。古树老云中，仙成毁岩半。是时零雨高，叶脱凄风乱。怪禽走何忙。涩不流不漫。那知张郎仙，谲幻敢悬断。雷书贮红崖，愚下浪传赞。符碑傥长灵，鬼物岂歌唤。尚云剑埋山，安得急推断。冷肥亦张徒，精气不知散。死坐豫樟空。凿窍竞窥看。何不葬山原，不然弃江沜。乌鸢与蝼蚁，岂食吾一贯。独流天地间，万古亘光灿。神仙固渺茫，此事良可惋，忍哉偷儿狂，更捣泥腹烂。我来拟少休，亭压不敢玩。黄冠四三人，拙野只俗窜。延坐无好言，令我信凉馆。饭余且纵观，逸兴薄霄汉。琴鸣着高弹，弈胜出奇算。歗咏壶隐楼。抚事发长叹。大书同人名，聊欲记游玩。阴霾{左氵右念}轻寒，日色倏昏晏。倩人买村醪，煮芋叠肴桉。清坐二更深，一睡各鼻鼾。晓来登岩头，棘路解羁绊。划开天盖宽，远景过飞翰。幽藂摘新查，窥险身发汗。居然束归装，重下四岩畔。我思古之人，岂只局穷闬。观海登泰山，深高世间冠。斯岩虽荒榛，乐事实昭焕。人心本然同，今古未容判。终当驾云风，高蹈无畔岸。作诗示儿童，兹游吾岂但。",
            "comment": ""
        },
        {
            "title": "朅来",
            "content": "岭朅来观白云，翔鸾奋鹤浮天英。斜开锦绣春树满，溶溶半露遥山青。忽然变现成苍狗，万里长风霍无有。海龙塞气不敢吹，日照虚空无老时。",
            "comment": ""
        },
        {
            "title": "酬玉汝",
            "content": "磔攘毕春气，长嬴换新绿。爽风吹谅光，纫饵钓山渌。鯈鱼噀水香，菰蒲削蓝玉。老景结清和，心花委濠濮。",
            "comment": ""
        },
        {
            "title": "遣兴",
            "content": "编蓬谐夙心，尊古岂文义。所得靡有言，应酬聊尔耳。室中无莱妇，童弱偶成四。团栾宁无思，达此天亦蜕。客来问长须，新醅可篘未，行行陟高冈，一顾俯烟水。客去不肯留，吾归且休矣。",
            "comment": ""
        },
        {
            "title": "酬玉汝",
            "content": "日暮云倒飞，苦雨湿茅屋。奇哉五碎金，青草眠黄犊。天行贵葆真，心骨迥凡俗。一尺黄菊花，秋风播芳馥。",
            "comment": ""
        },
        {
            "title": "岁终呈一斋",
            "content": "学道非学世，韬精养中和。纡朱各自贵，谁肯聆商歌。皦皦大圣心，脗然空自多。著书后子云，千载应不磨。",
            "comment": ""
        },
        {
            "title": "遣兴",
            "content": "弱龄性淡泊，郑圃吾其师。及兹拙生事，穷窘常经时。无方可纡包，何以宣中怀。柴门蔽残席，咏书倦徘徊。呼儿促觞至，目玩天云飞。山鸟送新响，日迟花露滋。颓然醉檐下，不省何如时。虽非富贵乐，富贵乃所乖。",
            "comment": ""
        },
        {
            "title": "遣兴",
            "content": "疏松碎明月，密竹筛清风。亲交昔与别，若谓行相从。延企邈不及，音容随想生。谅彼亦耿耿，飞爽留空形。援琴不能寐，意乃多於声。晤言岂无偶，眷眷讵可忘。",
            "comment": ""
        },
        {
            "title": "朅来",
            "content": "岭上朅来弄明月，千里银光寒不缺。虾{左虫右麻}魍魉走死尽，直数秋毫上金阙。心如此月月如心，嗒然独据无弦琴。腾腾转空白日昼，诗带流星过南斗",
            "comment": ""
        }
    ]
}