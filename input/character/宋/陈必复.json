{
    "dynasty": "宋",
    "author": "陈必复",
    "poems": [
        {
            "title": "苇迳",
            "content": "苇迳通支港，舟行倚岸斜。晓沙含宿雨，老树著疏花。岁月春需暮，人烟水驿赊。仍年为客恨，飘泊只堪嗟。",
            "comment": ""
        },
        {
            "title": "幽兴",
            "content": "自折疏花插小瓶，醉眠明月读骚经。白云也识幽人意，分与秋山一半青。",
            "comment": ""
        },
        {
            "title": "村家",
            "content": "绕郭一溪斜，溪村八九家。招邀过邻里，款曲话桑麻。老树低眠石，寒流浅漱沙。吾生尚萍梗，愧尔独兴嗟。",
            "comment": ""
        },
        {
            "title": "过隐者居",
            "content": "瘦筇独与鹤相随，行尽荒郊入翠微。溪鸟喜晴将子浴，山蜂傍暖采花归。空村岁月徵书晚，深径蒿莱客屦稀。久欲依居图别业，自愁无计泣牛衣。",
            "comment": ""
        },
        {
            "title": "宿龙山精舍",
            "content": "偶贪禅宇静，补被到深要。夜榻僧同话，寒檐客自吟。窗明疑积雪，树黑泽常阴。犹恨匆匆出，丁宁约重寻。",
            "comment": ""
        },
        {
            "title": "戏折竹叶为舟示奚奴",
            "content": "乃翁儿戏可怜生，折叶浮舟趁岸行。有便信风翻覆易，无心逐水去留轻。角崖颇似乘时意，藏壑深关遁世情。幸喜此身元不系，底须壁上觅寰瀛。",
            "comment": ""
        },
        {
            "title": "领客游闻人氏省庵园",
            "content": "半夜雨方住，一春晴不常。倚栏听鸟语，开户纳花香。庭暮竹阴净，池风水气凉。几番吟未稳，步月细平章。",
            "comment": ""
        },
        {
            "title": "席上和林端隐韵",
            "content": "云压檐花得，溪禽湿不飞。烟林生暝色，雨砌上苔衣。暮鼓深村急，疏钟远寺微。吟窗得新句，写向锦囊归。",
            "comment": ""
        },
        {
            "title": "山中冬至",
            "content": "读易烧香自闭门，懒於世故苦纷纷。晓来静处参生意，春到梅花有几分。",
            "comment": ""
        },
        {
            "title": "僧房",
            "content": "结庐修竹里，身外世缘轻。滑几净如拭，小窗低更明。夜深留佛火，人静听钟声。共拨炉灰坐，跏趺对短檠。",
            "comment": ""
        },
        {
            "title": "晨征",
            "content": "乱山迎马首，树色辨微茫。犬吠一村月，鸦啼满屋霜。近郊人语早，远市漏声长。隔岸谁家圃，疏梅出短墙。",
            "comment": ""
        },
        {
            "title": "漏长",
            "content": "漏长知夜久，梦薄觉衣轻。曙月侵霜白，寒星度水明。遥空一雁过，邻屋数鸡鸣。著论吾宁敢，徐徐待老成。",
            "comment": ""
        },
        {
            "title": "山居",
            "content": "接砌斜通径，缘篱矮结墙。地卑蜗篆壁，山暖蜜分房。过雨林亭静，落花春昼长。幽居差省事，犹有课诗忙。",
            "comment": ""
        },
        {
            "title": "江湖",
            "content": "江湖路远总风波，欲各山中制芰荷。黄叶落来秋色晚，乱鸦归处夕阳多。惯经世态知时异，拙为身谋惜岁过。有屋一区田二顷，分无清梦到鸣珂。",
            "comment": ""
        },
        {
            "title": "夜宿山庵",
            "content": "扣宿精庐旋启扉，佛香未冷坐多时。分僧一半云归榻，借竹几些风入诗。隔梦听钟疑寺远，避寒移枕觉宵迟。起看犹有残窗月，春雪满山啼子规。",
            "comment": ""
        },
        {
            "title": "雨晴小步",
            "content": "蚕月家家静，村流处处深。草分两岸色，竹覆半池阴。少饮亦微醉，独行还自吟。儿童怪相问，争识野夫心。",
            "comment": ""
        },
        {
            "title": "舟中效东坡用韵",
            "content": "底事京尘踏软红，又随征棹过吴松。人家半在桑枯住，春水忽迷芦苇丛。赤蟹白鱼今稍稍，红樱紫笋已匆匆。船窗尽日看山色，多少好山供眼中。",
            "comment": ""
        },
        {
            "title": "赠张駉",
            "content": "乍见语相合，苦吟心更亲。老於琴得趣，隐与牧为邻。一夜檐花雨，十年江树春。所交半湖海，恨晚识斯人。",
            "comment": ""
        },
        {
            "title": "赋参政叔祖水亭",
            "content": "一段渔歌起夕阳，溪山佳处欠平章。受风杨柳丝丝弱，临水轩窗面面凉。约客有时同把酒，横琴无事自烧香。沙头鸥鸟忘机久，却被官船去较忙。",
            "comment": ""
        },
        {
            "title": "偶成",
            "content": "绕屋栽梅亦可人，最怜夏月绿阴清。前村雨过山如洗，深径风来竹自鸣。涤砚不嫌池水冷，写书受傍午窗明。近吟未许人知得，且向梅边隐姓名。",
            "comment": ""
        },
        {
            "title": "迟客小轩",
            "content": "约客久不至，春明坐小轩。墙阴侵霁色，檐晕上波痕。晴色麦花老，暖风莺语繁。午庭人寂寂，桃李亦无言。",
            "comment": ""
        },
        {
            "title": "书斋戏题",
            "content": "数檐隙地葺幽斋，小作轩窗傍竹开。行蚁上缘风折笋，饥鸦争啄雨残梅。闭门惟有读书乐，爱客苦无佳士来。最忆西湖柳阴底，扁舟欲去尚徘徊。",
            "comment": ""
        },
        {
            "title": "春日偕游响应山观瀑泉饮漱玉亭上分复磴拥危",
            "content": "溪山晴色妍，桃李春意賸。野服乌角巾，郊游偶乘兴。同行皆好宾，乐此境物胜。古寺临清潭，鸣泉落危磴。孤亭上云雨，木末渺难认。林深行渐迷，谷虚语相应。阴壑号悲风，悬萝碍飞镫。扫花坐寒石，意与幽事称。崖巅记曾游，藓湿墨痕凝。登高浩怀古，岁月如堕甑。百年几朝昏，今昔一长凭。道人苦将迎，颇亦厌车乘。他时营菟裘，隙地傥可赠。举杯酌山灵，兹语为我证。",
            "comment": "【注释】【原题】：春日偕游响应山观瀑泉饮漱玉亭上分复磴拥危泉赋磴韵十四"
        },
        {
            "title": "防风氏庙",
            "content": "一去归期不复闻，故乡目断会稽云。乌江空堕将军泪，蜀国曾招望帝魂。两壁衣冠存古貌，千年城郭说邦君。遗民尚指专画骨，老树槎牙枕庙门。",
            "comment": ""
        },
        {
            "title": "东吴逆旅",
            "content": "他乡又寒食，牢落动归心。世事少如意，明时无赏音。江湖千里客，桑柘一春深。昨夜还家梦，西窗见绿阴。",
            "comment": ""
        },
        {
            "title": "元日酌悠然赋坐客悠字韵",
            "content": "东风第一番春游，白袷清樽半日休。花气未醒蜂蝶懒，宿寒犹殢雨云愁。人烟带郭居全少，林沼当轩趣迥幽。吟过小桥归梦晚，乱钟何处思悠悠。",
            "comment": ""
        },
        {
            "title": "奉酬陈介庵明府桐江见寄",
            "content": "寒侵征袖客先知，晓角吹霜下客衣。归兴只缘松菊晚，宦情肯为稻粱肥。山村日落人收市，海浦风生浪打围。怊怅诗成无便寄，夜深暗遣梦魂归。",
            "comment": ""
        },
        {
            "title": "梅花",
            "content": "瘦得冰肌骨亦清，诗人於尔独关情。孤高不受尘埃涴，洁白独嫌缟练轻。天下有花皆北面，岁寒惟雪可同盟。当时只欠灵均识，不与离骚写姓名。",
            "comment": ""
        },
        {
            "title": "归自德清",
            "content": "午阴云弄日，水涨浪侵矶。小港渔舟聚，深村酒户稀。牛闲童自睡，蚕熟客方归。隔岸人家近，缫声出翠微。",
            "comment": ""
        },
        {
            "title": "嘉禾境上",
            "content": "联畴冈势断，缺岸浪痕垂。野店茅柴酒，人家槿树篱。逆风鱼上少，连雨稻开迟。客路秋偏好，归程尽是诗。",
            "comment": ""
        },
        {
            "title": "游前溪西庵",
            "content": "为爱僧居雅，时来扣野扉。沼清鱼可数，轩静客忘归。修竹负墙立，幽禽背水飞。道人差不俗，洗耳听弦徽。",
            "comment": ""
        },
        {
            "title": "题东坡画像",
            "content": "东坡先生谪仙人，骑鲸海宇几十春。麾呵日月斥八极，笑触丰缺天不嗔。万里归来故无恙，诸公非复先朝臣。空令后世拜公像，洛阳宫阙今成尘。",
            "comment": ""
        },
        {
            "title": "寄石泉云间明府叔",
            "content": "容易成离索，临分重忍言。夜船杨柳岸，晓枕荻花村。山雨断云肢，溪风生浪痕。悬知自公退，怀抱欠同论。",
            "comment": ""
        },
        {
            "title": "闻虏退后作",
            "content": "小臣忧国志，所愿见时平。刁斗春防塞，囊书夜入京。边风吹冷骨，淮月浸重城。失喜天骄死，传闻已息兵。",
            "comment": ""
        },
        {
            "title": "晓步",
            "content": "清晓步幽迳，庭芜带绿莎。篱根惟有菊，池面已无荷。高树蝉声急，远山寒色多。小窗风日转，便觉似春和。",
            "comment": ""
        },
        {
            "title": "赠林尚仁",
            "content": "溪边著吟屋，亦足老生涯。洗砚浑池水，敲棋落案花。客来多载酒，童去自煎茶。爱尔丰标异，逢人满口夸。",
            "comment": ""
        },
        {
            "title": "还西里所居",
            "content": "长恐山林计未成，可能俯仰羡公卿。鹤闲不受云拘束，梅冷惟须雪主盟。北阙无书休悔出，东皋有秫可归耕。镜容渐改惊非昔，犹喜旁人唤后生。",
            "comment": ""
        },
        {
            "title": "远游",
            "content": "关山劳眺望，宇宙忆经行。地隔南溟断，天低北斗横。高谯开远柝，孤枕历寒更。只影惟堪吊，殊乡鲜弟兄。",
            "comment": ""
        },
        {
            "title": "偶出",
            "content": "野店芒鸡曙，篱荆带暝开。漏声随雨尽，山色傍船来。事来归书卷，生涯付酒杯。溪翁往还惯，不怕白鸥猜。",
            "comment": ""
        },
        {
            "title": "松江",
            "content": "嗟我赋归役，怜君尚滞留。江风借行色，山月伴离愁。天地日以肃，星辰夜欲浮。东篱菊花约，莫易负清秋。",
            "comment": ""
        },
        {
            "title": "归来",
            "content": "小笠轻蓑卧短蓬，晓歌楚曲和渔翁。片帆自识归来路，借得清江一钓风。",
            "comment": ""
        },
        {
            "title": "搆得",
            "content": "搆得数檐椽，閒身与静便。半帘花影碎，一树鸟声圆。吟苦瘦於旧，春寒多似前。闭门无客过，心事付琴过。",
            "comment": ""
        },
        {
            "title": "舟中得催字",
            "content": "山郭少晴日，春阴欲酿梅。岸痕新雨过，岛色晓云开。数鸟烟中落，一帆天外来。溪行正如画，频报长年催。",
            "comment": ""
        },
        {
            "title": "积潦简友人",
            "content": "暝锁层阴重，霾深失远峦。积流上篱落，飞影度栏干。石发梳风瘦，垣衣护雨寒。深怀裹饭去，终愧往来难。",
            "comment": ""
        },
        {
            "title": "夜轩纳凉",
            "content": "银床破睡雾笼纱，翠簟湘纹卷浪斜。小院夜深凉似水，一池明月浸荷花。",
            "comment": ""
        },
        {
            "title": "和客用韵",
            "content": "麦风翻蝶梦，花露湿蜂窠。水阔浪痕帖，雨晴云气高。酒功书下下，诗料办多多。拟唤三高起，豪吟些楚骚。",
            "comment": ""
        },
        {
            "title": "漫赋",
            "content": "篝灯读易听更残，微雨萧萧独闭关。治世岂无谋可献，书生从古命多寒。数茎须为忧时白，一点心犹报国丹。未肯轩裳便尘土，此身翻恐误儒冠。",
            "comment": ""
        },
        {
            "title": "山中书事",
            "content": "天气如春盎，连朝未有霜。数蝉嘶老木，鸟渡寒塘。风竹写晴影，水花临晓妆。静中观物化，此意等羲黄。",
            "comment": ""
        },
        {
            "title": "意行",
            "content": "简出少过从，前游仙梦中。寒峰千岭碧，霜叶半林红。霁表浮余景，明边落去鸿。意行随所止，端未哭涂穷。",
            "comment": ""
        },
        {
            "title": "客枕",
            "content": "客枕偏饶睡，春归尚拥绵。屋深灯易晕，漏短梦难圆。栖鸟警凉夜，闹蛙喧雨天。一声柔橹过，何处上溪船。",
            "comment": ""
        },
        {
            "title": "寄石泉云间明府叔",
            "content": "卧念相从乐，杜门岑寂中。曙窗报晴色，寒叶语秋风。别去诗难稳，愁来酒易空。相看渚数驿，好为寄书筒。",
            "comment": ""
        },
        {
            "title": "重过东野故居",
            "content": "郭外有村名孟堡，旧传君此卜幽栖。草荒东野千年宅，水绕南山一曲溪。人物不生诗渺渺，秋风无语恨凄凄。可怜如许衣冠士，不为留祠向竹西。",
            "comment": ""
        },
        {
            "title": "东野故居",
            "content": "先生高隐地，遗迹尚堪寻。出郭只疑近，入村还觉深。秋光淡平野，暝色带遥吟。几度祠边过，诗成不敢吟。",
            "comment": ""
        },
        {
            "title": "五百节",
            "content": "独游苦无侣，偶步到前川。春水绿於染，山花红欲然。冷烟寒食月，小雨浴蚕天。此去嬉游少，风光又一年。",
            "comment": ""
        },
        {
            "title": "响应寺",
            "content": "步屧穷幽讨，扶筇上碧尖。山高秋易瘦，瀑小雨方添。寺老僧单少，潭深庙祀来。平生丘壑志，爱此结茅檐。",
            "comment": ""
        },
        {
            "title": "咏狂虏",
            "content": "狂虏保时静，干戈卒未休。乾坤犹半拆，汴泗自东流。腥日鼪鼯野，悲风鸿雁秋。诸贤江左计，长为晋人羞。",
            "comment": ""
        },
        {
            "title": "出郭",
            "content": "泥深留屐齿，出郭少人行。远磬含余韵，疏帘透薄明。浮云时书异，流水世情轻。只读南华了，年来悟养生。",
            "comment": ""
        },
        {
            "title": "舟行崇德",
            "content": "落日挂征帆，西风客袂单。灯明村店近，船重水程宽。芦蓼作秋意，汀洲生晚寒。钟声烟外寺，山色梦中看。",
            "comment": ""
        },
        {
            "title": "郊行",
            "content": "夏半余寒在，新秧绿未齐。僧归知有寺，水尽觉无溪。疏径风行箨，空庭鸟篆泥。东郊有幽致，小暇一扶藜。",
            "comment": ""
        },
        {
            "title": "夜发江城",
            "content": "移舟别浦待潮生，客子匆匆又夜行。云趁远帆离岛岸，风传疏角过江城。忧时谏草嗟无用，爱客灯花喜有情。愁甚不堪亲友别，小窗张酒到天明。",
            "comment": ""
        },
        {
            "title": "吴江道中",
            "content": "叶老蚕登箔，泥肥燕葺窠。晓风帆腹饱，夜雨柂梢高。久客交游少，一春行役多。短蓬终日坐，煮茗读离骚。",
            "comment": ""
        },
        {
            "title": "五月十三日偶成",
            "content": "富贵真同一蚁丘，宠荣多处独多忧。静观草木自生意，晚爱溪山多胜游。竹岂有情那得醉，鸡宁解语亦能愁。纷纷数子成何事，只合求田问舍休。",
            "comment": ""
        },
        {
            "title": "书西斋几",
            "content": "半枕午窗梦，一声啼鸟清。雨深花有恨，春老柳无情。退觉身名重，閒知世事轻。杜门非谢客，懒甚阙将迎。",
            "comment": ""
        },
        {
            "title": "读后山诗",
            "content": "百世人参杜陵句，一灯晚得后山传。天寒霜重隼孤击，木落江空花自妍。绝代文章惊此老，半生心力尽他年。后来不作嗟谁继，古意凄凉付断编。",
            "comment": ""
        },
        {
            "title": "寄石泉云间明府叔",
            "content": "异政人能说，新吟客为传。一官清似水，万事信於天。养鹤分厨料，收书出俸钱。昼庭少公事，闭阁抱琴眠。",
            "comment": ""
        }
    ]
}