{
    "dynasty": "宋",
    "author": "江休复",
    "poems": [
        {
            "title": "送祖龙学赴陕府酌饮赠别次欧阳永叔韵",
            "content": "西掖门外驻征轩，修书院中倾别酒。诸公磊落公具来，顾我衰迟亦何有。祖侯銜使才北归，亟请甘棠复西走。函关候吏齐引领，翰林主人惜分手。高谈抵掌华屋头，赋咏题诗乐难朽。飞觞举白至无算，击楫誓清不殓九。着鞭壮士空后时，隐几先生仍丧偶。定国能饮动论石，山公雅望潜增斗。纷纷醉袂影就判，怊怅高阳一狂叟。",
            "comment": ""
        },
        {
            "title": "同持国宿寺太学官舍",
            "content": "翳翳云月薄，冷冷雪风清。学省夜岑寂，天街断人行。广庭层阁险，寻廓步馀明。松篠递遥响，如闻弦诵声。悠悠子佩诗，讲座庙埃生。迥就直舍休，亹亹谈道精。心会境物融，泯然遗世营。寒眠屡展转，寤言写素诚。",
            "comment": ""
        },
        {
            "title": "王官谷司空侍郎故居",
            "content": "首阳采薇士，商代缅以遐。唐季有夫子，遯世肥且嘉。拔迹离污险，抗志凌青霞。剥运扇颓风，奸雄比回邪。不然随波流，横噬猰{左犭右俞}牙。吁哉土德衰，暌乖鬼盈车。英英夫子贤，顕晦吾所嗟。相见栖隐情，遗文搴菁华。山藏白驹谷，水绕骚人家。踌躇碧峰前，寒日忽以斜。",
            "comment": ""
        },
        {
            "title": "奉陪原甫泛汝水作",
            "content": "汝颖日滔滔，巢由绝世高。风流虽缅邈，舟楫共游遨。雉堞萦回远，山川应接劳。幸陪觞咏水，旌旌驻兰皋。",
            "comment": ""
        },
        {
            "title": "牟驼罔阅马",
            "content": "牧马散近地，阅视乘高秋。驼冈似沙苑，堆阜带川洲。坡陁故梁城，萦薄西南陬。连棚映林樾，星罗倚层丘。回风吹阵云，奔腾欻来游。野性脱羁马，饮齕遂所求。腹干颇肥张，郁怒何彪休。群敺骤麋鹿，逸势凌蛟虬。军戎选轻捷，和銮御调柔。毛物有千名，众美归骅骝。梁王愁思台，佛刹居上头。劫来一凭眺，遗墟莽悠悠。信陵骨已朽，岩穴谁见收。当时英豪辈，事逐东波流。置酒临风轩，聊以纾烦尤。",
            "comment": ""
        },
        {
            "title": "謹次韵和呈垂览拙诗之作",
            "content": "朝跻天门路，暮宿白云杪。超然六合作，如翼鸾风矫。运眸极遐旷，收念息奔扰。盘盘上绝顶，独立颢气表。天壁涌神泉，玉龟泳灵沼。凌奥无螫虫，集灌尽百鸟。胜景穷赏践，陈迹嗟缅眇。接遯终焉托，真仙事殊窅。云露相飘飘，尘途忘湫湫。蹑屐游已屡，操孤才患少。思轧几沉伏，神驰空飘渺。谢客兴不浅，尚子计未了。何时出尘笼，重看众山小。",
            "comment": ""
        },
        {
            "title": "君实不饮酒栽菊诗以间之",
            "content": "君实不饮酒，庭下多栽菊。不知黄花开，奈此杯中绿。凌晨烟露糍，后日风霜促。欲表君苦心，宜种子猷竹。",
            "comment": ""
        },
        {
            "title": "句",
            "content": "郡邸狱冤谁与辩，皋桥客死世同悲。",
            "comment": ""
        },
        {
            "title": "句",
            "content": "王十践衰境，加我在明年。",
            "comment": ""
        },
        {
            "title": "秋怀",
            "content": "西风万里至，旷然天地秋。暮雨生夕凉，百虫鸣啾啾。楚山晓苍苍，楚水亦悠悠。骚人试登临，感物增离尤。所思在遐方，欲往路阻修。香草有蕙茝，嘉树有梧秋。白露委芳馨，彫零使我愁。穷年倦羁窘，江湖思旧游。纫兰制芰荷，飘泛一叶舟。肆情云水间，意适何所求。",
            "comment": ""
        }
    ]
}