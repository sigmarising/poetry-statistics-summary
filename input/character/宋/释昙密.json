{
    "dynasty": "宋",
    "author": "释昙密",
    "poems": [
        {
            "title": "偈颂十首",
            "content": "春日晴，黄莺鸣，更听断崖流水声。青山叠翠，款步作程，归来烟岛有谁争。",
            "comment": ""
        },
        {
            "title": "颂古二首",
            "content": "塞北平沙阔，黄河衮底流。征帆才及岸，蛮狄一时收。",
            "comment": ""
        },
        {
            "title": "偈颂十首",
            "content": "咄这花木瓜，苦澁无以加。蓦然嚼得碎，清风生齿牙。种性恶，不堪夸。杨岐老驴三只脚，蹋人无数满天涯。",
            "comment": ""
        },
        {
            "title": "偈颂十首",
            "content": "一二三四五，金木水火土。拾得语寒山，丰干骑老虎。报君知，莫奔卤。从来保福卤谩人，不似禾山解打鼓。",
            "comment": ""
        },
        {
            "title": "偈颂十首",
            "content": "五祖个老翁，从来多指注。不是不知归，忘却来时路。",
            "comment": ""
        },
        {
            "title": "偈颂十首",
            "content": "即心即佛，非心非绅。不是心，不是佛，不是物，半夜虚空揣出骨。十分描摸画难成，试问诸人是何物。阿呵呵，咄咄咄。拶倒门前大案山，搏风放出辽天鹘。",
            "comment": ""
        },
        {
            "title": "偈颂十首",
            "content": "菩提妙心作麽发，日应万机元不差。回首瞥然轻觑著，大千沙界是皇家。",
            "comment": ""
        },
        {
            "title": "偈颂十首",
            "content": "一身浪宕无拘捡，闹市门头恣意游。汉地不收秦不管，不风流处也风流。健则坐，困则休，信任从教雪满头。寄语宣和政和元和佛陀，张僧伽李达磨，老聃孔丘，照顾沩山水牯牛。",
            "comment": ""
        },
        {
            "title": "偈颂十首",
            "content": "湖山叠乱青，湖水漾虚碧。断岸蓼花红，疎林秋露滴。良哉观世音。处处失弥勒。",
            "comment": ""
        },
        {
            "title": "颂古",
            "content": "崔颢曾题黄鹤楼，长沙拈起当风流。大千国土俱家业，诸佛何曾有地头。",
            "comment": ""
        },
        {
            "title": "偈颂十首",
            "content": "岂弟张夫子，遗我径寸璧。中有数个字，字字无人识。",
            "comment": ""
        },
        {
            "title": "颂古二首",
            "content": "汲水僧归林下寺，待船人立渡头沙。澄江渺渺烟波窄，云静一天星斗斜。",
            "comment": ""
        },
        {
            "title": "颂古",
            "content": "平地摝鱼虾，辽天射飞鹗。跛脚老云门，千错与万错。",
            "comment": ""
        },
        {
            "title": "数珠",
            "content": "百八摩尼颗颗圆，辽天鼻孔一时穿。恒河沙数佛菩萨，日日呼来跳一圈。",
            "comment": ""
        },
        {
            "title": "偈颂十首",
            "content": "连绵雨不晴，谷子多损失。二麦未入泥，忧心常惕惕。来岁不饥荒，未敢相委悉。启告梵天帝释天玉皇大帝天，且放日头出。",
            "comment": ""
        }
    ]
}