{
    "dynasty": "宋",
    "author": "薛师石",
    "poems": [
        {
            "title": "读刘靖君碑",
            "content": "儒生身上事皆成，身外浮华亦堪轻。种竹满山门径小，挂冠当路树枝横。几於颜子三生寿，分得陶潜一字名。何处时令见前辈，只看碑语自心清。",
            "comment": ""
        },
        {
            "title": "送张直翁之筠阳",
            "content": "时平民事少，诗句定能清。况作江西去，放教秋水生。山花香淡泊，湘竹恨分明。朝士多知尔，慈溪旧有声。",
            "comment": ""
        },
        {
            "title": "挽潘母",
            "content": "独玩隔厅月，凄凉三十年。渺然儒素业，翻以母仪传。生计无中有，衰龄病后延。谁为市贞石，高刻墓之前。",
            "comment": ""
        },
        {
            "title": "寒山寺坏庄产尽为势家所夺余游天台甚为贤惜",
            "content": "寒山寺废佛灯寒，有客来游欲住难。夙世闾丘今摄郡，不妨饶舌似丰干。",
            "comment": "【注释】【原题】：寒山寺坏庄产尽为势家所夺余游天台甚为贤惜之陈约甫摄郡号不畏强御者必能与寒山出气"
        },
        {
            "title": "先寄郭子奇",
            "content": "世道祗如此，君心我得知。先教栽菊在，预作去官期。梦觉秋风起，行吟夜月迟。怀人几十载，欣有后门时。",
            "comment": ""
        },
        {
            "title": "赠葛天民",
            "content": "逃禅已得计，易姓岂云非。自说身如幻，常人见亦稀。亭边看荷叶，楼上挂蓑衣。几夜苏堤月，随君瘦影归。",
            "comment": ""
        },
        {
            "title": "至日游湖",
            "content": "此心全剥落，今日一阳生。自分安身计，难逃素隐名。贫中闻道彻，閒时作诗清。别有求鱼者，笑余忧思盈。",
            "comment": ""
        },
        {
            "title": "挽陈叔望",
            "content": "少年曾是鲁诸生，为立功名别路行。尝捉宝刀严汉陛，再持符节领江城。绝怜诗律双金在，不见林塘五柳成。明日西山归葬处，踏青人散草初平。",
            "comment": ""
        },
        {
            "title": "赋二十八字",
            "content": "水满沟塍不愁旱，忽催租税却忧贫。家人苦不怜予拙，雪袴冰衫要及晨。",
            "comment": ""
        },
        {
            "title": "寄赵叔鲁",
            "content": "相知言莫尽，别后意如何。命笑春冰薄，愁因夜雨多。全家寓京国，无地著吟哦。会得穷通理，从余缉薜萝。",
            "comment": ""
        },
        {
            "title": "寄龙虎山道士孔野云",
            "content": "上清三十六，院阁皆幽清。漱齿泉新汲，晞发日始升。自除烧墨灶，昼夕诵黄庭。所得异畴昔，出山畏逢迎。同当知非年，寄诗聊写情。",
            "comment": ""
        },
        {
            "title": "送卢次夔兼柬庐九秘书",
            "content": "蔡邕初入直，撰著几书成。所取友若此，遥知人至清。朝回收疏稿，夜语杂诗情。愧我多年别，相烦一寄声。",
            "comment": ""
        },
        {
            "title": "望夫石",
            "content": "望夫一望几千年，苍藓何曾似翠钿。却春春深更风雨，满身吹泪使人怜。",
            "comment": ""
        },
        {
            "title": "寄题赵紫芝墓",
            "content": "辛未联诗别，九年成恍惚。大星坠地旋无光，君身入土名不没。呈越之水相交流，寂寞诗魂何处游。不闻孤鹤唤人醒，空见梅花似人影。无复东岩招谢客，应住西湖伴和靖。世上如今一句无，一灵独存势欲孤。我有生刍来未得，只愁宿草易荒芜。",
            "comment": ""
        },
        {
            "title": "送叶宰赴丰城",
            "content": "君往为官处，江西寇已平。狱閒空剑气，堂静响琴声。有法催常税，无私得众情。时方急贤路，名定达公卿。",
            "comment": ""
        },
        {
            "title": "哀徐致中",
            "content": "亡友如今隔杳冥，画身只见病时形。书窗闭久梅添润，花径荒来草又青。一卷诗编空就绪，两年文会觉凋零。几回行过深深巷，不忍登堂不扣扃。",
            "comment": ""
        },
        {
            "title": "杨柳枝",
            "content": "独於高处接阳和，占得春风分外多。须信繁华易催折，不如柔弱拂江河。",
            "comment": ""
        },
        {
            "title": "寄蔡任",
            "content": "不见三百日，问君消息多。身閒诗有味，不净月无波。琴里怀孤竹，书中寄永和。遥怜一江隔，何计得相过。",
            "comment": ""
        },
        {
            "title": "挽赵孺人余中表也",
            "content": "幼小同群戏，年加各所之。常疑艳花卉，终是易离披。夫婿新袍绿，儿男半发垂。送归蒿里道，兴我渭阳思。",
            "comment": ""
        },
        {
            "title": "送子舒弟赴金陵兼柬宋君辅",
            "content": "禄仕何方好，金陵总莫如。庙存元帝像，家有二王书。羽檄时主急，文才用有余。功名收拾了，归食会昌鱼。",
            "comment": ""
        },
        {
            "title": "送蒋肖韩赴弋阳",
            "content": "弋水桥边接长官，水晶山色让清寒。共知雕弊今称剧，自倚廉勤道不难。吏退早衙花谷静，鹤翔秋戹讼庭宽。从来遇事就凝滞，应只忧民劳寸丹。",
            "comment": ""
        },
        {
            "title": "秋晚寄赵紫芝",
            "content": "数日秋风冷，丘园独自身。閒看篱下菊，忽忆社中人。苦咏肩常瘦，移家债又新。极知君淡泊，十载得相亲。",
            "comment": ""
        },
        {
            "title": "怀赵紫芝",
            "content": "日沈月上暝烟斜，收拾渔竿恰到家。为忆城南清瘦友，寒宵梦里见梅花。",
            "comment": ""
        },
        {
            "title": "渔父词/渔父",
            "content": "十载江湖不上船。卷蓬高卧月明天。今夜泊，杏花湾。只有笭箵当酒钱。",
            "comment": ""
        },
        {
            "title": "送赵泽民赴酃县",
            "content": "高人为令尹，政事岂寻常。炎月不避暑，清风心自凉。水流衡岳色，酒带芷兰香。远想濯缨暇，思予有咏章。",
            "comment": ""
        },
        {
            "title": "湖上",
            "content": "势利绝交初，瞿然卧隐庐。无营心淡泊，见客礼生疎。游有渔樵伴，看多佛老书。春深草易长，忘却倩人锄。",
            "comment": ""
        },
        {
            "title": "送赵紫芝入金陵幕",
            "content": "为官亦僦居，官况定何如。昨夜交游散，满湖秋雨疎。此邦佳丽久，旧事拜参初。喜是贤侯幕，新年有荐书。",
            "comment": ""
        },
        {
            "title": "渔父词/渔父",
            "content": "船系兰芷鲙长鲈。曲袷方袍忽访吾。神甚爽，貌全枯。莫是当年楚大夫。",
            "comment": ""
        },
        {
            "title": "喜徐玑至",
            "content": "荣满自南归，曾过秦系庐。无心缘见道，会面只如初。诗好多人说，官清得荐书。柴门劳雇访，未觉四年疎。",
            "comment": ""
        },
        {
            "title": "和梅氏西涧韵",
            "content": "此处宜新月，开门必向西。近江潮有信，初种树犹低。何日寻梅隐，移船系柳堤。诗篇满窗户，留壁待余题。",
            "comment": ""
        },
        {
            "title": "渔父词/渔父",
            "content": "春融水暖百花开。独棹扁舟过钓台。鸥与鹭，莫相猜。不是逃名不肯来。",
            "comment": ""
        },
        {
            "title": "送谨师",
            "content": "谨师牢绊脚，语别意茫茫。入寺随拐杖，当禅月满床。多因新见解，抛却旧篇章。为我金山去，钳锤问一场。",
            "comment": ""
        },
        {
            "title": "渔父词",
            "content": "莫论轻重钓竿头，伴得船归即便休。酒味薄，胜空瓯，事事何须著意求。",
            "comment": ""
        },
        {
            "title": "渔父词",
            "content": "平明雾霭雨初晴，儿子敲针作钓成。香饵小，繭丝轻，钓得鱼儿不识名。",
            "comment": ""
        },
        {
            "title": "瓜庐",
            "content": "近来有新趣，买得薛能园。疎壤延瓜蔓，深锄去草根。花时长载酒，月夜正开门。最识田家乐，辛勤更不言。",
            "comment": ""
        },
        {
            "title": "赠达西堂",
            "content": "却罢住山缘，归来又十年。自知身是妄，常道钵休传。塔路修来直，纱灯影处圆。与吾相对坐，语嘿尽通神。",
            "comment": ""
        },
        {
            "title": "瓜庐至日即事",
            "content": "西山起还伏，插入万丈潭。渔叟操桂棹，樵歌过草庵。年荒酒味薄，天旱井泉甘。不原丘园贲，惟将易自参。",
            "comment": ""
        },
        {
            "title": "送高邮周主簿兼呈陈君端",
            "content": "绕县重湖色，难同说簿清。虽云古邮置，不似近边城。月落淮田阔，风晴隋柳轻。乡人在曹职，相得为诗情。",
            "comment": ""
        },
        {
            "title": "送蒋肖韩",
            "content": "岳阳有仙迹，君去颇相宜。已料官閒日，多吟湘水诗。高风琴断裂，白月酒涟漪。无意求人荐，惟应我自知。",
            "comment": ""
        },
        {
            "title": "渔父词/渔父",
            "content": "平明雾霭雨初晴。儿子敲针作钓成。香饵小，茧丝轻。钓得鱼儿不识名。",
            "comment": ""
        },
        {
            "title": "李白墓",
            "content": "野火攻残竹数枝，诗魂飘荡定何之。娟娟秋月照采石，不在荒坟在水湄。",
            "comment": ""
        },
        {
            "title": "送谢强学主建德簿",
            "content": "少年初试吏，濯印富春亭。水可清人骨，山曾隐客星。俸廉专母养，政简静公庭。守是贤侯子，应看荐墨青。",
            "comment": ""
        },
        {
            "title": "塔山和徐道晖壁间韵",
            "content": "寺在一山顶，江分两岸田。凭何发诗兴，题字古廊边。近地今埋骨，閒人亦助钱。昨宵留宿意，不忍上归船。",
            "comment": ""
        },
        {
            "title": "渔父词/渔父",
            "content": "邻家船上小姑儿。相问如何是别离。双坠髻，一湾眉。爱看红鳞比目鱼。",
            "comment": ""
        },
        {
            "title": "渔父二首",
            "content": "利薄每言随分过，避名不入愚溪路。春深雨足钓丝长，夜来又宿蓑衣步。",
            "comment": ""
        },
        {
            "title": "赠奭山人",
            "content": "何人养道得如君，房接高楼半入云。山地栽梅寒蕊瘦，瓦炉留火夜香熏。看经寻义心逾静，默坐观身耳不闻。莫道门前是廛市，须知喧寂此中分。",
            "comment": ""
        },
        {
            "title": "送从善云游",
            "content": "雁荡天台去，閒寻倚杖藤。路边应得句，禅坐似无能。顶笠偏愁雪，山猿不畏僧。傥逢清塞伴，休原入传灯。",
            "comment": ""
        },
        {
            "title": "杨柳枝",
            "content": "汴水堤边薪可束，永丰巷口绿成堆。盛衰到底皆惆怅，何不移根种马嵬。",
            "comment": ""
        },
        {
            "title": "渔家",
            "content": "小舟轻似叶，曾不畏风涛。自说磻溪好，翻疑钓濑高。晚来鱼换酒，归去子持篙。定是逃名者，时闻歌楚骚。",
            "comment": ""
        },
        {
            "title": "谢陈不云寄惠瓜庐字",
            "content": "我向村中住，无人知姓名。结庐难得就，种树几时成。扁榜龙蛇动，飞檐燕雀惊。自怜幽僻地，因此亦敷荣。",
            "comment": ""
        },
        {
            "title": "赵叔鲁端行胡象德携酒见雇",
            "content": "一贤二分子，枉驾瓜庐丘。烹鱼载美酒，竟夕为我留。评诗仍和曲，举白不计筹。情忘觉欢畅，礼厚愧莫酬。今朝风雨横，欲谢出无由。",
            "comment": ""
        },
        {
            "title": "寄谢黄元信惠茶",
            "content": "建溪金铤直几千，余性所嗜一已偏。寻常草卉不足进，龙团凤夸如珉坚。长须健卒前月到，手提茶器急取煎。妻儿攒眉笑苦涩，为言真味兹天然。易牙去已久，吾齿若贝编。枵肠岂废食，睡省非壮年。惜此余香滞喉颊，巡除吟咏声諓諓。诗成寄题建宁郡，主茶官吏俱时贤。合同缄印一时毕，进奉飞驰争春妍。天子不敢尝，荐以寝庙先。定自褒嘉到属郡，趣君密迩玉炉烟。一以此味沃天下，邪魔驱扫无留连。",
            "comment": ""
        },
        {
            "title": "自题",
            "content": "半生作计在田庐，羽懒何曾好读书。谁却画作古人样，旁边还是欠犂鉏。",
            "comment": ""
        },
        {
            "title": "孤山",
            "content": "不到西湖今几时，十年双鬓欲如丝。难寻和靖题诗处，空见梅花成老枝。",
            "comment": ""
        },
        {
            "title": "断桥",
            "content": "独扶瘦杖欲经过，为问高僧意若何。自倚神通能渡水，却言佛法本无多。",
            "comment": ""
        },
        {
            "title": "句",
            "content": "泉涌龙频跃，山灵鸟不来。",
            "comment": ""
        },
        {
            "title": "送叶季重之官吴门",
            "content": "君继贤人业，试官阊阖门。但门要离墓，莫看真娘坟。虎丘寺前生野草，一花一叶皆丽好。用心冷淡不此嗜，自有诗礼长探讨。给旁余閒庭庑空，小舆应亦上垂虹。桥边风驶寄书便，只写平安报乃翁。我惭空空易疎斥，时亦抠衣侍函席。春膏流滑傥寄将，待写续经藏屋壁。",
            "comment": ""
        },
        {
            "title": "送郭子奇",
            "content": "永嘉官满后，归处是仙居。柳舞陶潜径，桃迎阮笔车。名高唐寺塔，箧满晋人书。看步青云上，题缄寄隐庐。",
            "comment": ""
        },
        {
            "title": "挽林敬之",
            "content": "闭门常读易，遁世意如何。有酒可消闷，无阶不种莎。閒时寻旧友，月夜步新河。我亦逃名者，题碑愧尔多。",
            "comment": ""
        },
        {
            "title": "渔父词/渔父",
            "content": "夜来采石渡头眠。月下相逢李谪仙。歌一曲，别无言。白鹤飞来雪满船。",
            "comment": ""
        },
        {
            "title": "送翁灵舒閒游",
            "content": "袖有新诗如美玉，知君去意十分浓。山行见草认灵药，午歇就阴依古松。两鬓已添蓬蔂色，三年判作飘零踪。羁情夜后更愁绝，深涧断猿溪寺钟。",
            "comment": ""
        },
        {
            "title": "挽宋耆卿",
            "content": "人如韫玉操如冰，拾芥推梨世岂能。案上有琴恨旧响，墓头无火续寒灯。一官祗是幽閒过，百行惟须健笔称。此曲调高知音少，朗吟唤得九原譍。",
            "comment": ""
        },
        {
            "title": "多景楼",
            "content": "跨浙连淮是润州，好山全对此江楼。少年志气惭霜鬓，犹忆曾看打阵舟。",
            "comment": ""
        },
        {
            "title": "金贤良",
            "content": "虚号贤良岂疗饥，短衣结袖竟何为。空携痛哭能言策，不遇勤求下诏时。老去说诗犹有味，寒业索酒莫教迟。家贫身死知无计，自有傍人为立碑。",
            "comment": ""
        },
        {
            "title": "酬刘子至",
            "content": "寄来书一纸，别后喜安和。想见清高极，吟成秋思多。山头灵运立，月下谪仙歌。共是江湖客，斜阳各晒蓑。",
            "comment": ""
        },
        {
            "title": "戊子七月十一日",
            "content": "贫因几首诗，閒高一著棋。瓜田常嘿坐，不原有人知。",
            "comment": ""
        },
        {
            "title": "渔父词",
            "content": "邻家船上小姑儿，相问如何是别离，双堕髻，一弯眉，爱看红鳞比目鱼。",
            "comment": ""
        },
        {
            "title": "送赵几道赴台州录事",
            "content": "应前绠汲何从来，清流海底通九垓。天河地脉濦旋转，上中下井躔三台。满城桃花二仙种，方广金殿三门天。一时会上几许人，若匪佛种应仙才。于公徒知高其闾，岂识大化非胚胎。今兹送言暂相别，诗规笔诲纷崔嵬。傅说明星定入梦，方朔迹秽空谐诙。不昵不阿予与汝，古交淡淡无嫌猜。",
            "comment": ""
        },
        {
            "title": "渔父词",
            "content": "十载江湖不上船，卷篷高卧月明天。今夜泊，杏花村，只有笭箵当酒钱。",
            "comment": ""
        },
        {
            "title": "送王成叟先生访丁子植",
            "content": "老懒无铭检，一年身耐贫。还思温岭去，别我苦吟人。柳色行三月，雩风浴暮春。旧时同学友，迎拜绿袍新。",
            "comment": ""
        },
        {
            "title": "寄守上人归闽省亲",
            "content": "从小服缁素，三衣竟不长。心空无物碍，顶重有诗囊。去与云相似，来期春未央。家山指萱草，微笑奉高堂。",
            "comment": ""
        },
        {
            "title": "梅雨",
            "content": "梅雨润兼旬，暑月不知夏。溪流三尺强，舟人惊昨夜。余家有瓜田，苹藻纷揉藉。鱼暇失凭依，跳跃至床下。卑湿畏暮年，扶策升台榭。难原方丈食，互市物踊价。四邻各凄凉，惟有酒可借。五月藉新白，咀嚼胜枣。闭门人事绝，几晚乌巾卸。震雷压不住，神龙未遑暇。或谓蛟为孽，胡不宁尔舍。旱涝政本农，偏惠及閒架。皇天无所私，未遽损禾稼。一洗天下清，作我圣人化。",
            "comment": ""
        },
        {
            "title": "送项季约入成都幕",
            "content": "阁书入兵幕，束袖学戎装。峡峭艬侵月，秋清猿嗛霜。迂程看阵碛，到处宿诗堂。若比仲宣乐，输君发未苍。",
            "comment": ""
        },
        {
            "title": "横参楼和老杜韵",
            "content": "僻懒便幽处，江湖称隐心。地偏欣改观，楼豁喜初临。暖日低轻帽，良朋接短襟。潮耸全有韵，帆影半回阴。以麓添重色，鲈风出浅林。屿头烟瘴远，沙觜浪痕深。寂静云归壑，瓓珊月近参。人家已鼻睡，渔父尚讴吟。造化由来久，周回忽见今。爱他斜日照，颠倒数山沈。",
            "comment": ""
        },
        {
            "title": "寄题赵十四知县听雨堂",
            "content": "谁弹石上琴，涓涓流水响。主人性清旷，静夜发幽想。何心指蓬阆，取近对湫荡。应有可人来，烟蓑曳双桨。",
            "comment": ""
        },
        {
            "title": "纪梦曲",
            "content": "夜梦佳人姱且长，星冠霞帔云衣裳。双眉浅淡画春色，两耳炫濯垂珠珰。细步逡巡倏相近，世道人情不敢问。敛容正笑发一言，不识巫山云雨恨。自从十五学仙经，今年二十身骨清。天上有籍升其名，长声短声歌紫琼。紫琼之章词宛转，永与人间风调远。余声示竟钟鼓鸣，雾散烟收人不见。",
            "comment": ""
        },
        {
            "title": "巾山",
            "content": "两峰争起入云层，半属虚空半属僧。斜日满山人到少，任蕃去后我来登。",
            "comment": ""
        },
        {
            "title": "题南塘薛圃",
            "content": "门对南塘水乱流，竹根橘柢自成洲。中閒老子隐名姓，只听渔歌今白头。",
            "comment": ""
        },
        {
            "title": "送王倅之兴化",
            "content": "梅溪好源委，流德至今存。独继贤人业，共推君子孙。官清五字好，州小贰车尊。所历七闽郡，从兹水不浑。",
            "comment": ""
        },
        {
            "title": "赵成子",
            "content": "早年名字诸公并，唯有清声独至今。辞却双旌更何事，自扶灵寿欲閒吟。病来便作云归岫，死矣犹如鹤在阴。终始哀荣了无恨，只愁尘鏁匣中琴。",
            "comment": ""
        },
        {
            "title": "送陈器之赴绍兴初官",
            "content": "郡古湖如镜，照人心胆清。閒曹应事简，尽日读书声。府主旧知举，同僚亲弟兄。人言游宦乐，难得比君荣。",
            "comment": ""
        },
        {
            "title": "送夏肯父",
            "content": "霜晴雁荡白，五日计乡程。野烧明山店，轻舆憩岭平。乞铭甘久客，爱母起归情。孝极天为感，师文早晚成。",
            "comment": ""
        },
        {
            "title": "寄雁荡诗僧",
            "content": "雁荡峰前夜雨晴，空房不住有蝉声。一身閒后发难白，五字吟来思极清。少见出山多入定，还於夏末起秋程。何如更待黄花节，雇我来游计已成。",
            "comment": ""
        },
        {
            "title": "哭周宗彝",
            "content": "已叹交情看渐少，闻君怛化重伤神。手栽寒竹惟添笋，堂掩空山不见人。旧说媾婚今且置，新怀情悃向谁陈。独怜头白曾参母，清夜悲号血泪频。",
            "comment": ""
        },
        {
            "title": "学海楼和水心先生韵",
            "content": "江口潮生夜语喧，月残叭有数得存。更凭高处观空阔，始悟乾坤是易门。",
            "comment": ""
        },
        {
            "title": "喜叶谦夫归",
            "content": "老思忽萧爽，亲朋得意归。菊觞奉亲寿，柳色上儒衣。宅旺看山势，门清有钓矶。我来聊问字，澹坐月侵扉。",
            "comment": ""
        },
        {
            "title": "州宴席上赋牡丹得日字",
            "content": "粉淡与妖红，占尽阳和出。春去在商量，更费吟人笔。此是洛阳花，尚带长安日。持上使君墀，宝瓶分甲乙。",
            "comment": ""
        },
        {
            "title": "送薛泳",
            "content": "病里风光总虚掷，岸花园柳雨中休。无端好客随春去，送酒吟诗一并愁。",
            "comment": ""
        },
        {
            "title": "句",
            "content": "半洞容千佛，诸峰共一云。",
            "comment": ""
        },
        {
            "title": "送赵主簿",
            "content": "内地无烽火，诗人入仕林。定将咏物意，移作爱民心。晤语初同调，分携便不禁。卜邻曾有约，久后得相寻。",
            "comment": ""
        },
        {
            "title": "送子舒弟之官华亭",
            "content": "执手难为别，愁看去棹孤。船官得閒散，春晚过皇都。书附海人便，花添住屋图。有时吟句稳，还忆花兄无。",
            "comment": ""
        },
        {
            "title": "戏赠赵天乐",
            "content": "问隐当时意已深，近来全废是清吟。一春祗为风雷变，尽日閒观天地心。闻道丹炉初候火，能教瓦砾化成金。果然成得知何用，不似瓜庐种紫蔘。",
            "comment": ""
        },
        {
            "title": "水心先生惠雇瓜庐",
            "content": "未成三径已荒芜，劳动先生枉棹过。数朵葵榴发深愧，一池鸥鹭避前呵。路通矮屋惟添草，桥压扁舟半没河。再见缁维访渔父，却无渔父听清歌。",
            "comment": ""
        },
        {
            "title": "送法照",
            "content": "论著天台教，诗参左纬来。閒行过蓬荜，相对坐莓苔。讲席虚前月，重游约后回。仍闻藏禊帖，应放为吾开。",
            "comment": ""
        },
        {
            "title": "杨柳枝",
            "content": "唯有高枝高莫攀，不堪攀处只堪看。怪得楼头画眉妇，春朝长自凭阑干。",
            "comment": ""
        },
        {
            "title": "朱清之",
            "content": "漈水日夜白，之人信所宜。隐於陶令酒，甘谢郗诜枝。江渡月偏满，家庭岁有规。不知君没后，谁主菊花期。",
            "comment": ""
        },
        {
            "title": "和葛天民",
            "content": "贾岛文章怀素书，得来读罢卷还舒。西湖柳下为君宅，东海云边是我庐。千里江山常若此，一生心抱欲何如。相思唯有加餐食，不暇逢人寄鲤鱼。",
            "comment": ""
        },
        {
            "title": "净光长老极能诗",
            "content": "近住城中寺，阴云渍竹房。雨多香篆久，春去药苗芳。室里从人问，吟边与世忘。一身全是道，头白有何妨。",
            "comment": ""
        },
        {
            "title": "夜坐陈緼灵见访",
            "content": "清夜焚香篆，閒看郊岛诗。自怜多冷寞，谁足尉衰迟。树雪明窗纸，瓶梅落观池。君心亦无事，相对坐移时。",
            "comment": ""
        },
        {
            "title": "渔父词",
            "content": "系船兰沚鱠长鲈，白袷方袍忽访吾。神甚爽，貌全枯，莫是当年楚大夫。",
            "comment": ""
        },
        {
            "title": "送文子监草料场",
            "content": "坐局何烦听晓鸡，豆萁苜蓿亦诗题。好文不爱今人体，色养宁嫌古署低。翰苑旧交应雇访，相门新近事招携。岁寒惟有君於我，老去过从许杖藜。",
            "comment": ""
        },
        {
            "title": "送赵端行廷对少寓期待之意",
            "content": "甲科知亦有，难得是家传。定入中朝局，还支内赐钱。服青初解褐，班后忽超前。独谢归廊幕，诗呈第一篇。",
            "comment": ""
        },
        {
            "title": "送鲍份父",
            "content": "地僻官仍小，兹行古迹多。矩罗应失笑，庞媪亦经过。宦业知余事，宗风竟若何。□□□□□，满舍是青莎。",
            "comment": ""
        },
        {
            "title": "挽徐左史",
            "content": "左史声名空复存，如今往事不堪论。惟应指佞当前陛，已判身归老故园。骢马引丧寒有泪，麒麟卧冢寂无言。人生遇合萍相似，何处分明怨与恩。",
            "comment": ""
        },
        {
            "title": "无题",
            "content": "平生爱菊与梅花，菊比渊明梅似逋。谁知此道今寥落，爱菊爱梅人也无。",
            "comment": ""
        },
        {
            "title": "送张直翁",
            "content": "宰公诗句是骚人，官舍况临湘水滨。衡岳望中思策蹇，沧浪清甚欲垂纶。长於一县花开后，独访三闾庙里频。元亮何曾藉知己，翩然出处自由身。",
            "comment": ""
        },
        {
            "title": "下仙胜因寺有怀",
            "content": "山中初寄隐，野寺一天星。路远有如此，客来应未能。蛩催寒妪纬，蝉杂夜僧经。忽忆忘形友，微吟自剔灯。",
            "comment": ""
        },
        {
            "title": "送赵端行",
            "content": "纷纷帝族贵，钦兹神秀门。永嘉分奕叶，甚盛二枝蕃。吾友天乐翁，实惟游之孙。身虽羁旅尽，诗则骚雅存。侄行有科第，作尉期高骞。是曰提刑后，令闻方腾喧。大心欲图南，小枝不在言。十年相聚首，伟论孰敢援。交比鲍叔知，志许诸葛论。分携乃明发，念我守故园。君往夫差国，不遣吴水浑。陆静玩蟾彩，江清烹鮈豚。邑宰话乡曲，官廨如荒村。昂藏信多暇，时忆朋友樽。穷达委天命，守道无竞奔。公当春风吹，梅实众花繁。",
            "comment": ""
        },
        {
            "title": "杨柳枝",
            "content": "门前杨柳君莫折，长於折处生两枝。两枝难作一枝合，一心分作两心时。",
            "comment": ""
        },
        {
            "title": "喜翁卷归",
            "content": "我老寡俦侣，年荒值冬迫。膝下有啼寒，瓶中无储积。岂不展转思，自欠经营策。儒冠匪谬误，赋性素褊窄。渊明疑夙世，荷锄心便适。嗟余四友朋，惊见三化魄。一翁尚凄凉，六秩因行役。家贫病难愈，诗苦发全白。昨来叩我们，偶信比邻宅。闻语亟倒屣，已去倏无迹。知君怀百忧，虽出难久客。从今幸安居，况有旧泉石。清晨过穷庐，竟夕主畴昔。逝者已云远，相期守枯瘠。",
            "comment": ""
        },
        {
            "title": "挽徐道晖",
            "content": "昌黎铭最好，朋友更情深。身没复何憾，家贫自不禁。春山无死草，夏木有清阴。为鬼诗还别，重来何处寻。",
            "comment": ""
        },
        {
            "title": "大龙湫",
            "content": "昔闻天下山，衡岳称崇丘。又闻天下水，江汉为巨流。古有山海经，历历叙九州。李唐三百载，诗家无一留。及观郦道元，此地亦不收。不知诺矩那，何事能穷搜。我来玄妙境，万丈悬清湫。石壁去无极，百里弥道周。云气冒群岫，龙宫深以幽。轻舆岩壑底，竟日涉溪游。阴晴异瞻瞩，远近难搜搂。飘如飞素练，粲若散琳璆。风掀一潭雨，佛坐四时秋。喧呼势益骤，光涌声弥吼。变化有如此，溥博谁与俦。吾谓神龙力，岂翳人鬼谋。稽首荷玄遇，久坐劳双眸。一杯却岚暑，旋步轰雷稠。以吾澹世虑，欻起杞人忧。何当骑天狼，满引射斗牛。",
            "comment": ""
        },
        {
            "title": "挽张彦文提举",
            "content": "七十童颜在，悠然物外幽。组衣藏蠹箧，散服上渔膛。此日移松葬，前时为菊留。山连象浦馆，谁记孟家游。",
            "comment": ""
        },
        {
            "title": "宿瞿溪",
            "content": "船泊溪西岸，人家见晚舂。疎星寒有雁，村寺夜无钟。竹径通新店，茅柴暖病容。农夫不相识，问我欲何从。",
            "comment": ""
        },
        {
            "title": "哭刘咏道",
            "content": "案上韩文与杜诗，小斋閒澹亦相宜。人怜贫病忧无计，自说文章乐未涯。礼合古初山友哭，袝从先世夕郎知。生平直谅嗟往，不哀辞是诔辞。",
            "comment": ""
        },
        {
            "title": "寄赵紫芝",
            "content": "别后访消息，传言一半虚。前官已不就，所向定何如。苦雨厌羁思，春风欺旧庐。怀人闭门夕，专拟寄来书。",
            "comment": ""
        },
        {
            "title": "渔父二首",
            "content": "偶来浦口芰荷香，绿叶丛中睡一场。须信至人无妄想，不曾有梦见文王。",
            "comment": ""
        },
        {
            "title": "渔父词/渔父",
            "content": "莫论轻重钓竿头。住得船归即便休。酒味薄，胜空瓯。事事何须著意求。",
            "comment": ""
        },
        {
            "title": "会宿赵紫芝宅",
            "content": "郊居无一事，喜见友人来。促席坐添火，推窗立看梅。论诗漏欲尽，煮茗匣重开。此夜思徐照，墓松犹未栽。",
            "comment": ""
        }
    ]
}