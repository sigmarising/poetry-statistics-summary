{
    "dynasty": "宋",
    "author": "艾性夫",
    "poems": [
        {
            "title": "书无闷寮",
            "content": "风雪萧萧席作门，奴星急把柳车焚。脐中红炷两三日，坞里黄金十万斤。",
            "comment": ""
        },
        {
            "title": "尽日",
            "content": "尽日坐谷口，看云生岭头。蝉声偏占晚，菊色欲专秋。江碧水心淡，叶红溪树愁。乾坤万万古，流转一虚舟。",
            "comment": ""
        },
        {
            "title": "秋阴",
            "content": "老蝉吟渐懒，愁蚓思无穷。数点菊花雨，一溪茅屋风。苔衣秋井绿，枫缬晓山红。急索鹑裘补，寒先及老翁。",
            "comment": ""
        },
        {
            "title": "哭环州先生",
            "content": "曾随计吏上青霄，折翅归来困一瓢。湖海十年乌绕树，功名两字鹿眠蕉。山图不及生前买，诗板姑留死后雕。地下修文应未恶，寒蛩虚馆雨萧萧。",
            "comment": ""
        },
        {
            "title": "拜五世祖妣墓",
            "content": "敬脉人人似饮泉，扫松罗拜喜争先。颂琴不朽终流庆，石仲相看莫计年。沧海桑田谁料此，秋风宰树幸依然。五陵莫说骊山下，愁绝求羊一穗烟。",
            "comment": ""
        },
        {
            "title": "正觉僧榻",
            "content": "赞公分半榻，卧近竹西楼。四壁寒蛩夜，一山黄叶秋。梦随三鼓动，月尚半窗留。零乱芭蕉影，禅衣烂不收。",
            "comment": ""
        },
        {
            "title": "古意六首",
            "content": "折柳系离船，船行柳条短。赖有枝上花，飘泊随君远。",
            "comment": ""
        },
        {
            "title": "酬杨簿正父子和诗",
            "content": "落落冥鸿惜羽毛，黄尘不把涴青袍。关西夫子经犹在，水北山人价自高。吾道不昌该气数，密林虽寂少风涛。半园花木能招隐，早晚相从问种桃。",
            "comment": ""
        },
        {
            "title": "题危见心所藏陈常庵水月障及松鹤芦雁各一首",
            "content": "风吹黄沙石碛冷，霜苇无声弄寒影。兵尘隔断衡阳云，溪藤卷送潇湘景。芦花雪老菰米秋，芙蓉露下天悠悠。阿奴呼起字不断，写出万斛江南愁。",
            "comment": ""
        },
        {
            "title": "追和晦庵先生十梅韵",
            "content": "苍凉遯荒野，交与桃李绝。远聘不肯来，为君三磬折。",
            "comment": ""
        },
        {
            "title": "江上",
            "content": "江上春肥衰草生，林梢烟暖乳鸠鸣。青山与我一面雅，白鸟令人双眼明。云净有时看雨泣，水平无处觅溪声。折芳弄翠浑閒冗，时与樵渔错杂行。",
            "comment": ""
        },
        {
            "title": "即事",
            "content": "一片轻鸿度小坡，半泓浅碧浸丛莎。黑云垂地雨声急，黄叶满林秋意多。短发未冬先有雪，懒心如井不生波。孤砧已报寒消息，欠问眠鸥觅芰荷。",
            "comment": ""
        },
        {
            "title": "意行",
            "content": "意行行到野人家，门带清溪石径斜。落日轻烟山可画，短篱颓堑菊能花。归迟悮客频敲竹，坐久劳人再煮茶。那得宽閒无点事，日搔短发问桑麻。",
            "comment": ""
        },
        {
            "title": "晚霁",
            "content": "天空蜡灭影，风定水无纹。半树挂残日，千岩吞湿云。",
            "comment": ""
        },
        {
            "title": "钓台",
            "content": "不随龙去只鱼汀，绝喜先生世累轻。却把客星侵帝座，岂因忘世未忘名。",
            "comment": ""
        },
        {
            "title": "谢惠楮衾",
            "content": "厚於布被拥公孙，清似荷衣伴屈原。卷送春云香入梦，剪成秋水淡无痕。五更葭琯嘘寒谷，一榻梅花近雪村。直作黄紬纹锦看，日高睡稳不开门。",
            "comment": ""
        },
        {
            "title": "题陈所翁为叶半隐作全龙邀同赋",
            "content": "鸱夷饮江共晓汲，麈尾拂屏翻墨汁。密云黯黯扶天来，黑风冥冥吹海立。涛奔浪骇恣神怪，惊起苍龙九渊蛰。须冉怒插霜戟寒，鳞甲光摇春雨湿。身蟠远势欲万里，吻渴沧溟归一吸。僧繇汗背叶公走，只合庸奴事供给。所翁湖海陈元龙，小傍皇华在原隰。酒酣作画特余事，大手能旋倚天笠。只恐通神风雨急，抉破天门夜飞入，明日山翁倚屏泣。",
            "comment": ""
        },
        {
            "title": "赠邻僧游杭",
            "content": "道潜五月过临平，师又挑云把瘦藤。饱听西湖莲叶雨，密传灵鹫雪峰灯。空城潮打三千丈，荒殿烟寒十二层。愁绝旧时行脚处，而今分付与闲僧。",
            "comment": ""
        },
        {
            "title": "次韵旷翁四时村居乐",
            "content": "欲晴欲雨天溟蒙，林塘淡荡摇春风。游丝落絮斗飞舞，野花芳草争青红。南园北园桑柘绿，村前村后啼布谷。蚕姑把叶祝丝多，田翁拜社祈年熟。",
            "comment": ""
        },
        {
            "title": "出东门",
            "content": "驱车出东门，怅望东门道。折兰赠所思，所赠非所好。岂无千丈红，相媚一饷好。终然失所性，不肯寘怀抱。秋风日以高，玄发日以缟。攜兰种幽谷，佩服从吾老。",
            "comment": ""
        },
        {
            "title": "古意六首",
            "content": "浣衣轻浣布，布缕不如丝。丝坚犹易穿，布弱从可知。",
            "comment": ""
        },
        {
            "title": "书无闷寮",
            "content": "喧啾百鬼瞰高明，寂历朱门野草生。斗大山中茅屋好，日长欹枕听松声。",
            "comment": ""
        },
        {
            "title": "种韭",
            "content": "深培膏土玉钗长，细摆春风碧带香。莫笑庚郎滋味薄，只渠便是太官羊。",
            "comment": ""
        },
        {
            "title": "答诸友",
            "content": "霜叶吹红鹤影孤，雨苔封绿屐痕疏。风才敲竹便疑客，雁不入山难寄书。自有乾坤心最大，稍无根柢学皆虚。闭门未了研朱事，多谢梅花慰索居。",
            "comment": ""
        },
        {
            "title": "六和塔浙江亭庙山皆宰执待罪之所并作一绝",
            "content": "国门西出小徘徊，中使传宣遽勒回。南渡山河天一角，不知待罪合谁来。",
            "comment": ""
        },
        {
            "title": "术有号莘野钓滨者求诗各与一绝",
            "content": "撷青日日饭疲牛，识字耕夫已白头。束帛不来山鬼笑，有人马上觅封侯。",
            "comment": ""
        },
        {
            "title": "葛溪驿",
            "content": "疏雨微云隔岸山，乱花芳草曲江干。谁家帘幕临官道，一阵东风燕子寒。",
            "comment": ""
        },
        {
            "title": "赠绳伎",
            "content": "绝艺当场万目倾，两竿朽索半空横。反提双女摩肩过，仰射孤鸿信脚行。胆似子龙身里满，体如飞燕掌中轻。弄潮已叹吴儿险，更有人从死处生。",
            "comment": ""
        },
        {
            "title": "老竹",
            "content": "苍黄瘦硬立颓垣，疑是栽时第一根。早岁孤君惟二子，暮年千亩尽诸孙。雨鞭老迸苍龙骨，霜节寒封古藓痕。消得培滋号尊者，把诗题作野人轩。",
            "comment": ""
        },
        {
            "title": "史氏铁笛",
            "content": "蕲川老竹未为奇，横截凉州黑玉枝。阳燧无烟山鬼铸，蓬壶乘月浪仙吹。一声响裂千崖石，九曲亭标二老诗。俗耳从前听不得，壁尘蛛网故多时。",
            "comment": ""
        },
        {
            "title": "雪销",
            "content": "红日行天熨绛绡，一番阳长便阴消。青山又现本来面，瘦竹方伸久折腰。枯沼暗通泉细细，晴檐忽听雨萧萧。独怜点入吟翁鬓，费尽东风不肯销。",
            "comment": ""
        },
        {
            "title": "深冬",
            "content": "冻透松边屋两间，孤床盘礴数更阑。无情风雪偏欺老，经乱衣裘不御寒。春意一炉红榾柮，故人两坐绿蒲团。敲冰自换甆瓶水，浸取梅花仔细看。",
            "comment": ""
        },
        {
            "title": "补破为杜诗下转语赠老妇",
            "content": "一寒谁复解绨袍，百结重缝叹汝劳。莫遣海图归短褐，此身正自困风涛。",
            "comment": ""
        },
        {
            "title": "落第口号",
            "content": "万里长风鷁退飞，自浇涧水溅征衣。满身只有梅花影，不带西湖柳色归。",
            "comment": ""
        },
        {
            "title": "漫兴",
            "content": "支离矮屋护松阴，半刻清閒直万金。蟋蟀叫回秋梦薄，一方凉月道人心。",
            "comment": ""
        },
        {
            "title": "答释子问诗法",
            "content": "汝家有子兰，诗体能入选。尔后岛可辈，往往以律变。选律固无择，语意忌庸浅。大音尚和平，至味贵悠远。归欤事斯语，妙理千万变。欧称九僧今不见，退之拟过红楼院。",
            "comment": ""
        },
        {
            "title": "赠谈数陈改之",
            "content": "投老江南黄叶村，菊花时节雨昏昏。矮窗孤梦正欹枕，拄杖一声谁打门。三字头衔康节数，一编心易华山孙。吾年渐似璜溪老，尚把灵光许独存。",
            "comment": ""
        },
        {
            "title": "木绵布歌",
            "content": "吴姬织绫双凤花，越女制绮五色霞。犀薰麝染脂粉气，落落不到山人家。蜀山橦老鹄衔子，种我南国趁春雨。浅金花细亚黄葵，绿玉苞肥压青李。吐成秋茧不用缲，回看春箔真徒劳。乌鏐笴滑脱茸核，竹弓弦紧弹云涛。挼挲玉箸光夺雪，纺络冰丝细如发。津津贫女得野蚕，轧轧寒机纬霜月。布成奴视白氎毡，价重唾取青铜钱。何须致我炉火上，便觉挟纩春风前。衣无美恶暖则一，木棉裘敌天孙织。饮散金山弄玉箫，风流未逊扬州客。",
            "comment": ""
        },
        {
            "title": "哭环州先生",
            "content": "閒却秋洲野钓矶，谁知远出是危机。一篙赣水虚舟急，千里诗魂半夜归。前月仆来书尚健，一生志与命相违。亲庭已老儿方幼，最为先生泪满衣。",
            "comment": ""
        },
        {
            "title": "题友人归隐图",
            "content": "买山长说欲栖身，画得图成隐始真。半枕虚堂生草梦，一溪流水种桃人。但知樵客当辞汉，莫与渔郎说避秦。早晚相从弄明月，细听唤铁响苍筠。",
            "comment": ""
        },
        {
            "title": "杨柳骚",
            "content": "缕缕柔条不奈春，为谁憔悴把眉颦。年来江上多离别，不信垂杨管得人。",
            "comment": ""
        },
        {
            "title": "偶题",
            "content": "窗涵山影月初斜，门傍溪桥柳半遮。独客不眠春起早，一帘香雪嗅梨花。",
            "comment": ""
        },
        {
            "title": "山宇",
            "content": "一方湘竹卧春阴，数卷唐诗醒老心。俗客不来山宇静，新莺啼入杏花深。",
            "comment": ""
        },
        {
            "title": "苦雨喜晴早作散步",
            "content": "寂历山房久杜门，清晨踏碎碧苔纹。池经宿雨添三尺，花怯春寒瘦一分。满地月凉翻竹露，隔溪风细度松云。近来生计随缘起，半亩荒畦手自耘。",
            "comment": ""
        },
        {
            "title": "避梦",
            "content": "困热依然梦不闲，起蒙絮帽待更阑。矮梅窗下清如水，淡月笼霜雁影寒。",
            "comment": ""
        },
        {
            "title": "人名诗戏效王半山",
            "content": "重耳盈盈岸柳黄，九龄冉冉涧松苍。梅开小白添新雪，鸦引童乌弄夕阳。樵唱转低春谷永，雁声不断墓云长。奔泉浑作山涛响，溅入悬岩百药香。",
            "comment": "【注释】原序：此体权德舆已有，如半纪信不留，齿发良自愧之类，皆勉强凑合不浑成。惟半山诗云：莫嫌柳浑青，终恨李太白之句，过权远甚。但青字亦外来，似未纯美耳"
        },
        {
            "title": "轻柔杨柳挟春妍孤梗梅花结雪缘此是乾坤大",
            "content": "识字田夫雪满簪，种桃久矣入山深。五星便是丛奎宿，不上黄花老圃心。",
            "comment": "【注释】原题：轻柔杨柳挟春妍孤梗梅花结雪缘此是乾坤大消息相逢切莫说流年此予三十年前赠先见赵太史二绝之一予亦不复记忆矣后三十五年太史访予山中恨诗不存惟为予诵此而亦忘其一竟莫省为何等语也既徵补之且告予以五星之将聚因作二首奉美"
        },
        {
            "title": "谢吕云叔饷墨",
            "content": "苍苍乌玉笏，岁岁到山翁。君眼何曾白，吾颜自觉红。一生磨不死，万事写成空。回首柯山路，凄凉不复东。",
            "comment": ""
        },
        {
            "title": "项羽庙",
            "content": "容心绝少忌心多，背楚疑增自倒戈。羞渡乌江依故老，竟乘乌骓泣娇娥。一生负气止如此，大义亏人争奈何。莫唱送迎山下曲，恐渠惊是汉军歌。",
            "comment": ""
        },
        {
            "title": "辟乱逢故人",
            "content": "乱里相逢各自忙，少依松影话凄凉。古来尚有种桃处，今去当传辟谷方。马蹴黄尘遮日暗，鬼吹青燐隔林光。海田未必非天数，空对西风老泪滂。",
            "comment": ""
        },
        {
            "title": "追和晦庵先生十梅韵",
            "content": "好花不必大，骨瘦花自小。一点春有余，万古香不了。",
            "comment": ""
        },
        {
            "title": "宣和御笔二扇面",
            "content": "黄芦白雁小汀洲，奎藻香罗一片秋。胜似纥干山下雀，冻飞不去使人愁。",
            "comment": ""
        },
        {
            "title": "宿洪岩寺",
            "content": "形枯面冷住山人，仿佛钱塘老惠勤。寺窭不充黄粟饭，佛寒添绣碧苔纹。秋声茅屋三间雨，野色松岩几树云。嚼菜薰香清语久，一灯明来夜将分。",
            "comment": ""
        },
        {
            "title": "酬邻僧惠古杭芦管兔毫",
            "content": "黄芦笠泽剪秋雨，褐兔中山俘饱霜。千里能随云衲远，数君肯顾草庐荒。无情书传方高阁，何处尘埃有画墙。留与素翁修菊谱，寒花吹入墨云香。",
            "comment": ""
        },
        {
            "title": "闻雁",
            "content": "枯树淡秋影，湿云凜夕阴。江天一声雁，世事百年心。",
            "comment": ""
        },
        {
            "title": "陈庭翠水竹清处",
            "content": "晴波漾文绮，风篁弄家声。居然三市中，着此一段清。幽人自地偏，淡趣由天成。洗耳日以静，抱节日以贞。从君得三绝，与我增双明。",
            "comment": ""
        },
        {
            "title": "杂言",
            "content": "枯桐斲山骨，弦以冰蚕丝。信指发孤调，悠然造希夷。扬以寄吾欢，抑以写吾悲。悲欢生我心，无庸他人知。我若有黄金，不铸钟子期。寄语伯牙翁，绝弦良可嗤。",
            "comment": ""
        },
        {
            "title": "须语眉",
            "content": "只为长供撚断吟，萧疏早受雪霜侵。羡君闲冗浑无用，留得童乌尚到今。",
            "comment": ""
        },
        {
            "title": "盘圃张伯诚饷柑",
            "content": "髯奚叩门踏枯叶，手持子敬相问帖。筠篮包送洞庭秋，照眼错落黄金毬。含浆似注甘露钵，好与文园止消渴。问渠几日辞霜枝，化作□□□□□。道上应无公远嗅，定中安定王家□。",
            "comment": ""
        },
        {
            "title": "落梅",
            "content": "翠羽嘈嘈唤梦回，罗浮峰下小徘徊。霜风昨夜卷晴雪，山路今朝无碧苔。尚有瘦香供玉笛，不将余片点妆台。少须鼎实明人眼，却带江南烟雨来。",
            "comment": ""
        },
        {
            "title": "富阳出陆",
            "content": "露漙芳草绿茸茸，淡霭轻烟古画中。行尽葡萄三十里，海山青处日初红。",
            "comment": ""
        },
        {
            "title": "次韵秋心",
            "content": "短发白已尽，寒花黄到今。秋清山见骨，年老树留心。独鹤离骚怨，虚泉大雅音。冥鸿不知处，引睇暮云深。",
            "comment": ""
        },
        {
            "title": "书马使君所藏草虫",
            "content": "晋陵草虫妙天下，一幅千金不当价。谁将此本送使君，蜂蝶数辈蔬一根。此蔬雅淡无色香，嗟汝蜂蝶空疏狂。人间桃李千万树，有翅奈何不飞去。",
            "comment": ""
        },
        {
            "title": "题素庵壁间六首",
            "content": "风粗或捲茅，两饱颇生草。泓然老砚池，照我发缟缟。",
            "comment": ""
        },
        {
            "title": "题素庵壁间六首",
            "content": "松影乱书檐，鸟声隔山屋。有客抱琴来，为弹芝田曲。",
            "comment": ""
        },
        {
            "title": "萧寺秋夜",
            "content": "藤护颓垣石靠门，竹罏香穗篆余熏。醉来终夜不知雨，梦觉四山都是云。半局棋枯僧入定，一声松响鹤离群。缺权癞可风流尽，招隐归来有此君。",
            "comment": ""
        },
        {
            "title": "杉树牌晚憩",
            "content": "倦童呼不诺，久客坐长叹。野色归烟暝，秋声入雨寒。阅人江树老，经火路牌残。近郭鱼羹饭，招呼作晚餐。",
            "comment": ""
        },
        {
            "title": "哭环州先生",
            "content": "闲却秋洲野钓矶，谁知远出是危机。一篙赣水虚舟急，千里诗魂半夜归。前月仆来书尚健，一生志与命相违。亲庭已老儿方幼，最为先生泪满衣。",
            "comment": ""
        },
        {
            "title": "涤砚",
            "content": "淙淙瀑布泉，濯濯刷丝石。坐令黟川漆，涨作梁州黑。以涅定不缁，欲玄终尚白。适与吾道同，持归试新墨。",
            "comment": ""
        },
        {
            "title": "经语诗戏效唐子西",
            "content": "源泉混混出虚岩，桑者閒閒人已蚕。剪韭不妨千取百，种瓜且喜二生三。",
            "comment": ""
        },
        {
            "title": "撚髭",
            "content": "细撚寒髭缕霜，未须惆怅惜流光。近山归鹭分明白，过雨斜阳浅淡黄。春入桑榆花影瘦，门无车马草长心。暮年一卷参同契，觅得安神不老方。",
            "comment": ""
        },
        {
            "title": "谢了心聪上人以恶诗入逡巡碑",
            "content": "茧纸铅华字字新，不须刀笔勒坚珉。分明能守玄中白，仿佛难知赝与真。怀素草书争媚妩，韩湘奇术斗逡巡。正惭野语多流落，幻作横碑更累人。",
            "comment": ""
        },
        {
            "title": "雪尽",
            "content": "雪尽孤峰瘦，家仇老梦寒。春鞭双影动，岁节五更残。努力三餐饭，滋身九转丹。时危从道丧，不敢弃儒冠。",
            "comment": ""
        },
        {
            "title": "岳武穆葬西湖故宅为学宫",
            "content": "老秦举□媚□金，枉死如公恨最深。地下红旗应北指，西湖埋骨不埋心。",
            "comment": ""
        },
        {
            "title": "感物",
            "content": "老牧鞭群羝，长鸣度荒圃。眈眈黄於菟，怒攫连四五。弱肉强之食，兹事由来古。天地果好生，生羊勿生虎。",
            "comment": ""
        },
        {
            "title": "临汝书院落成诸公有诗用韵",
            "content": "鱼跃鸢飞喜落成，鹅湖鹿洞共峥嵘。世无孔孟乾坤熄，学到周程日月明。议论高虚终害道，圣贤平实不争名。光风霁月元无迹，分付庭前草自生。",
            "comment": ""
        },
        {
            "title": "题四止庵",
            "content": "本无食肉相，每饭甘藜羹。侯鲭岂不佳，怯怯疑生兵。",
            "comment": ""
        },
        {
            "title": "年逾古希须发并白惟眉玄如初",
            "content": "种种闲愁先上眉，愁应白早不应迟。定知白了愁谁管，直到无愁是白时。",
            "comment": ""
        },
        {
            "title": "清趣",
            "content": "雨阑流水急，风定落花迟。一老临溪钓，双童画地棋。",
            "comment": ""
        },
        {
            "title": "追和晦庵先生十梅韵",
            "content": "萧萧三五花，影落寒溪浅。佳处不在多，诗兴孤山远。",
            "comment": ""
        },
        {
            "title": "赠画鱼李生",
            "content": "李生画鱼天下无，得心应手神为徒。虚堂素壁扫尘土，远趣一笔移江湖。青鱼洋洋翻荇带，鳜鱼猎猎穿蒲稗。醉来屡俗呼霜刀，为我樽前斫新鱠。",
            "comment": ""
        },
        {
            "title": "与林止庵叶半隐分赋郡中古迹得鲁公祠右军墨",
            "content": "遗像像犹能立懦夫，悬知生气摄萑苻。三郎阿堵知何用，只识营州阿荦奴。昏昏水气吐玄云，自是先生笔有神。不洗从来姿媚态，可怜北面卫夫人。",
            "comment": "【注释】【原题】：与林止庵叶半隐分赋郡中古迹得鲁公祠右军墨池"
        },
        {
            "title": "观放鸬鹚",
            "content": "乌鬼淋漓受指呼，江鱼终日为人敺。扼吭不及能言鸭，哇肉几同反哺乌。暂满空喉如瘿大，竟无半尾塞肠枯。少宽颈组方谋饱，水冷冰寒日已晡。",
            "comment": ""
        },
        {
            "title": "赠福希范游",
            "content": "伽梨点破长萝绿，瓣香问信黄梅熟。筇云笠雪霜色寒，法宇归来诗满腹。春风破晓来打门，行矣庐山与天竺。天空云远意未尽，却上天台恣游目。吾闻天台石桥滑如竹，千僧万僧畏涉足。请师了此一大事，一洗世间凡眼肉。浮杯试罢海风高，归就梅花结吟屋。",
            "comment": ""
        },
        {
            "title": "检历即事",
            "content": "古来系日欠长绳，节物相催老自惊。岁里春为花早计，蛰前雷是雪先声。移家燕子商量熟，开国蜂王去就轻。最忆长安三月事，有谁重赋丽人行。",
            "comment": ""
        },
        {
            "title": "平塘陶使君挽歌",
            "content": "今代平塘老，前身靖节翁。死知随物化，贫与不官同。仕国棠阴在，休亭蕙帐空。容人方竹马，楚些已西风。",
            "comment": ""
        },
        {
            "title": "和靖祠与故宅皆无梅",
            "content": "得见梅花即见逋，我来竟日为梅无。却於无处分明见，月满孤山水满湖。",
            "comment": ""
        },
        {
            "title": "世言梅见外於离骚海棠不取於子美未有为解",
            "content": "能浓意远骨肌匀，睡起精神萃太真。不用分明更题品，诗翁已自为传神。",
            "comment": ""
        },
        {
            "title": "番城晚眺",
            "content": "独眺秋愈远，孤城日渐曛。地平浮楚泽，天阔见吴云。风静渔歌合，波摇雁影分。未应陵谷变，不得问番君。",
            "comment": ""
        },
        {
            "title": "示子良异",
            "content": "霜雪林头又绿稠，乾坤生意几时休。人情葵扇炎凉态，世路瞿塘上下舟。鳖跛未输蚿百足，茅封不敌橘千头。细看不似吾儒业，一片书田或有秋。",
            "comment": ""
        },
        {
            "title": "张宛丘寄衣曲",
            "content": "要识关雎乐不淫，勿疑汉上有题衿。思无邪是观诗法，一笑先生欠古心。",
            "comment": ""
        },
        {
            "title": "竹杖",
            "content": "一枝九节称身长，扶得衰翁气力强。色点湘妃红泪雨，骨凝王屋紫藤霜。结交最与芒鞋密，寄友应含荜拨香。独有探梅时节苦，相随江路雪茫茫。",
            "comment": ""
        },
        {
            "title": "荐福寺",
            "content": "细看莫莫堂前月，似是寥寥五祖灯。曾有虎来听法去，更无碑可付雷轰。修廊半是题诗壁，游客多於住院僧。我亦飘零归未得，竹床分卧看云生。",
            "comment": ""
        },
        {
            "title": "客有问择术者戏答",
            "content": "君不见三家市头洒削翁，鼎食侈与王公同。又不见万金海上屠龙手，须捷累累事饥走。人言有艺人不贫，谁知艺高贫杀人。向来择术吾已错，劝君只学相牛莫相鹤。",
            "comment": ""
        },
        {
            "title": "丁亥冬大雪十数作邓清旷以苦寒吟见寄",
            "content": "十雪势未已，一科天积阴。背风留更久，入夜落偏深。禾稼连冰柱，天花幻玉林。遥怜五峰老，尚寄苦寒吟。",
            "comment": ""
        },
        {
            "title": "寄清旷邓隐夫",
            "content": "去年菊里辱经过，秋思萧萧又草坡。兵火东南关气数，交游湖海隔风波。书缘辟乱经年少，诗想忧时近日多。倘有鳞鸿幸相寄，青灯无奈忆君何。",
            "comment": ""
        },
        {
            "title": "归大五侄天觉砚",
            "content": "脉暖犹涵老藓斑，眼花仍带泪痕潸。厄於劫火元无恙，意在斯文尚苟完。一片墨光留手泽，浑家黄色上眉间。只消半滴冰蜍水，涨起满村烟雨寒。",
            "comment": "【注释】原序：天觉得乃翁遗砚於火壤中，如初，有诗志喜，并谒予铭。铭已就，用其韵以归之"
        },
        {
            "title": "题叶氏分绿亭",
            "content": "山亭种花厌脂粉，纯种芭蕉三百本。一心生意展不尽，四面蟠根培自稳。卷舒风日闪流翠，滉滉清阴浸窗户。烦君净拭湘竹床，著我横眠听秋雨。",
            "comment": ""
        },
        {
            "title": "凉棚",
            "content": "数柱伶俜不架椽，密铺松发厚如毡。御风难觅深蓬岛，障日聊成矮木天。肥瓠引藤高浥露，閒花借荫省浇泉。热时搆汝凉时撤，不是疏恩势使然。",
            "comment": ""
        },
        {
            "title": "春溪二首",
            "content": "雨香云嫩散朝晖，细草初肥绿满溪。无数落花莺背上，避人带入柳阴啼。",
            "comment": ""
        },
        {
            "title": "雁塔",
            "content": "君不见春初淮白鱼，秋深黄雀儿。川潜山泊谁得知，灾身不幸甘且肥。官饕弗渠赦，竟作一网打。头颅千百奉苞苴，猩红熊白风斯下。吾生亦何好，独坐味颇厚。急符星火督虞人，覆巢空类无遗噍。宁逢江南射生手，莫遇雁门馋太守。",
            "comment": ""
        },
        {
            "title": "叹屩词",
            "content": "履穿无下叹东郭，桃椎尚欠居士屩。是谁业屦捆秋芒，绝胜编棕便行脚。花泥溶溶草露滴，山石幽幽苔烟碧。江南林壑天下奇，不识春申珠履客。",
            "comment": ""
        },
        {
            "title": "丫头岩诗载墙壁间无虑数十百首形容盖有尽",
            "content": "色盛人自怜，色衰人见弃。人心不可凭，女色焉足恃。未笄化为石，不愿从夫婿。厌华喜质如梁鸿，布衣操臼当相从。君不见汉家天子刘文叔，郭后容衰亦遭逐。何如山头化石不嫁老亦足。",
            "comment": "【注释】原题：丫头岩诗载墙壁间无虑数十百首形容盖有尽之者矣辄复寄兴以俟采诗者择焉001"
        },
        {
            "title": "月岩",
            "content": "不容天上妖蟆食，却许山中狡兔眠。两日见岩成二绝，丫头不老月长圆。",
            "comment": ""
        },
        {
            "title": "丫头岩诗载墙壁间无虑数十百首形容盖有尽",
            "content": "女色无丑妍，入宫皆见妒。蛾眉等刍蛹，嬉笑藏刀锯。未笄化为石，不愿长门去。国风直待歌螽斯，委身事主妾不辞。君不见赵王如意今日死，明日佳人亦投厕。何如山头化石千岁老无子。",
            "comment": ""
        },
        {
            "title": "洞泉观杨梅屋寮",
            "content": "孤屿如螺出水心，松苍竹翠结寒阴。不因钟磬穿云响，谁信神仙入洞深。早日羽衣人尽老，春风摇草路重寻。径须着我梅边屋，听讲南华弄玉琴。",
            "comment": ""
        },
        {
            "title": "杂兴五首",
            "content": "云路不可梯，天河不可航。人间心不足，意外事难量。瑶水宴周穆，月宫游明皇。干戈惊骏足，鼙鼓骇霓裳。岂不穷欢乐，那知成祸殃。神仙竟何益，抚卷空凄凉。",
            "comment": ""
        },
        {
            "title": "秋堂",
            "content": "虚幌湿朝露，枯琴寒夜泉。苔多应占地，林阙欲分天。香细浮烟短，蓬穿漏日圆。黄花慰贫老，满眼粲金钱。",
            "comment": ""
        },
        {
            "title": "吊老松",
            "content": "合梁清庙栋明堂，弃掷终身古道傍。大节不容秦点污，孤根能与宋存亡。山空百丈龙蛇影，泉沁千年琥珀香。韦偃毕宏今不见，谁将老骨写风霜。",
            "comment": ""
        },
        {
            "title": "解棋",
            "content": "两雄相持机不发，一着输先智相轧。退守皆虞虎穴空，通和不肯鸿沟割。危枰已属堕甑里，巧势争看强弩末。疲思嘿嘿鬼神寂，密运茫茫天地阔。悍鸡趁斗不暇咮，骏马争驰各忘秣。矰禽睥睨欲高举，罝兔迷离思远脱。死中求生背水阵，灰冷复焚余烛跋。白登倏报沛公走，阏与俄闻赵师活。傍观骇服算入妙，对局虚骄气方夺。人生胜负何可期，生达难欺死诸葛。推枰一笑拍阑干，满袖松风凉泼泼。",
            "comment": ""
        },
        {
            "title": "除日立春",
            "content": "岁如旧政方书满，春与故人同惠来。白发最愁新历换，清谈且博笑颜开。屠苏卯酒红生晕，红菜辛盘翠作堆。但觅年年各强健，不妨日日小徘徊。",
            "comment": ""
        },
        {
            "title": "漫兴",
            "content": "冻耳萧萧天欲霜，冬深门巷意苍凉。一筇径为梅花出，独立斜阳影正长。",
            "comment": ""
        },
        {
            "title": "庚寅二月朔积雪初霁过和山见雪深堂瑞香盛",
            "content": "烟雨庭前锦繖张，一般穠郁雪深堂。偶扶晴日孤筇出，连挹春风两屋香。供佛省烧苍柏子，薰书不藉绿芸囊。冰霜尽厄芳心在，自与梅花是雁行。",
            "comment": "【注释】原题：庚寅二月朔积雪初霁过和山见雪深堂瑞香盛开回过烟雨村则庭中花更早亦未歇也得数语录似二花主人"
        },
        {
            "title": "秋丁卧堰合楼",
            "content": "忆得年时此倚阑，日边指点说吴山。舟移半夜成虚梦，人负斯楼亦厚颜。槐古不知花几度，城颓空护屋三间。追思往事浑无寐，寂历虚檐月半弯。",
            "comment": ""
        },
        {
            "title": "哭林止庵",
            "content": "止庵诸老行，今日九原人。头为谈经白，家因好客贫。欲铭贞曜墓，来哭广成真。俯仰南湖月，瑶琴锁碧尘。",
            "comment": ""
        },
        {
            "title": "医僧洪淡寮见示金刚经解集验方村寺清规皆",
            "content": "不作人间肉食僧，霜髭茁茁骨稜稜。释经妙在一转语，疗病良於三折肱。处寺有规能缚律，即心是佛不传灯。胸中历历前朝事，说到西头气拂膺。",
            "comment": "【注释】原题：医僧洪淡寮见示金刚经解集验方村寺清规皆自著也诗以归之"
        },
        {
            "title": "夏畦",
            "content": "清晨步蔬畦，生意惨不绿。烈哉三足乌，覆此五鼎餗。呼童吸深清，且勿荒我菊。一片云有心，停阴作花屋。",
            "comment": ""
        },
        {
            "title": "严氏古琴",
            "content": "苍梧弓剑俱尘土，一片枯桐尚传古。有弦弹入碧虚寒，彩凤应来兽应舞。物真物赝不必论，立名幸有古意存。南风不作民正愠，我欲抱渠招帝魂。",
            "comment": ""
        },
        {
            "title": "渔家",
            "content": "水浸秋空夜色晴，柳根三五钓船轻。不知长笛在何处，忽趁月明吹一声。",
            "comment": ""
        },
        {
            "title": "题龟峰僧阁",
            "content": "芦竹丛高荫石阑，菩提香远出林端。雁声忽断梧桐雨，草阁秋深倚暮寒。",
            "comment": ""
        },
        {
            "title": "燕去十年复来巢",
            "content": "双燕窥帘认主人，十年不见忽过门。乌衣故国今何在，苍籙遗民老幸存。芹沼不香惊绿帽，草堂无语对黄昏。从今不必依王谢，只好寻常烟雨村。",
            "comment": ""
        },
        {
            "title": "大佛头",
            "content": "锦帆翠楫照吴川，系缆犹存石岿然。刻佛未灵山鬼过，西风吹动鲍鱼船。",
            "comment": ""
        },
        {
            "title": "移家寄诸丈",
            "content": "十弓荒圃百弓山，缚草编茅屋两间。鸡瓮不知天广大，鹤巢已觉地宽閒。胜心扰扰双蜗角，畏路岩岩九虎关。退一步行差得计，野云深处即商颜。",
            "comment": ""
        },
        {
            "title": "灌园",
            "content": "土渴群蔬不肯青，辘轳百转汲深清。山翁到老谋生拙，抱瓮崎岖博一羹。",
            "comment": ""
        },
        {
            "title": "悼亡",
            "content": "秋瑟凄凉忽断弦。自砻山石志新阡。稍閒即病身无福，竟死难医命有天。会绩忍看烧烛泪，遗簪聊抵买花钱。最惭误看刘蕡策，辜汝相依四十年。",
            "comment": ""
        },
        {
            "title": "赠后山僧谦自牧游",
            "content": "为僧不游醯瓮鸡，游不名山沮泽龟。见山无诗僧亦俗，诗不高古犹无诗。吾谦年少钟老气，发根甫断拨云去。归来笠雪两肩寒，已觉囊中有佳句。一枝瘦杖万里心，策策尚欲穷幽寻。湖光山绿上下竺，谷花溪月东西林。我亦爱山行不得，把酒高歌壮行色。为语春风九里松，题诗野客今头白。",
            "comment": ""
        },
        {
            "title": "再答诸丈见和二首",
            "content": "肯为刘安赋小山，几时鸡犬过云间。命穷无用三千字，蹄蹶难供十二闲。薄酒程头多隔县，故人踪迹半阳关。何当共嚼西岩雪，嗅取梅花一破颜。",
            "comment": ""
        },
        {
            "title": "人名诗戏效王半山",
            "content": "偶来安石坐林塘，因得栖筠受晚凉。归鸟冲烟方陆续，寒花经雨尚黄香。云如仙客踪无定，风作山宾语自长。师古不成书谩读，乐天深结退居房。",
            "comment": ""
        },
        {
            "title": "杂言",
            "content": "苍梧閟弓剑，阿阁无祥禽。鲁叟已长喟，矧敢求之今。区区莲勺人，伯气方浸淫。纪年侈嘉瑞，作物诚何心。隐显殆偶然，岂必闻韶音。黄河千丈浑，岁月亦已深。矫首不可俟，甪里芝山阴。",
            "comment": ""
        },
        {
            "title": "蒲蓆歌",
            "content": "君不见象床金缕黄龙须，翠帏茸毯红氍毹。凝香燕寝环琼姝，美物作恶常须臾。能令王孙泣路隅，富贵不到山中臞。霜空雁落寒陵肤，西溪女郎织春蒲。作蓆眼肯涵清腴。发僧方丈供横铺。苍烟翠雾不可摹，摩挲温厚便鹤躯。高眠齁齁忘朝晡，远梦飒飒生江湖。楮衾竹榻蒲为徒，观美不足安有余。更生九节寿老夫，百年与尔同卷舒，清风傲兀超几蘧。",
            "comment": ""
        },
        {
            "title": "登六和塔",
            "content": "崒峍浮图插翠微，长连山影浸江湄。地高直见海穷处，天近先知日上时。香绕五云宫里梦，墨浓千佛顶头诗。无风最喜铃相语，切莫丁宁说秀支。",
            "comment": ""
        },
        {
            "title": "杂兴五首",
            "content": "蚁国槐为穴，蜂衙蜜作房。采花与旋磨，辛苦知尊王。胡为枭獍生，思食父母肠。彼微有尊卑，此大相灭亡。物情有不齐，使我心忧伤。",
            "comment": ""
        },
        {
            "title": "追和晦庵先生十梅韵",
            "content": "苍根封古苔，空腹餐冻雪。老意暗生香，丁宁勿轻折。",
            "comment": ""
        },
        {
            "title": "杂言",
            "content": "勋华不并世，揖逊无余传。缅彼巢与津，佳兵岂其天。履霜一何微，坤冰一何坚。谁谓知几人，尚俟观伊川。斧衮了不公，正闰杂纪年。岂拟王仲淹，而愧鲁仲连。",
            "comment": ""
        },
        {
            "title": "荷叶",
            "content": "爱莲尽爱花，而我独爱叶。水仙翦圆碧，万柄相倚叠。风掀翠釜举，露浥鲛珠晔。不必满川红，香气自薰浃。龟鱼荫凉影，鹭鸥憩别业。洁可包龙城贾客之饭，清可制三闾修士之衣。大可载太乙真人之卧，高可盖桐江神女之归。醉仙卷作碧玉盏，歌妓攜来绿云扇。有时听雨隔窗眠，湖声十里钱塘晚。",
            "comment": ""
        },
        {
            "title": "秋屏阁",
            "content": "西山和影浸空江，落木无烟带夕阳。立尽阑干秋思远，风鸦云雁两三行。",
            "comment": ""
        },
        {
            "title": "日永",
            "content": "日永驹难过，庭空雀亦无。花招蜂出早，草碍蚁行迂。蕉叶露台掌，水光天影图。下帘便道静，烟篆起茶炉。",
            "comment": ""
        },
        {
            "title": "送环洲先罗宪卿",
            "content": "马耳萧萧雪拥裘，乱山南下是处州。自从天地生吟骨，何处江山无脚头。空有梦随东野去，可无言送子长游。白云在望频回首，珍重归期记麦秋。",
            "comment": ""
        },
        {
            "title": "题素庵壁间六首",
            "content": "枯树熨秋竹，一帘捲霜藤。山风长夜寒，兀兀挑青灯。",
            "comment": ""
        },
        {
            "title": "杂兴五首",
            "content": "孤凤不食粟，举世无琳琅。渴去饮湘水，饥来卧首阳。云天迟羽翼，岁晚饱风霜。栖栖岂不苦，羞与燕雀翔。安得九成乐，来仪薰风郎。",
            "comment": ""
        },
        {
            "title": "老梅",
            "content": "摇落荒村野水涯，貌枯神泽骨槎牙。一生知历几多雪，绝好只消三两花。万木尊为诸老行，孤根淡似道人家。儿时见汝今头白，正拟相看度岁华。",
            "comment": ""
        },
        {
            "title": "题危见心所藏陈常庵水月障及松鹤芦雁各一首",
            "content": "陈郎笔势并州剪，十幅生绡秋绿远。老蟾欲作骑鲸游，推堕玉盘波底转。谪仙濡袍窥采石，东坡醉客歌赤壁。两翁已矣爱者谁，我欲扁舟擫长笛。",
            "comment": ""
        },
        {
            "title": "留城",
            "content": "夜半辽东白鹤归，旧来巢处立多时。门关落日千家静，旗颭秋风万马嘶。文堰石台空有谶，画堂翠幕更无诗。悠悠往事俱尘土，只有寒流是古溪。",
            "comment": ""
        },
        {
            "title": "客归",
            "content": "发僧行脚倦，归计上心忙。秋老蝉声短，江空雁影长。乾坤无了日，霜露感殊乡。遥想梅花未，还家定雪香。",
            "comment": ""
        },
        {
            "title": "看镜",
            "content": "自摩寒镜看头颅，短发萧萧不受梳。天地风霜吾辈老，江湖烟雨故人疏。道穷分命真如纸，世乱功名不要书。纵有黄金难铸错，一编残易伴犁锄。",
            "comment": ""
        },
        {
            "title": "昭君出塞图",
            "content": "长门写遍泥金贴，春风暗老如花靥。臂纱尚护红守宫，妾命君恩尽如叶。一朝结束嫁荒陲，一马前导五马随。老奚并辔相笑语，双袖自抱琵琶啼。边风吹碎心如梦，云长只有孤鸿送。早知毡帐是羊车，却把黄金博青冢。向来玉锁摇铜环，咫尺不得窥天颜。只今堕在万里外，日光那到祁连山。女色自矜还自悮，画史欺君君莫怒。甘向匈奴作妇翁，而翁首祸羞千古。",
            "comment": ""
        },
        {
            "title": "赋太和寺同根红白梅",
            "content": "雪影萧萧带晚霞，胭脂灼灼傍铅华。孤山夜合连枝来，一树春分二色花。牛继马来几换骨，鹤乘鸾去忽通家。向来逋老题诗处，曾有红裾拂碧纱。",
            "comment": ""
        },
        {
            "title": "煎后山峰上人新茶",
            "content": "拣芽穰穰鹰爪黄，活火濈濈鱼眼汤。扫花席地白日静，穿帘透户春风香。唤醒松根渴睡汉，五更清梦从渠短。泠泠灌顶欲通仙，稽首法云甘露碗。",
            "comment": ""
        },
        {
            "title": "题陈朝玉爱竹轩",
            "content": "阴森窗外万琅玕，尽日吟翁此倚阑。曾借春风闲管勾，喜从劫火报平安。四时青眼相看易，三世同盟耐久难。千古溪林遗事在，不妨标致共高寒。",
            "comment": ""
        },
        {
            "title": "中齿忽折",
            "content": "老丑移形转可吁，凋零已到骨之余。似因漱石磨成磷，幸免投梭折得疏。根笋尚如儿龀短，医师欲实火田虚。喜无乾胏劳吾決，含咀犹能味古书。",
            "comment": ""
        },
        {
            "title": "题洪崖仙坛",
            "content": "树精不死卧松关，呵护仙翁旧禁坛。天阔难寻骑去鹤，井香疑有炼成丹。山如辟谷秋逾瘦，屋尚凌虚夏亦寒。行遍苍崖无石髓，空和凉月倚阑干。",
            "comment": ""
        },
        {
            "title": "出东门",
            "content": "驱车出东门，客问将何之。遗我黄鹄羽，举我栗木枝。勿谓一羽轻，横翔以相期。勿讶一木微，谨畏堪自持。一拜感客意，再拜领客辞。何以报知己，奉之千岁龟。",
            "comment": ""
        },
        {
            "title": "张宛丘寄衣曲",
            "content": "衷甲葱河不记春，何须更比小郎身。只消狭剪征衫去，塞雪边风最瘦人。",
            "comment": ""
        },
        {
            "title": "穆陵大礼图",
            "content": "丹青百丈鹅溪绢，缥轴南郊大礼图。官隶威仪犹是汉，山河风景已非吴。秋阴汾水年年雁，月黑连昌夜夜狐。辇路莫惊荒草暗，鮧膏灯灭出金凫。",
            "comment": ""
        },
        {
            "title": "春溪二首",
            "content": "嬾溪晴稳麦风斜，桥影欹倾水见沙。十里荒陂自春色，一双鸂鶒啑杨花。",
            "comment": ""
        },
        {
            "title": "天下第二钟歌",
            "content": "濒江破寺如胶舟，大镛露立寒飕飕。金绳铁纽作断绠，土花苔碧生栾头。我来摩挲考岁月，偻指落落三百秋。想当营度欲鼓火，野鬼夜哭山精愁。铸之以绍威六州之铁，衅之以景升千斤之牛。载之以长河万斛之舰，貯之以齐云百尺之楼。风高一撞撼天地，世更几变宜追蠡。眼中惊见已无双，天下才称为第二。庚庚古扁磨苍珉，徐郎妙墨吹玄云。声光暗哑尽埋没，宇宙颠倒方纷纭。昭陵石马化为土，于上蒲牢幸存古。山僧作屋稳盖藏，他日岐阳求石鼓。",
            "comment": "【注释】原序：钟在弋阳真如寺破庑下，其志天圣二年也。刘《诗渊》册二页一三○二作刻石扁曰天下第二钟，旁书江南徐铉书，笔力皆遒劲可爱。不知第一竟在何许，而此又滨於埋没，可慨已。因歌以遗寺僧，使屋庇之"
        },
        {
            "title": "寒山",
            "content": "紧峭江风结冻云，棕帘不暖拨灰人。山中幸有梅花历，开到南枝便是春。",
            "comment": ""
        },
        {
            "title": "岁菊",
            "content": "不逐登高老孟嘉，同来守岁阿戎家。能将秋圃风霜骨，直作寒梅辈行花。香称屠苏浮腊蚁，色侵幡胜插云鸦。老夫细把金英撷，独拟明朝早供茶。",
            "comment": ""
        },
        {
            "title": "书无闷寮",
            "content": "对客清谈妙入神，舌乾时与供先春。东州米价北门雁，一语不须来溷人。",
            "comment": ""
        },
        {
            "title": "赠僧",
            "content": "利门名路两何凭，百岁风前短焰灯。只恐为僧僧不了，为僧心了总输僧。",
            "comment": ""
        },
        {
            "title": "世言梅见外於离骚海棠不取於子美未有为解",
            "content": "不受春风半点尘，骨寒花冷雪为群。桂椒不敢攀同传，正是骚人独敬君。",
            "comment": "【注释】原题：世言梅见外於离骚海棠不取於子美未有为解嘲者因作二绝"
        },
        {
            "title": "钓台",
            "content": "自有诸公作帝师，故人相与竟何辞。可能密密同床话，不及周南第一诗。",
            "comment": ""
        },
        {
            "title": "玄都韩植兰楚香",
            "content": "玄都旧日神仙宅，种桃羞杀刘宾客。只今仙子韩家湘，不遣牡丹开顷刻。春风九畹花绕屋，冶紫妖红失颜色。盲风怪雨三千年，湘水芳魂招不得。翩然散入碧虚寒，乾坤万里离骚国。",
            "comment": ""
        },
        {
            "title": "悯蟹",
            "content": "落穽都缘奔火明，林然多足不支倾。是谁贻怒到公等，怜汝无肠受鼎烹。支解肯供浮白醉，壳空竟弃外黄城。江湖好是横行处，草浅泥污过一生。",
            "comment": ""
        },
        {
            "title": "诸公赋东园兄铜雀砚甚夸余独不然然苏长公",
            "content": "临洮健儿衷甲衣，曹家养儿乘祸机。匹夫妄作九锡梦，鬼蜮敢学神龙飞。负鼎而趍不遄死，筑台尚俗储歌舞。但知铜雀望西陵，不觉妖狐叫墟墓。分香卖履吁可怜，所志止在儿女前。竟令山阳奉稚子，出尔反尔宁无天。陈留作宾向司马，包羞更出山阳下。国亡台废天厌之，何事人犹拾残瓦。古来观物当观人，虞琴周鼎绝世珍。区区陶甓出汉贼，矧可使与斯文亲。歙溪龙尾夸子石，端州鸲眼真苍璧。好奇不惜买千金，首恶宁容汙寸墨。书生落笔驱风雷，要学鲁史诛奸回。诅君唾去勿复用，铜雀犹在吾当摧。",
            "comment": "【注释】原题：诸公赋东园兄铜雀砚甚夸余独不然然苏长公诗铭梅都官长句皆尔如谓举世争称邺瓦坚一枚不换百金颁不及鸳鸯飞乃有科斗情入用固为贵论古难与并之类是已敢并为之反骚。"
        },
        {
            "title": "题云锦刘从甫水竹云山亭",
            "content": "玻璃冷浸清湘玉，白衣暖护秋屏绿。淮南公子有胜情，收拾四美归吾亭。问君亭中更何有，解事家人频送酒。客来醉赏不得归，拍阑朗诵亭中诗。",
            "comment": ""
        },
        {
            "title": "题危见心所藏陈常庵水月障及松鹤芦雁各一首",
            "content": "墨池幻出虬龙蟠，徂徕山头烟雨寒。胎禽独立衣缟缟，骨瘦西风拾瑶草。灵根琥珀三千年，紫皇勅赐青城仙。乘轩窃禄正自恶，何似归来一丘壑。",
            "comment": ""
        },
        {
            "title": "重赠星翁陈跛子",
            "content": "拄拐蹒跚鬓雪明，向来小范亦分羹。十年不见疑先死，一旦相逢似再生。尽乱亦收诗卷上，长贫犹挟命书行。试言何物妖星照，是处青山白骨横。",
            "comment": ""
        },
        {
            "title": "守分",
            "content": "穿窬暴富竟饿死，博塞得官终族诛。不惊宠辱老瓦砚，粗了暑寒粗布襦。",
            "comment": ""
        },
        {
            "title": "题东坡蔗滓窠石",
            "content": "空洞如虚拳，拥肿类奇瘿。槎牙老树身，相依以为命。智士能用屈，榴皮胜毛颖。先生倒啗余，此正入佳境。",
            "comment": ""
        },
        {
            "title": "古意六首",
            "content": "佳人买明镜，意重轻千金。结以双罗带，欲照荡子心。荡子渺不归，镜影春云深。",
            "comment": ""
        },
        {
            "title": "酬庭翠陈善夫",
            "content": "家在文昌古堰西，红蕖环映碧涟漪。饱钟天地清脾气，厌作江湖近体诗。雪茧草书香不断，玉壶冰壑梦相随。自怜未到参禅处，欠问彭城老祖师。",
            "comment": ""
        },
        {
            "title": "赠新中郭四翁",
            "content": "几人到得白头翁，生老疴沉是始终。濁秽腥羶除寿算，悭贪嫉妒转昏蒙。有憎有爱难超世，无慾无情定脱空。幸有天堂地狱路，圣凡迷悟总由公。",
            "comment": ""
        },
        {
            "title": "简敬轩何行叟觅墨",
            "content": "兵尘漠漠暗穷山，零落难寻堕水丸。见说陈玄老居士，独留何逊旧诗坛。快刀肯截乌龙角，破砚犹存紫马肝。一笑磨人磨未了，晓窗搔首雪霜寒。",
            "comment": ""
        },
        {
            "title": "题四止庵",
            "content": "松关深更迂，中有安行路。从渠马上人，笑我不出户。",
            "comment": ""
        },
        {
            "title": "书琵琶行后",
            "content": "儿女情怀易得怜，悲伤容或涕涟涟。独疑迁客方沦落，犹著朝衣夜入船。",
            "comment": ""
        },
        {
            "title": "义马冢",
            "content": "诉得冤伸意始休，敝帷埋骨几经秋。兽心犹办死报主，人面却甘生事仇。作传自应班豫让，论功何止及留侯。世间义字无人识，写在荒丘马冢头。",
            "comment": ""
        },
        {
            "title": "安南贡象",
            "content": "锦鞯宝勒度南云，到处丛观暗驿尘。人喜此生初见象，我忧今世不生麟。半年传舍劳供亿，德色中朝动缙绅。粉饰太平焉用此，只消黄犊一犁春。",
            "comment": ""
        },
        {
            "title": "桂花",
            "content": "秋树婆娑风露凉，老蟾落子种虚堂。胚浑天地中央色，漏泄神仙上界香。贫里忽惊添粟满，老来不动买花狂。带愁莫上黄楼去，归隐淮山兴味长。",
            "comment": ""
        },
        {
            "title": "与图书工罗翁",
            "content": "木天荒寒风雨黑，夜气无人验东壁。天球大玉生土花，虞歌鲁颂谁能刻。翁持铁笔不得用，小试印材蒸栗色。我今白首正逃名，运与黄杨俱受厄。藏锋少竢时或至。精艺终为人爱惜。固不必附名党锢碑，亦不必寄姓麻姑石。江湖诗板待翁来，传与鸡林读书客。",
            "comment": ""
        },
        {
            "title": "感物",
            "content": "中园植佳橘，插棘为储胥。橘根阳未萌，棘枝已扶疏。终年高且深，势盛凌橘孤。岂以雨露偏，良由习性殊。非类不可依，橘其防厥初。",
            "comment": ""
        },
        {
            "title": "赠古崖复上人游",
            "content": "高僧如云不受缚，乌藤五尺陪行脚。几年陈迹旋磨牛，一日横空出笼鹤。江山悠远天宇阔，眼力穷时吟吻渴。含新嚥秀入清脾，蔬笋敢污甘露钵。",
            "comment": ""
        },
        {
            "title": "余干问舟",
            "content": "乌桕林头月上弦，黄芦矶下水平天。十年客路多随雁，一树秋声总是蝉。江阔乱分渔火细，滩空长漱岸沙圆。丁宁说与梢人去，若过芝山且系船。",
            "comment": ""
        },
        {
            "title": "经语诗戏效唐子西",
            "content": "山径之蹊去去赊，筚门圭窦是谁家。其生色也草交翠，彼美人兮莲正花。",
            "comment": ""
        },
        {
            "title": "孺子亭",
            "content": "断草寒烟故宅荒，高风千古映湖光。独怜汉帝徵车重，不及陈蕃八尺床。",
            "comment": ""
        },
        {
            "title": "感物",
            "content": "有山莫栽桃，有地宜种竹。此竹岂不佳，清阴蔽茅屋。朝有孤凤翔，暮有白鹤宿。桃花艳春风，蜂蝶趁麄俗。花谢不复来，相媚一饷足。",
            "comment": ""
        },
        {
            "title": "咏眠窝",
            "content": "独榻孤扉木几双，小窝可受北风降。带霜枫叶寒供火，随月梅梢瘦入窗。梦熟不知衾似铁，睡醒何用酒盈缸。近山最有松声好，卧听空潮上浙江。",
            "comment": ""
        },
        {
            "title": "赠族子治鬼疾",
            "content": "瞠狞电目头蒙倛，两手握断青桃枝。丹符落火六丁走，白昼破柱神雷飞。何物尸虫作妖魅，敢上天庭聒天耳。坐俘心腹三彭仇，生馘膏肓双孺子。君不见大巫擒鬼先擒王，质蹻猥琐不足当。请君为我祓不祥，疾驱威霆行鬼方，余力熙河鉏鬼章。",
            "comment": ""
        },
        {
            "title": "留城寄旷翁",
            "content": "吾年七十入城府，君更老吾仍出门。早岁相期作深隐，至今头白未能閒。",
            "comment": ""
        },
        {
            "title": "病中闻雁有感",
            "content": "我病无眠守夜阑，汝来何暮尚云端。去乡万里关河隔，带月一声风露寒。口腹累人菰米饭，弟兄何处荻花滩。营门射手桑弓健，止好冥冥惜羽翰。",
            "comment": ""
        },
        {
            "title": "赠广信医博士陈云泉",
            "content": "见说云泉深又深，定知巢入梅棠林。君医尚副穷时愿，吾道全孤壮岁心。药笼有方玄白发，苋肠无分服黄金。近来觅得安身法，诸老先生夜气箴。",
            "comment": ""
        },
        {
            "title": "赋壬一侄孙破砚",
            "content": "山翁手持青石骨，疑是元宝瘗中物。支床捣练应不然，中裂何由半存没。冰池既決不可隄，镜面已破那能规。达人不必顾堕甑，好事大率逢轰碑。寒蝉饱饮供晓滴，尽了山中病磨墨。太和磔裂三千年，何处人间有完璧。",
            "comment": ""
        },
        {
            "title": "过石泉寺",
            "content": "苏壁作怪画，石泉操古琴。藤多山木老，僧瘦道根深。白鹄随人饭，青猿抱佛吟。经过恨不数，带雨度遥岑。",
            "comment": ""
        },
        {
            "title": "追和晦庵先生十梅韵",
            "content": "一阳未嘘枯，霜木醉梦里。照眼忽横枝，令我折屐喜。",
            "comment": ""
        },
        {
            "title": "追和晦庵先生十梅韵",
            "content": "穷阴沍冰壑，霜月耿夜残。中有罗浮仙，洒洒风骨寒。",
            "comment": ""
        },
        {
            "title": "次吴寿翁溪园韶寄题",
            "content": "营营谁肯卧沧洲，喜有高人此枕流。得水最多知地胜，种花无数欲春留。图传笠泽三分画，梦绕黄淤十里秋。料得江枫吟未了，载诗应汗谪仙牛。",
            "comment": ""
        },
        {
            "title": "补易水歌效郭青山",
            "content": "朝随寒云度阴山，暮指落月槌函关。函关牡钥泥为丸，阴山侠客铁作肝。秦如虎狼生羽翰，飞食六国俱创残。生角雨粟怜吾丹，舍生取义我则安。古剑错落黄金鐶，剑光苦短不足看。雕弓矢矫乌犀盘，弓弦易折不足弯。右攜地图墨漫漫，左提髑髅血斑斑。祖龙见此生欢颜，便可快意须臾间。我以至易图至难，听我抵掌歌酒阑。歌曰风萧萧兮易水寒，壮士一去兮不复还。又进而歌曰壮士一去兮不复还，不意咸阳殿上有柱尚可环。无且药囊利镆干，我志不遂节则完。",
            "comment": ""
        },
        {
            "title": "废贡院为米廪过之值盘厫",
            "content": "担夫勇似踏槐忙，卫卒严於夹棘防。千古文章成画饼，万人场屋忽敖仓。籍存尚或思班爵，礼废宁容并去羊。立尽斜阳还独笑，功名自古梦黄粱。",
            "comment": ""
        },
        {
            "title": "观棋",
            "content": "搀先岐路不容差，形定心忙寂不哗。仙客莫嫌春昼短，东风落尽海棠花。",
            "comment": ""
        },
        {
            "title": "题古洪周君会梅阁",
            "content": "此花不受俗人知，为汝移家亦绝奇。至冷淡中参古意，极高明处见南枝。栋帘相望滕王屋，风月重添水部诗。梦入梨云香不断，有人攜笛倚阑吹。",
            "comment": "【注释】原序：得梅境於洪，因舍乡而家焉"
        },
        {
            "title": "雪吟效禁体并去一切熟事",
            "content": "群仙碎翦明河水，须臾变换人间世。重阴漠漠不分天，万里茫茫更无地。回飞慢舞忽交急，清壑汙渠受平施。虚光眩转混昼夜，终日纵横绝声气。埋深矮屋火无功，卷入空檐风挟势。无同那得羽相似，怪见惟惊犬群吠。调和稚子割蜜脾，涩缩山翁鸣屐齿。秃苍捕雀花两眼，戏客捏狮红十指。径须醉赏腊前三，纷纷尽是明年米。",
            "comment": ""
        },
        {
            "title": "与雪舟杨子圆十五年不相闻一日辱和猥句更",
            "content": "羞把长裾事走趋，已将身世混樵渔。畏途咫尺如千里，老友多年欠一书。最喜山人题皓隐，莫教帝画到幽居。欲寻载雪舟边路，来为槃翁赋遂初。",
            "comment": "【注释】原题：与雪舟杨子圆十五年不相闻一日辱和猥句更号皓隐因复奉寄"
        },
        {
            "title": "题四皓对奕瀹茶图各一绝",
            "content": "叠啼支颐落子迟，松风冉冉动须眉。断蛇失鹿浑閒事，不直云根半局棋。",
            "comment": ""
        },
        {
            "title": "郡楼九日",
            "content": "虹影初消雨脚收，凭高聊复散牢愁。烟横三市蜂房屋，尘掩重门燕子楼。黄菊自随陶令节，白云那管汉时秋。雁飞不尽乾坤大，安得相从汗漫游。",
            "comment": ""
        },
        {
            "title": "棠渡初雪",
            "content": "雪风吹冻冰人须，老梅着花明矮篱。黄芦萧萧白雁落，野树历历青猿啼。旗亭有酒味苦短，地炉湿薪烟粗暖。五陵狎客不下楼，红金火阁玻璃盌。",
            "comment": ""
        },
        {
            "title": "貓犬叹",
            "content": "饭貓奉鱼肉，怜惜同寝处。饲犬杂糠籺，呵斥出庭户。犬行常低循，貓坐辄箕踞。爱憎了不同，拘肆固其所。虚堂夜搜搅，忽报犬得鼠。问貓尔何之，翻瓮窃醢脯。犬虽出位终爱主，貓兮素餐乌用汝。",
            "comment": ""
        },
        {
            "title": "日食",
            "content": "谁撤天门虎豹扃，群妖食日上青冥。一眉不及黄昏月，万目惊看白昼星。绝响无人槌败鼓，洗光何地激沧溟。仰天凝注需阳复，寂历西风老泪零。",
            "comment": ""
        },
        {
            "title": "题四止庵",
            "content": "红楼艳歌舞，乐极还生哀。欹枕看儿戏，好怀终日开。",
            "comment": ""
        },
        {
            "title": "九日登抱螺峰呈同游",
            "content": "莫放龙山旧醉豪，西风辇路暗蓬蒿。目穷千里应惆怅，赖得螺峰不甚高。",
            "comment": ""
        },
        {
            "title": "赋铁柱",
            "content": "淮川锁支祁，民免其鱼苦。谁谓旌阳翁，功可配神禹。小试青蛇锋，横绝长蛟膂。聚彼数州铁，铸此千民柱。沉江压余妖，妥首敢掀舞。波涛永息民按堵，只恐人间有周处。",
            "comment": ""
        },
        {
            "title": "道中",
            "content": "觅宿村溪远，逢人面目生。习移多佩犊，气怒斗呼鹰。天阔秋阴重，风高夜柝惊。迟明怀宿饱，股栗履春冰。",
            "comment": ""
        },
        {
            "title": "悯盆松",
            "content": "物生天地间，细大各有容。伟哉霄汉姿，厄此盆盎中。嗟吁尔橐驼，局促吾苍龙。驼兮顾我笑，可悯岂独松。",
            "comment": ""
        },
        {
            "title": "湖阴故人家",
            "content": "水痕落尽见晴沙，步入湖阴处士家。梅一两花春尚小，雁三五字日初斜。百年耆旧多思洛，五夜精魂半梦华。珍重瑶琴莫轻拂，西风江上沸芦笳。",
            "comment": ""
        },
        {
            "title": "旧有歙砚雅宜墨鑱贱号于阴以乱亡去十余年",
            "content": "冰蚕吐丝寒玉苍，老龙磨角玄云香，半生食汝充饥肠。正尔悒悒伤弓亡，一日到眼惊余皇，欲呼未见谁鬣长。庸奴自愧取不臧，艴然持之走盖藏。呜呼得失安可常，我不善保遗渠殃，苟能藏之殃而祥。但随牛后失所当，枯竹尚作神龙骧。安得石精变化飞堕桑君旁，塞翁失马心清凉。",
            "comment": "【注释】原题：旧有歙砚雅宜墨鑱贱号于阴以乱亡去十余年矣忽见之村学堂中睨视间有艴然持之却走者如恐予之取也因作此以遗砚"
        },
        {
            "title": "古意六首",
            "content": "采莲莫采花，采花损空房。留房结青子，种作明年香。",
            "comment": ""
        },
        {
            "title": "从和山聪上人觅竹",
            "content": "龙光长老有大竹，肯为东坡斫两竿。可是孟郊家具少，请师分我碧琅玕。",
            "comment": ""
        },
        {
            "title": "赠数学姜兄",
            "content": "向来涂抹趁春妍，老去栖迟叹雪颠。一倍法灵君说数，三生缘定我随天。正须花外羁奔马，莫向桥南听杜鹃。见说侯封容易觅，紫茸靴袴锦鞍鞯。",
            "comment": ""
        },
        {
            "title": "蟋蟀",
            "content": "不从草际伴啼螿，偏逐西风入我床。心事甚如愁欲诉，秋吟直与夜俱长。一年时节虫声早，半树梧桐月影凉。忆得重胡衰柳下，健儿笼汝斗斜阳。",
            "comment": ""
        },
        {
            "title": "武阳渡",
            "content": "空蒙水气湿溪烟，闪烁沙星照客船。一片西风吹酒醒，秋容多在雁云边。",
            "comment": ""
        },
        {
            "title": "钱塘闻子规",
            "content": "中原戢戢尽遗黎，日夜江头候六飞。来此苦啼真有意，会须劝得翠华归。",
            "comment": ""
        },
        {
            "title": "次韵旷翁四时村居乐",
            "content": "藕花分房菱出角，瓜实累累蔓篱落。稻田水多翁不愁，日抱筠筐曬山药。清溪濯暑生布裳，石薷煮透山泉香。涯南老屋颇宜夏，草窗瓦枕松风凉。",
            "comment": ""
        },
        {
            "title": "再答诸丈见和二首",
            "content": "神龟为我作天山，合住清泉白石间。岁月短梭人易老，诗书高阁士方闲。秋鸿社燕炎凉势，沧海桑田梦觉关。近屋虬松三百尺，时时相对各苍颜。",
            "comment": ""
        },
        {
            "title": "追和晦庵先生十梅韵",
            "content": "微吟水部诗，欲续广平赋。须是铁心人，方识花妙处。",
            "comment": ""
        },
        {
            "title": "春晚",
            "content": "花风摆脱老红去，谷雨将迎稚绿来。我类文园病消渴，晓窗和露咀青梅。",
            "comment": ""
        },
        {
            "title": "二十四夜梦到何许植物多瑞香觉而赋此",
            "content": "春风吹我游仙梦，梦到庐山顶上来。不记花多与花少，怳然如步紫云回。",
            "comment": ""
        },
        {
            "title": "危见心携示别去寄谢",
            "content": "好客来今雨，长吟出古风。诗神君独富，文鬼我方穷。湖海飘零外，乾坤感慨中。相逢难衮衮，取别竟匆匆。",
            "comment": ""
        },
        {
            "title": "寒灯作花",
            "content": "寒釭融白脂，冻焰结红豆。草有问字人，明朝能载酒。",
            "comment": ""
        },
        {
            "title": "莲花市",
            "content": "春风十里莲花市，红烛三更桃叶歌。侯馆羇人眠不熟，梧桐窗下雨声多。",
            "comment": ""
        },
        {
            "title": "七夕对雨",
            "content": "门无辙迹草偏青，屋带秋山意转清。打梦易惊棋雹响，载愁不去酒船轻。幸无帘幕妨云影，尚欠芭蕉赠雨声。欲送星鸾过桥去，夜深河汉未分明。",
            "comment": ""
        },
        {
            "title": "除夕感兴",
            "content": "黔乌缟兔斗飞梭，春树流年忆踏歌。扫白了无烧药法，守玄不及力田科。人於淡处交情耐，梅到枯时生意多。寂历风帘卷山雪，醉眠不问夜如何。",
            "comment": ""
        },
        {
            "title": "题贱容",
            "content": "骨多肉少与梅同，老向江南风雪中。万事羞称司马好，一生不送退之穷。偶贪识字头先白，稍欲工竽面即红。说与丹青莫饶笔，肩山只合付何充。",
            "comment": ""
        },
        {
            "title": "失题",
            "content": "格磔声高午梦残，扊扅歌罢酒杯乾。漫天飞去杨花乱，着雨归来燕子寒。世味淡如和蜡嚼，春山好在带云看。近来习性浑成懒，抄尽陶诗独倚阑。",
            "comment": ""
        },
        {
            "title": "用言客谈奉谢",
            "content": "倦游太史牛马走，作赋先生亦乌有。杞国天摧只自惊，梁国瓠落知谁要。青津碧荻寒不枯，园丘紫柰天下无。嵩南少华梦可到，仙人鸿宝今无书。霜煎雪逼梅花少，不向春风怨枯槁。万古乾坤苍狗云，一天风雨黄鸡晓。",
            "comment": ""
        },
        {
            "title": "道中",
            "content": "共僧分晚供，呼渡立桥东。雁背西风紧，渔梁落照红。云添疏树影，叶补败船蓬。旧日津亭酒，黄垆蔓草中。",
            "comment": ""
        },
        {
            "title": "题素庵壁间六首",
            "content": "閒花淡心事，不作春风妍。野竹三五枝，引凉吹昼眠。",
            "comment": ""
        },
        {
            "title": "郡中玄都观追和刘禹锡诗二首",
            "content": "为爱听琴亦此来，道香庭院得徘徊。羽仙羞种桃花看，一味湘兰绕屋栽。",
            "comment": ""
        },
        {
            "title": "书东坡诗案",
            "content": "风刺成章昔有之，奸人捃拾欲何为。先生定以名招祸，自古何曾狱勘诗。下石几令无地死，诬金独幸有天知。明朝谪向黄州去，又是东坡觅句时。",
            "comment": ""
        },
        {
            "title": "偶成",
            "content": "似是轮囷老蠹鱼，尚饶兰露入铜蜍。诗亡正恐鲁无史，士贱岂容秦有书。世味几时回橄榄，秋山随地著蘧庐。多情樵客能相问，莫有余閒赋子虚。",
            "comment": ""
        },
        {
            "title": "题四皓对奕瀹茶图各一绝",
            "content": "石乳云腴拨不开，春风潋滟碧磁杯。应无俗客烦敲臼，只恐东宫聘使来。",
            "comment": ""
        },
        {
            "title": "上蓝寺吸江楼",
            "content": "拔地连云百尺楼，长风断雁十分秋。绝无山硋天空阔，独与江邻水拍浮。潭底老龙眠屋影，雨余雌霓跨帘钩。愁来莫倚阑干北，一缕烽烟是汴州。",
            "comment": ""
        },
        {
            "title": "题素庵壁间六首",
            "content": "霜崖白石髓，火鼎黄金芽。生疏不入梦，饱饭煎江茶。",
            "comment": ""
        },
        {
            "title": "题四止庵",
            "content": "团团青枫阴，绰绰万间屋。下有避俗翁，扫石叠两足。",
            "comment": "【注释】原序：渊明诗云：坐止高荫下，步止荜门里，好味止园蔬，大观止稚子。四事适与予同，因以四止名吾之草庐，而为之咏。"
        },
        {
            "title": "鸭责鹭",
            "content": "物生天地间，谋食各从类。平畴我所家，方逐鱼虾细。尔鹭非吾徒，引颈乃旁睨。纤鳞动微影，忽已落长喙。洁白徒外观，贪墨实素志。徘徊饱未休，阴攫殊得计。我本能言者，责汝合思义。君不见左右望而罔市利，有私龙断人所弃。",
            "comment": ""
        },
        {
            "title": "与褾轴工郑老",
            "content": "君不见世南人间行秘书，撑肠拄腹搜不枯。眼空千古不留物，更用芸香祛蠹鱼。又不见王家楼中五百车，锦奁玉轴签红牙。夜生光怪射东壁，神鬼错愕相惊嗟。无形之书不复见，有形之书今亦鲜。吴侬鞭马驰京尘，何曾著眼鸡林人。弓刀自带封侯相，黄金不博青藜杖。请翁少待三十年，怕有米家书画船。",
            "comment": ""
        },
        {
            "title": "漫兴",
            "content": "荒畦整整复斜斜，不种春风儿女花。却笑过墙蝴蝶乱，懒随野老问桑麻。",
            "comment": ""
        },
        {
            "title": "追和晦庵先生十梅韵",
            "content": "天风开瘴烟，独立山椒雪。神人藐姑射，相对成二绝。",
            "comment": ""
        },
        {
            "title": "木芙蓉",
            "content": "露冷红酥不带愁，湘兰楚菊共清修。灵均死去无人问，閒却沧江一片秋。",
            "comment": ""
        },
        {
            "title": "楼中故书连被兵尽亡去",
            "content": "楼无长物只遗编，直当山翁负郭田。累世相传俱扫地，斯文忽丧岂非天。不归老子茶肠里，知堕谁家酱瓿边。我固道穷书更厄，西风危涕倍潸然。",
            "comment": ""
        },
        {
            "title": "酬春湖史履庸惠四皓图",
            "content": "有客有客吾春湖，踏霜打门呼老夫。寒温粗了不暇坐，两手奉我商山图。皓首庞眉发如漆，千古高人谁画出。疏行大字各题诗，颇类涪翁老年笔。绮里季，夏黄公，春风拍浮酒两钟。仰天但觉宇宙窄，麾麈一扫尘凡空。东园甪里更萧散，石鼎茶瓢风日晚。琵琶不作儿女悲，横琴静送飞鸿远。周家遗民方避秦，留侯眼高识天人。翩翩小出奠危社，落落高举连青云。感君持赠慰枯槁，玉雪辉辉见诸老。何当乘鹤参翱翔，风露清凉咽瑶草。",
            "comment": ""
        },
        {
            "title": "石溪二梅佳甚玩索晚归",
            "content": "山根短日堕寒影，溪上乱风吹结衣。自怜野性老尚癖，逢着梅花便不归。",
            "comment": ""
        },
        {
            "title": "轻柔杨柳挟春妍孤梗梅花结雪缘此是乾坤大",
            "content": "太史谈天术转灵，相看犹自眼青青。步占若上清台去，莫说江湖有客星。",
            "comment": ""
        },
        {
            "title": "赠头陀僧",
            "content": "自说年深别石桥，遍游灵迹熟南朝。已知世路皆虚幻，不觉空门是寂寥。沧海附船浮浪久，碧山寻塔上云遥。如今竹院藏衰老，一点寒灯弟子烧。",
            "comment": ""
        },
        {
            "title": "追和晦庵先生十梅韵",
            "content": "贞姿抱冰雪，粲粲楚江滨。照水淡寒影，寄人生远春。",
            "comment": ""
        },
        {
            "title": "岳武穆葬西湖故宅为学宫",
            "content": "故园今日馆英游，大耻俱忘总可羞。料得精魂长扼腕，无人讲学到春秋。",
            "comment": ""
        },
        {
            "title": "酬杨簿正父子和诗",
            "content": "谁把蛩吟过草堂，烨然引玉照奚囊。喜看彪固能联笔，愧杀曹刘有短墙。千古风骚几绝响，一壶冰雪忽增光。客来谩寄山中稿，莫笑梅花只淡妆。",
            "comment": ""
        },
        {
            "title": "浣纱曲",
            "content": "浣纱如妾心，皎然照冰雪。秋声入络纬，炯炯织霜月。裁衣嫁作梁鸿妇，白发相看如此布。不学西施矜媚妩，妆成欲觅君王顾。忘却土城山下路，贪向铜龙溪边住。明朝吴骑猛如此，献入娃宫作俘虏。含羞短制衣楚楚，忍学翩翩鹤翎舞。",
            "comment": ""
        },
        {
            "title": "田家词",
            "content": "大儿荷锸去疏麻，小儿提筐来采茶，翁自決水灌秧芽。今年续食不可望，一夜老风摇麦花。",
            "comment": ""
        },
        {
            "title": "郡中逢桐庐方冰鉴相士",
            "content": "七里滩头曾识面，五峰城里又逢君。人间一瞬白驹日，世事几番苍狗云。奇骨谁当侯万里，匹夫那可帅三军。试凭冰鉴从头问，细雨青灯过夜分。",
            "comment": ""
        },
        {
            "title": "落叶",
            "content": "清霜槁千林，黄叶欲万舞。一夜北窗眠，潇潇听乾雨。",
            "comment": ""
        },
        {
            "title": "临邛道士招魂歌",
            "content": "锦袜生尘脱红玉，琼蟾夜抱金娥哭。芙蓉露瘦寒花钿，鳷鹊楼空冷银烛。轻鸾小凤横紫箫，彩云密漾青霞绡。桂心沁入锁子骨，蕊宫贝阙天都遥。玉床梦断心欲死，独抱秋衾嚥香髓。方瞳白羽青简书，驾月骑风渡瑶水。琼楼碧户翠雾香，紫兰结佩红薇囊。云车仙子不可识，芳卿寄谢真荒唐。蔗浆不饮啼寒泪，不悟齐人少翁诡。安得天上蓬莱宫，却着人间马嵬鬼。",
            "comment": ""
        },
        {
            "title": "眉答须",
            "content": "平生不皱偶偷闲，故得吟眉耸两山。若使与君相并白，应无诗句落人间。",
            "comment": ""
        },
        {
            "title": "鹭答鸭",
            "content": "□勿生天地，营己合有私。鱼虾性所嗜，丁独令尔肥。□□赋我形，延颈正有需。吾颈高可跂，吾休颈可飞。吾喙长可啄，吾目光可窥。是皆尔所短，胡乃责我为。我亦号雪客，污我我有辞。君不见秦亡其鹿共逐时，高材疾足先得之。",
            "comment": ""
        },
        {
            "title": "留城寄旷翁",
            "content": "东溪水长船多上，南浦草深人未回。昨日君家问消息，书归方索暑衣来。",
            "comment": ""
        },
        {
            "title": "深村",
            "content": "索居无远兴，晚憩傍深村。涩水争道，桑空草托根。断桥回老马，熟果聚饥猿。解后僧同话，归来人掩门。",
            "comment": ""
        },
        {
            "title": "题赵大年奉议小景",
            "content": "江头古树片叶无，槎牙老龙爪角枯。风含雪意天欲晚，冻栖不动鸲鹆满。翩翩四翼来何迟，睥睨欲泊无空枝。写生贵活意独到，明朝嘈杂听渠噪。",
            "comment": ""
        },
        {
            "title": "哭菊存蕙山二兄",
            "content": "黄台瓜蔓已凄凉，五雁飘零不着行。一脉仅余三老在，半年又哭两兄亡。菊园霜熟秋香寂，蕙帐云寒春梦多。愁绝吟魂招不得，西楼风雨忆连床。",
            "comment": ""
        },
        {
            "title": "留城寄旷翁",
            "content": "六年不见云巢老，端拟此来消渴心。花落鸟啼春事阔，不知何处倚阑吟。",
            "comment": ""
        },
        {
            "title": "古意六首",
            "content": "匆匆采桑女，花雨湿襜袖。春风十二弦，生世未触手。",
            "comment": ""
        },
        {
            "title": "元旦",
            "content": "不管髼鬆雪满颠，笔床茶灶度年年。穷愁博得长清健，多折梅花供老天。",
            "comment": ""
        },
        {
            "title": "山礬代山谷改评",
            "content": "刻玉珑鬆万万葩，暖香薰透小窗纱。水仙未可呼为弟，此是春风第一花。",
            "comment": ""
        },
        {
            "title": "渊明采菊图",
            "content": "不缘斗米挂朝衣，自是知几勇赋归。莫把秋英等閒看，商山芝草首阳薇。",
            "comment": ""
        },
        {
            "title": "题明皇醉归图",
            "content": "金车山重牛难挽，五花嘶出长春苑。太官供顿宴骊山，三郎沉醉归来晚。酩酊马上扶者谁，秀眉照眼两国姨。红香把臂手亦软，三马相倚不敢驰。黄门拥道尽端美，锦衫绣帽春风起。解酲尚恐需余尊，捧把玉卮行复止。最后一马寿王妇，鸾扇夹侍双琼姬。酣酣嘿嘿意自远，恨不醑我渔阳儿。图陈无逸今安有，却作醉徒供画手。昭陵百战大山河，凉州几瓮葡萄酒。",
            "comment": ""
        },
        {
            "title": "别离词",
            "content": "郎从江上买行舟，妾对江枫生晚愁。雁云不断楚天碧，望郎怕上水边楼。",
            "comment": ""
        },
        {
            "title": "次大五侄问移家韵",
            "content": "投老移家僻坞来，满林秋露洗黄埃。饮才种麦须堪饱，衣旋培桑未可裁。万古乾坤如传舍，一生风雪叹江梅。相看喜有青田鹤，肯与诗筒日往回。",
            "comment": ""
        },
        {
            "title": "秋风",
            "content": "千岩万壑吼虚钟，病叶吹黄树树客。寄语天公莫多事，杜陵茅屋怕秋风。",
            "comment": ""
        },
        {
            "title": "感物",
            "content": "溪翁撷佳草，日恐饥其鱼。霜枯野水落，獭搜无余。翁归束稿人，寘彼溪之隅。责以警长夜，翁计何其愚。",
            "comment": ""
        },
        {
            "title": "术有号莘野钓滨者求诗各与一绝",
            "content": "意钓秋江不为鱼，六韬尚拟载徵车。东南腥血方涂地，何用人间有此书。",
            "comment": ""
        },
        {
            "title": "立春日雪",
            "content": "晓炉香剂已烧残，漫卷棕帘倚药栏。鞭底土牛方转燠，石边盐虎忽凝寒。有人剪彩娱羔酒，独我煎茶续菜盘。冰沍砚池呵未泮，东风到底入毫端。",
            "comment": ""
        },
        {
            "title": "过长林书罗文恭公碑阴",
            "content": "人家落落堕荒丘，碑带苍苔独自留。博陆脊梁浮日月，中郎铭笔法春秋。一抔谁下寻坟马，片石今供砺角牛。惟有斜阳閒照管，肯和鸦影上螭头。",
            "comment": ""
        },
        {
            "title": "题陈抟题壁图",
            "content": "长松梢梢老烟雾，瀑泉飞落千丈布。树精摇手不敢呵，雅是仙人熟眠处。睡蛇未死惊起来，风吹野服冠崔嵬。双髽窣窣磨老瓦，墨汁湑湑翻莓苔。一翁拥篲供扫壁，一翁耸膊观落笔。欲写未写方昂头，野趣含秋正萧瑟。先生壮志神龙骧，欲跨八表提天纲。市衢呼酒沃侠客，岂肯老死苍山傍。忽来驴上听鸣镝，中原王气开皇极。心事西峰一首诗，真人自在陈桥驿。",
            "comment": ""
        },
        {
            "title": "古镜词",
            "content": "人生两瞳子，烂烂岩下电。见尽天下人，不见自己面。古哉容成侯，作我眼外眼。我老得君照，君老还我见。藓花绕背字痕青，仿佛阳冰八分篆。神光一点未埋没，尤物千年几流转。君不见扬子江心水如练，年年铸入凝阴殿。后来血染江水浑，至今端午人闭门。",
            "comment": ""
        },
        {
            "title": "山谷跋杨妃齿痛图谓多食侧生致动摇其左单",
            "content": "蜀帝化子规，啼血思还家。玉环苦微疢，寄汝呼痛牙。物类相殊或相托，悲鸣一夜梨花落。三郎玉柙已成尘，半匕金罂谁和药。紫驼翠釜不生兵，何与涪南新侧生。人间极宠皆祸兆，莫把妖魂幻飞鸟。平生误识安禄山，马嵬欲死先齿寒。",
            "comment": "【注释】原题：山谷跋杨妃齿痛图谓多食侧生致动摇其左单是殆不然因为翻案天宝遗事云时罗公远进药明皇自和饮妃故并及之"
        },
        {
            "title": "晞发",
            "content": "射透秋林晓日红，谩晞衰发竹篱东。旧曾过膝今垂耳，老已成翁反似童。辛苦一生多沐雨，萧颾几缕易梳风。岁寒万绿凋零尽，春在梅花白雪中。",
            "comment": ""
        },
        {
            "title": "定气",
            "content": "朝三亦可不必怒，角左几何乌用争。不多不少饭一龠，无败无成棋半枰。",
            "comment": ""
        },
        {
            "title": "追和晦庵先生十梅韵",
            "content": "东风卷晴雪，山意颇空寂。扫花归作饭，豫当调鼎实。",
            "comment": ""
        },
        {
            "title": "旧庐毁於乱十年矣吾老他寓每不能再葺戊子",
            "content": "旧址相传五世昌，寒芜忍堕十年荒。老吾衰落空怀土，幸汝辛勤自肯堂。袖里莫忘无恤简，墙头犹有孔明桑。地灵旧日钟文气，且要拊持此脉长。",
            "comment": "【注释】原题：旧庐毁於乱十年矣吾老他寓每不能再葺戊子冬良异聚芸人之资自构小堂因以勉之"
        },
        {
            "title": "滕王阁",
            "content": "木老江空雁阵秋，阑干倚尽思悠悠。舞衫歌扇落春梦，山雨浦云牵暮愁。半壁夕阳千古在，几朝王气一时休。献陵无树供寒雀，信是劳生枉白头。",
            "comment": ""
        },
        {
            "title": "题艾溪",
            "content": "睦城西下柳阴阴，以艾名溪古到今。鼻祖桑弧蓬矢地，耳孙乔木故家心。应无别姓争墩住，曾有高人对客吟。欲向原头拜宗老，西风落日暮云深。",
            "comment": "【注释】原序：溪直严州学宫前。余始祖实溪上人，靖康避地於抚。溪尾为艾原，方干为原中客赋诗者此也"
        },
        {
            "title": "谢吴子与惠诗",
            "content": "解后西风野菊黄，别来冉冉历三霜。未偿诗债如山重，曾结交盟引梦长。老病终年亲药裹，清谈何日倒书囊。闻君读罢多娱乐，萱草春深棣萼芳。",
            "comment": ""
        },
        {
            "title": "郡中玄都观追和刘禹锡诗二首",
            "content": "龟头突兀未生苔，读罢新碑老眼开。前度刘郎吟未了，溪翁为作后身来。",
            "comment": ""
        },
        {
            "title": "用言客谈奉谢",
            "content": "门外黄尘透日飞，山中白发得春迟。一身冠屦聊存古，半语诗书不入时。佳桥尽从中路变，苍松独到岁寒知。黑牛白犊今无验，空遣闲愁上两眉。",
            "comment": ""
        },
        {
            "title": "金铜仙人辞汉歌",
            "content": "剑光沥尽文成血，野鸟啼堕楼居月。茂陵玉碗土花青，不注天浆餐玉屑。金仙百尺寒亭亭，千人万人挽不行。委身只识秋风客，肯与汉贼求长生。柏梁台边鬼摇扇，露盘惊破铜花片。孤瞠泣断灞城秋，两汉正无忠义传。",
            "comment": ""
        },
        {
            "title": "祷雨积烟山之龙潭有应",
            "content": "神鑱鬼凿深无底，谁怀然犀照秋水。苍生望霖龙不起，蜡丸笺心聒龙耳。髯张尾战珠脱腹，仰天嘘气阳侯哭。铜瓶偷湫未及屋，黑云崩山雨如竹。",
            "comment": ""
        },
        {
            "title": "牧童",
            "content": "栉发吹松阴，坦腹睨岩石。细雨整短蓑，斜阳擫长笛。采花艳两髻，挟草暖双腋。款款跨牛归，苍山暮烟碧。",
            "comment": ""
        },
        {
            "title": "与林止庵叶半隐分赋郡中古迹得鲁公祠右军",
            "content": "遗像犹能立懦夫，悬知生气摄萑苻。三郎阿堵知何用，只识营州阿荦奴。昏昏水气吐玄云，自是先生笔有神。不洗从来姿媚态，可怜北面卫夫人。",
            "comment": "【注释】原题：与林止庵叶半隐分赋郡中古迹得鲁公祠右军墨池"
        },
        {
            "title": "钱塘闻子规",
            "content": "汴水凄凉已百年，长因啼鸟一潸然。天津桥上无人听，尚喜钱塘有杜鹃。",
            "comment": ""
        },
        {
            "title": "射虎行赠张生",
            "content": "深村落日啼寒乌，中有十数黄於菟。饱吞猘狗未足醉，时失行客惊相呼。苍髯老翁百夫勇，蹶张强弩金仆姑。潜机夜半发乘矢，黄髯白额歼其渠。寝皮食肉争赏快，入穴取子无留余。呜呼山中猛虎今已无，人间苛虎谁驱除。老翁负弩先辟易，此虎咆哮角而翼。",
            "comment": ""
        },
        {
            "title": "病中即事",
            "content": "支身惟首健，随事与心违。病久药为饭，寒深火是衣。矮窗看日度，远梦傍云飞。可比梅花瘦，呼童试折归。",
            "comment": ""
        },
        {
            "title": "糴踊感兴",
            "content": "笔耕长馁拙生涯，何用撑肠着五车。甚欲疗饥难煮字，可怜不饱费炊砂。老惭乞米修午牍，贫欲休粮种枣瓜。梦里不知时世换，买珠犹自说京华。",
            "comment": ""
        },
        {
            "title": "哭北谷罗先生",
            "content": "死到先生世道衰，忍弹双泪看铭碑。动随天去心无愧，视得官轻事敢为。他日史书廉太守，四方人哭老宗师。不知精爽归何处，定在梅花自在时。",
            "comment": ""
        },
        {
            "title": "癸巳小至",
            "content": "舌在贫何害，脾清瘦不妨。天心半夜子，道脉一分阳。山色春秋老，梅花天地香。半炉煨芋火，意味颇悠长。",
            "comment": ""
        },
        {
            "title": "谢屏山吴显父惠歙砚",
            "content": "苍玉光寒篆紫烟，重重封裹到梅边。得君一片歙溪石，即我终身绵上田。少达必穿维翰铁，尽穷共守子云玄。老坡莫遣穷居后，远在茶坑凤咮前。",
            "comment": ""
        },
        {
            "title": "题素庵壁间六首",
            "content": "红尘野马急，老意饥蚕懒。借取黄庭经，时时谩遮眼。",
            "comment": ""
        },
        {
            "title": "题曾逵臣草虫",
            "content": "蝘蜓走昂头，螳蜋怒张臂。走欲捕生怒欲制，笔活能融两虫意。无人饭汝金砂红，糜肌粉肉牢守宫，草间敢尔夸豪雄。捕蝉幸脱黄雀舌，轻斗悬知腰股折，力微谨勿当车辙。",
            "comment": ""
        },
        {
            "title": "次韵旷翁四时村居乐",
            "content": "黄鸡懒啼霜月低，青羽乱啄梅花飞。乌犍怯寒不出圈，白犬耐冻时穿篱。老松堕枝供武火，枯蒲织蓆遮窗破。一窝容膝暖即休，不问瓮风吹草动天几大。",
            "comment": ""
        },
        {
            "title": "游古汴赵氏溪园",
            "content": "不起楼台作热官，小园回合抱溪湾。露漙花靥春红湿，烟护松髯晚翠寒。已向掌中旋宇宙，正须胸次着云山。可能再为苍生出，鹤怨猿啼搅夜阑。",
            "comment": ""
        },
        {
            "title": "杂兴五首",
            "content": "玉兔不可罝，金乌不可笼。蜉蝣问鹤年，槿花笑松风。郿坞不救卓，铜山终饿通。玉儿误东昏，绿珠累石崇。谁信贪心苦，俄成旋踵空。既无九转丹，又非千岁翁。荣枯同一梦，蝼蚁大槐中。",
            "comment": ""
        },
        {
            "title": "送客至灵谷",
            "content": "仙林路细出山腰，灵谷峰高入紫霄。立石借为题字壁，倒松因作度溪桥。雨花湿地人归晚，烟草迷川马去遥。记得玄都种桃处，黯然分袂各魂销。",
            "comment": ""
        },
        {
            "title": "古意六首",
            "content": "贱妾燕子身，衔泥巢君堂。游子黄鹄志，辞家犹南翔。采花为谁容，袭兰为谁香。",
            "comment": ""
        },
        {
            "title": "饭客",
            "content": "菜剪尧时韭，羹羞晋代莼。家寒多食淡，客好不嫌贫。一夜小窗雨，百年华发人。明朝未须去，老别最伤神。",
            "comment": ""
        },
        {
            "title": "重宿芳草渡",
            "content": "曾卧江楼听雨声，萧疏又似送归程。正如老马倦行路，忽有鹁姑啼晚晴。绕屋种花春烂漫，隔窗无树月分明。苍头不管人眠熟，连报严城打五更。",
            "comment": ""
        },
        {
            "title": "老圃送瓜因为郡平具案",
            "content": "食叨千户窃侯封，不仕为高仕死忠。临难归来图苟活，种瓜何及种桃翁。",
            "comment": ""
        },
        {
            "title": "吴种柳枉教辄复奉答",
            "content": "天地穷东野，江湖困子长。逢人双白眼，炫俗小红裳。旧句传枫冷，新吟带柳香。还能相料理，亦足慰凄凉。",
            "comment": ""
        },
        {
            "title": "渊明采菊图",
            "content": "餐英人去已千年，留与先生泛酒船。昔日避谗今避世，黄花独识两翁贤。",
            "comment": ""
        },
        {
            "title": "儿馁嗔郎罢妻寒怨藁砧唐眉山诗也戏为笺之",
            "content": "父天不可嗔，夫君不宜怨。要知古圣贤，贵在素贫贱。父常煮字不成饭，夫常织文不成绢，衣粗布衣齕藜苋。去耕原上田，往种陌上桑。穫云秋穗重，缲雪春丝长。汝温汝饱官征忙，翁出校书为汝偿。",
            "comment": ""
        },
        {
            "title": "杂言",
            "content": "燕赵多佳人，珠华炫天街。郑鲁有游女，折杨弄青梅。春风趁姿媚，谐笑争徘徊。幽闺有仇丑，修洁不自媒。缝布以为裙，断荆以为钗。沙事机杼，蓬沓蒙烟埃。谁将好德心，为尔停渐台。",
            "comment": ""
        },
        {
            "title": "留客",
            "content": "棕榈叶碎风索索，枇杷子熟烟冥冥。黄鹂三请我未出，白酒一樽君小停。",
            "comment": ""
        },
        {
            "title": "书无闷寮",
            "content": "硎谷冬瓜幸未生，尚堪松下抱遗经。春秋断烂无人读，一点寒灯老眼青。",
            "comment": ""
        },
        {
            "title": "冬夜抄诗作",
            "content": "笔债穷年老发僧，砚寒还复夜敲冰。西堂梦后无灵运，夔府归来有少陵。诸老文章凡几变，千年风雅欠中兴。矮窗烛暗成惆怅，忽见梅花月一稜。",
            "comment": ""
        },
        {
            "title": "有感",
            "content": "江汉亡维楫，山林困蒺藜。头颅春雪重，心绪晚云低。挂树蛇留蜕，逾坦虎印蹄。遥怜伯劳燕，辟地各东西。",
            "comment": ""
        },
        {
            "title": "枕上",
            "content": "画兰重补纸床屏，支石横眠道气清。杜宇不啼春一半，落花如梦雨三更。老心暗觅余年健，万感偏从静夜生。最忆宝莲山下月，照人扶醉听吹笙。",
            "comment": ""
        },
        {
            "title": "山中曲",
            "content": "久雨作恶春事老，乍晴可人山路长。紫冰摇摇菌耳湿，黄雪糁糁松花香。深山无人风自语，古涧触石泉争鸣。残花时堕一两片，好鸟忽啼三五声。",
            "comment": ""
        },
        {
            "title": "悼亡",
            "content": "死生最怕堕危机，乱世全身正自稀。满地干戈殊不定，盖棺丘陇未为非。鹿门不共庞公隐，凤褐谁缝杜老衣。愁绝梧楸烟雨地，藁砧百岁拟同归。",
            "comment": ""
        },
        {
            "title": "杂兴五首",
            "content": "蚕丝自缠缚，蛛网费经营。智巧同役役，得丧何不平。益人者损己，害物乃利生。一抱仰天愧，一甘就镬烹。祸淫与福善，此理未分明。",
            "comment": ""
        },
        {
            "title": "春山",
            "content": "春山不可画，烟雨近江楼。藤老依松活，泉迂避石流。懒云低渡竹，细草乱沿沟。欲打巴禽去，家居听亦愁。",
            "comment": ""
        },
        {
            "title": "秋村",
            "content": "稻黄雁入蔗境，水落鹭过屠门。一片寒烟晚景，数声牧笛秋村。",
            "comment": ""
        },
        {
            "title": "古驿",
            "content": "旧时邻曲各东西，野蔓荒藤压树低。过尽路牌无客影，一冈秋雨鹧鸪啼。",
            "comment": ""
        },
        {
            "title": "文节谢公挽歌",
            "content": "不甘摇尾乞人怜，视死如归气浩然。千古六经俱扫地，独公一柱肯擎天。乾坤万劫英雄尽，文节双高日月悬。惆怅老身空有泪，玉亭无路荐寒泉。",
            "comment": ""
        },
        {
            "title": "寒山",
            "content": "山影飘摇落雁风，寒歌断续钓鱼翁。一溪霜叶如猩血，夺尽斜阳十里红。",
            "comment": ""
        },
        {
            "title": "清趣",
            "content": "鸦丛桑椹紫，蝶穴菜花黄。水鸭眠依石，竹鸡啼过墙。",
            "comment": ""
        },
        {
            "title": "观潮",
            "content": "按节波神逆水来，鱼龙掀舞斗崔嵬。浪高峰顶青天雪，风助江声白昼雷。势欲上时掀海立，怒无泄处触山回。世间亡国知多少，谁似灵胥恨未灰。",
            "comment": ""
        },
        {
            "title": "古歙道中",
            "content": "叠翠峰前听踏歌，十年脚债又经过。长因买砚迂途远，每为看山费日多。别渚清流团宿鹭，小桥红影动秋荷。新安夫子知何在，满目祠亭锁薜萝。",
            "comment": ""
        },
        {
            "title": "老圃送瓜因为郡平具案",
            "content": "筠篮满貯绿离离，白发村翁手自提。能学园人怜杜老，也分蒲鸽到花溪。",
            "comment": ""
        },
        {
            "title": "宣和御笔二扇面",
            "content": "纨扇轻盈宝月轮，莺花点染玉园春。凭谁为障西风起，万里黄尘竟污人。",
            "comment": ""
        },
        {
            "title": "寒食后",
            "content": "寒具油乾火已新，流觞水暖酒初醺。蔷薇半树花孤注，杜雨一声春分二。薄晚草心先浥露，久晴山意欲生云。老来尚费閒精力，自种窗前辟蠹芸。",
            "comment": ""
        },
        {
            "title": "次韵旷翁四时村居乐",
            "content": "雁云漠漠梧桐秋，风露飒飒生平畴。芭蕉叶黄夜气湿，老壁屈曲行蜗牛。林外炊烟暗青树，墙头凉月惊鸣杵。柴门犬吠人语多，刈熟归来碧天暮。",
            "comment": ""
        },
        {
            "title": "别离词",
            "content": "渡江桃叶郎莫歌，巴西竹枝愁更多。黄尘百丈水花黑，把酒劝郎无渡河。",
            "comment": ""
        }
    ]
}