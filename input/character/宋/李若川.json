{
    "dynasty": "宋",
    "author": "李若川",
    "poems": [
        {
            "title": "村社歌",
            "content": "清晓冬冬鸣杜鼓，前村后村走儿女。田家醵钱共赛神，谢神时晴复时雨。案有肴酒炉有香，老巫祷祝躬案傍。愿得年年被神福，秋宜稻谷春宜桑。人淳礼简酒无数，歌笑喧阗日将暮。田翁敧侧醉归来，山头明月山前路。",
            "comment": ""
        },
        {
            "title": "三韵杂咏七首",
            "content": "一气有清浊，二仪成覆载。鱼鸟各飞潜，草木异荣败。不齐乃至齐，造化所以大。",
            "comment": ""
        },
        {
            "title": "三韵杂咏七首",
            "content": "瞽者不视色，聋者不听声。观其动作间，视听由心生。一心苟有蔽，耳目绝聪明。",
            "comment": ""
        },
        {
            "title": "途中阻雨",
            "content": "高云无急雨，飞洒如丝轻。幽人动羁思，冒雨登归程。风来晓烟乱，云破春山明。眷言憩荒馆，我怀有余情。壶中载浊酒，饮罢还自倾。酒尽兴不尽，关关山鸟鸣。",
            "comment": ""
        },
        {
            "title": "独酌",
            "content": "兀坐起往念，新愁忽来侵。郁郁不自恰，开尊独盈斟。举杯对孤影，浩荡生幽襟。百虑遂消散，无复索我心。修篁尔何情，风中来清音。不觉日已晏，四面山沈沈。超遥醉中适，颓然忘古今。染翰记所寓，音属自成吟。",
            "comment": ""
        },
        {
            "title": "蚕妇词",
            "content": "舍前舍后桑成林，锄垦不放青草侵。东风满条新叶大，村家爱此轻黄金。日暖春蚕大眠起，戢戢盈箱齐若指。看蚕新妇夜不眠，蚕老登山满家喜。阿姑嗔办缲车迟，小姑已催修织机。杀鸡沽酒赛神福，今岁不怕寒无衣。",
            "comment": ""
        },
        {
            "title": "理舟",
            "content": "为客始逾月，迢迢若经年。昼永空馆寂，古木参云烟。我生闻道浅，未能超世缘。念此方寸地，忧来相萦缠。今晨动幽兴，沙岸泊归船。岸远望不远，归思随长川。",
            "comment": ""
        },
        {
            "title": "三韵杂咏七首",
            "content": "鹭白固匪珍，邪墨亦非贵。使其色相反，人皆竞称瑞。世情惟尚奇，在理则为蔽。",
            "comment": ""
        },
        {
            "title": "三韵杂咏七首",
            "content": "足安咫尺地，临险生忧危。世故日纷扰，逐物心难持。心定境亦定，祸福安能移。",
            "comment": ""
        },
        {
            "title": "三韵杂咏七首",
            "content": "础润湿欲雨，月晕知有风。大哉天地理，机熟潜可通。念彼在世人，心隐无由穷。",
            "comment": ""
        },
        {
            "title": "三韵杂咏七首",
            "content": "足随意以行，目惟心所视。若必待使之，动行即相戾。是故造自然，斯为理之至。",
            "comment": ""
        },
        {
            "title": "三韵杂咏七首",
            "content": "斯人异好恶，是非汩真情。鹅有翅莫飞，蛇无足能行。世事亦如此，未可一概评。",
            "comment": ""
        },
        {
            "title": "夜泊富阳",
            "content": "弭节富春岸，江潮侵夜生。扁舟人未寐，风动菰蒲声。群物渐以息，客怀有余情。开篷坐深夜，月在云间明。远眺江水阔，仰视天河横。念此复何极，旷然千古情。恨阻心中侣，浊醪相与倾。",
            "comment": ""
        }
    ]
}