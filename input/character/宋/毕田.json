{
    "dynasty": "宋",
    "author": "毕田",
    "poems": [
        {
            "title": "石霜寺",
            "content": "石上泉华喷猛霜，境奇因此闢禅坊。使君环笏留何用，枯木千馀满一堂。",
            "comment": ""
        },
        {
            "title": "罗汉绦",
            "content": "五百移栖绝洞深，空留辙迹杳难寻。绿丝绦带何人施，长到春来挂满林。",
            "comment": ""
        },
        {
            "title": "凝碧亭",
            "content": "四面山屏叠万重，古岚浓翠锁寒空。清秋独倚危阑立，身在琉璃世界中。",
            "comment": ""
        },
        {
            "title": "香水",
            "content": "坎上浮图已拂天，椒兰遗馥尚依然。九重无复脩常贡，空有香名与邑传。",
            "comment": ""
        },
        {
            "title": "掷钵峰",
            "content": "应将钵渡斗神通，掷去乘将赴帝宫。争似岭头提不起，于今相续阐真风。",
            "comment": ""
        },
        {
            "title": "朱陵洞水帘",
            "content": "洞门千尺挂飞流，玉碎珠联冷喷秋。今古不知谁卷得，绿萝为带月为鉤。",
            "comment": ""
        },
        {
            "title": "鹅羊山",
            "content": "羽客何年此炼丹，尚留空灶镇孱颜。云中鸡犬仙应远，山下鹅羊石转顽。湘渚几因沧海变，辽城无复令威还。何年仙驭还来此，尽遣飞腾上九关。",
            "comment": ""
        },
        {
            "title": "醉乡",
            "content": "三宿酣神酎，乡名因此呼。山中千日者，自合是仙都。",
            "comment": ""
        },
        {
            "title": "大哀洲",
            "content": "玉辇南巡去不还，翠娥望断楚云间。波寒剩寫哀弦怨，露冷偏滋泪篠斑。一水盈盈伤远目，九峰惨愁颜。荒洲千古凄凉地，半掩空祠向暮山。",
            "comment": ""
        },
        {
            "title": "神鼎山",
            "content": "玉趾分明印绝巅，药成仙去几千年。深藏宝鼎今方出，合得丹经与世传。",
            "comment": ""
        }
    ]
}