{
    "dynasty": "宋",
    "author": "张继先",
    "poems": [
        {
            "title": "金丹诗四十八首",
            "content": "既悟今生与后生，何须苦苦强谈禅。华池水号升天药，金鼎莲为出世筌。下乎始知深妙妙，功成方见理玄玄。自从一得明师指，始信云车出俗廛。",
            "comment": ""
        },
        {
            "title": "橐籥歌",
            "content": "休言大道无为作，须向房中明橐籥。过时不动片时闲，紫雾红光乱灼灼。青龙喜，白虎恶，赤蛇缠定乌龟壳。纵然过得尾闾关，又被曹溪路隔著。两条直上絜丹田，决言上有三清阁。阁下分明有玉池，内有长生不死药。依时下手采将来，服了蓬莱受快乐。",
            "comment": ""
        },
        {
            "title": "金丹诗四十八首",
            "content": "昆仑宫里紫金丹，不是仙材不可观。有分得餐延寿命，自然无恋免饥寒。虎龙铜汞庚辛鼎，大小龟蛇太乙坛。烹炼一丸飞五彩，上天消息不为难。",
            "comment": ""
        },
        {
            "title": "送于真人",
            "content": "爷慕清声实积时，前朝因幸皋彤闱。稍瞻风致频相见，又恨霜天遽告归。至德谩劳中下笑，高才须信古来稀。自惭功行亏杨许，安得南真谈太微。",
            "comment": ""
        },
        {
            "title": "喜迁莺",
            "content": "情缠识缚，欢时人不悟，酒中真乐。纵欲招愆，迷心失行，却道为他狂药。须信醉舞狂歌，也有良知真觉。无倚泊。任暖气同流，三关三络。落魄。清闲客。醉乡深处，风月长酬酢。空花消亡，光明显露，人我自皆忘却。不问市酝村醪，尽可浅斟低酌。从鄙薄。竞口口谈醒，言言成错。",
            "comment": ""
        },
        {
            "title": "金丹诗四十八首",
            "content": "堪笑愚人被色萦，拎将呼吸要留清。神仙清静方为道，男女腥膻本俗情。秽浊岂堪充上品，还丹方可保长生。房中之术空传世，迷杀寰中多少人。",
            "comment": ""
        },
        {
            "title": "南乡子",
            "content": "无奈这群迷。味色声中若系羁。尽任改头兼换面，何悲。不染伊时不管伊。春去又秋兮。莫遣空逾十二时。好把自然真妙旨，修为。尘事萦仍道甚希。",
            "comment": ""
        },
        {
            "title": "大道歌",
            "content": "道不远，在身中，物则皆空性不空。性若不空和气住，气归元海寿无穷。欲得身中神不出，莫向灵台留一物。物在身中神不清，耗散精神损筋骨。神驭气，气留形，不须杂术自长生。术则易知道难悟，既然悟得不专行。所以千人万人学，毕竟终无一二成。神若出，便收来，神返身中气自回。如此朝朝还暮暮，自然赤子产真胎。",
            "comment": ""
        },
        {
            "title": "野轩偶书",
            "content": "日日双萤火，乾坤一鹊巢。野轩有凉户，谁敢等闲敲。",
            "comment": ""
        },
        {
            "title": "题度仪堂四首",
            "content": "正向西窗处，两峰苍翠排。白云清昼入，玄鹤几时回。剪厌如毛竹，锄嫌绕砌苔。有时不开户，烟雨蔽阳台。",
            "comment": ""
        },
        {
            "title": "忆桃源",
            "content": "白云堆里采芙蓉。枝枝香艳浓。灵龟畔岸起祥风。楼高十二重。黄金殿，碧云笼。丹砂透顶红。神机运处鬼神通。清真达上宫。",
            "comment": ""
        },
        {
            "title": "主簿治",
            "content": "映尽朝阳与暮霞，苦无轩冕送尘沙。旧闻灵草千年种，近有幽人一两家。彩凤每来寻竹实，灵禽时复啄仙花。伟哉往昔轻腾客，岂有心贪五马车。",
            "comment": ""
        },
        {
            "title": "金丹诗四十八首",
            "content": "乘龙驾鹤不须惊，此是金丹一粒灵。五色云龙腾海底，九回风虎到天庭。琼花合处看壬癸，紫府交时藉丙丁。此理要明非下士，除非名是少微星。",
            "comment": ""
        },
        {
            "title": "金丹诗四十八首",
            "content": "静坐焚香念念中，念中须见己形容。生成本藉铅中汞，变化端由火裹龙。二八莫辞频采造，一三还用苦交冲。此中有路通天去，可把尘踪继赤松。",
            "comment": ""
        },
        {
            "title": "金丹诗四十八首",
            "content": "我身我命与天齐，只得金丹便出迷。灵质长来居玉殿，圣胎生就步云梯。蜉蝣世界何须恋，螮蝀衣裳不必携。烹炼虽然劳日月，出尘宜假一刀圭。",
            "comment": ""
        },
        {
            "title": "运使徐中奉寻李隐者于本部因临访上清遂得煮",
            "content": "西风初飘飘，白露仍瀼瀼。有人浮大川，东巡抵饶阳。实受九重书，因之访丹房。山气龙虎明，青林云表长。与予适相值，议论清冰霜。已暮更秉烛，坐偶新月凉。玉蟾翳烟景，金飚扇天香。影落如卿云，烂然献奇祥。六合无异色，五峰同秋光。锦袍谪尘世，骑鲸隔川梁。君期践玄约，缈缈空中翔。",
            "comment": "【注释】【原题】：运使徐中奉寻李隐者于本部因临访上清遂得煮茶款话至夜分乃散明目悦耳信有瑰伟崇高变通之论山川之秀亦有增明日分袂时宣和五年其略於是篇也"
        },
        {
            "title": "更漏子",
            "content": "诵真经，期万过。未灭无明心火。宜回首，探真空。融怡淡漠中。自古人，何处在。谩记声名沽卖。抛尘累，养清闲。琼浆自驻颜。",
            "comment": ""
        },
        {
            "title": "金丹诗四十八首",
            "content": "九真山上接楼台，日月浮生紫气堆。北海下生金芍药，南溟宫产玉攻瑰。三清门户三田奥，九转工夫九辙回。当此炼成无价宝，从教人笑我痴騃。",
            "comment": ""
        },
        {
            "title": "金丹诗四十八首",
            "content": "神仙妙用阳难窥，学道多因慾道迷。向此若能明水火。这回方得识东西。真铅莫把凡铅杂，真妇休将世妇齐。离坎自交身自泰，恁时方见是夫妻。",
            "comment": ""
        },
        {
            "title": "和张知县省食费韵",
            "content": "食馔不须丰，古人贵量腹。一饱尚何求，八珍非所欲。犀箸厌未下，但折平生录。造物赋人料，多少有数目。更思途中殍，皆缘食不足。庄叟重鹁食，此篇时一读。",
            "comment": ""
        },
        {
            "title": "自京还始来龙变轩觅故年幽致闲成长句粗写虚",
            "content": "寻得故年香翠团，共将真赏倚阑干。几随白日飞仙变，半为今朝宝黑乾。光冷未粘春物笑，影疏来趁月华看。江南秋景犹繁剧，赖此一襟风月寒。",
            "comment": "【注释】【原题】：自京还始来龙变轩觅故年幽致闲成长句粗写虚心"
        },
        {
            "title": "题濯鼎泉",
            "content": "几千年浪碧澄澄，对景难忘我祖情。乐就也知曾借力，轩成方见不辜名。",
            "comment": ""
        },
        {
            "title": "金丹诗四十八首",
            "content": "金丹换骨不相欺，大抵凡流性易迷。若使赤蛇腾海北，自然玉兔走天西。栽莲使者行真水，种火龙王启大蹊。好向此中寻捣炼，飞腾只在一刀圭。",
            "comment": ""
        },
        {
            "title": "浩然子观筇竹杖",
            "content": "本是子猷园里枝，今朝他取手中携。自怜高节虚无物，野外山行得共伊。",
            "comment": ""
        },
        {
            "title": "江神子/江城子",
            "content": "彩云楼阁瑞烟平。雨初晴。月胧明。夜静天风，吹下步虚声。何处朝元归去晚，双凤小，五云轻。落花流水两关情。恨无凭。梦难成。倚遍阑干，依旧楚风清。露滴松梢人静也，开宝篆，诵黄庭。",
            "comment": ""
        },
        {
            "title": "金丹诗四十八首",
            "content": "尘寰道友万千人，几个虚名几个真。不悟汞铅为至宝，却将炉灶学烧银。内中采药方端的，外里求丹谩苦辛。何况迷途有迷者，不为自误误他人。",
            "comment": ""
        },
        {
            "title": "更漏子",
            "content": "固元精，收听视。物外身无此地。接子谬，季真非。无为翻有为。但心虚，教腹实。密与寥天为一。华阳洞，广寒宫。人人方寸中。",
            "comment": ""
        },
        {
            "title": "度清霄",
            "content": "独自行兮独自坐。独自歌兮独自和。日日街头走一过。我不识吾谁识我。人间旦暮自四时。玄中消息不推移。觌面相呈知不知。知时自唱罗罗哩。",
            "comment": ""
        },
        {
            "title": "得请还山元规远迓遂成山颂",
            "content": "喜见石浑沦，忘言意独真。还寻石桥约，一洗客京尘。香篆丹炉静，诗篇彩笔新。高霞不狐映，携手洞门春。",
            "comment": ""
        },
        {
            "title": "游洞霄",
            "content": "洞霄深处日栖真，仙子亲曾此致身。凤阙有人来献礼，溪声山色愈增新。",
            "comment": ""
        },
        {
            "title": "青城洞阳大人",
            "content": "青城老洞翁，名籍丹台上。日日诵黄庭，感得祥云降。",
            "comment": ""
        },
        {
            "title": "炼丹岩留题",
            "content": "鹤来松有客，苔去石无衣。黄金浮世在，白发故人稀。",
            "comment": ""
        },
        {
            "title": "平盖治",
            "content": "昔人已去附龙鳞，神气犹存录籍真。洞口记曾三拜日，云间别是一家春。钓丝无迹龟鱼静，樵客忘机虎豹驯。金井未经新汲引，已无胸次一纤尘。",
            "comment": ""
        },
        {
            "title": "点绛唇",
            "content": "小小葫芦，生来不大身材矮。子儿在内。无口如何怪。藏得乾坤，此理谁人会。腰间带。臣今偏爱。胜挂金鱼袋。",
            "comment": ""
        },
        {
            "title": "渔家傲",
            "content": "草草开尊资一笑。微生病苦随缘了。友义交情如地厚。心相照。今人莫遣前人诮。灯火荧荧山悄悄。芝兰佳气松筠茂。得便盘桓尘世表。香初透。邻鸡且莫催清晓。",
            "comment": ""
        },
        {
            "title": "莲花",
            "content": "淡淡红生细细香，半开人折寄山房。只缘清净超尘垢，颇似风流压众芳。",
            "comment": ""
        },
        {
            "title": "沁园春",
            "content": "真一长存，太虚同体，妙门自开。既混元初判，两仪布景，复还根本，全籍灵台。浩气冲开，谷神滋化，渐觉神光空际来。幽绝处，听龙吟虎啸，蓦地风雷。奇哉。妙道难猜。鲜点化、愚迷成大材。试与君说破，分明状似，蚌含渊月，秋兔怀胎。壮志男儿，当年高士，莫把身心惹世埃。功成後，任身居紫府，名列仙阶。",
            "comment": ""
        },
        {
            "title": "水调歌头",
            "content": "高真留妙诀，达士济群迷。心清行洁，天人凡圣尽皈依。不在搬精运气，不在飞罡蹑斗，心乱转狐疑。但要除邪妄，心地合神祗。悟真空，离世网，绝关机。养吾浩气，驱雷役电震天威。混合百神归一，一念通天彻地，方始了无为。叱咤生风雨，玩世挟明时。",
            "comment": ""
        },
        {
            "title": "度清霄",
            "content": "一更一点一更初。城门半掩行人疏。茅庵潇洒一事无。孤灯相对光清虚。蒲团安稳身不拘。跏趺大坐心如如。月轮微出天东隅。空中露出无名珠。",
            "comment": ""
        },
        {
            "title": "金丹诗四十八首",
            "content": "存神认取本来身，此理幽玄可学人。无漏实成除有漏，迷津才出是通津。浮生难保千年寿，仙世轻翻万劫春。堪叹茫茫迷路者，甘将神作北邙尘。",
            "comment": ""
        },
        {
            "title": "寄元规",
            "content": "白日未中气色明，玉壶兴入西源行。草堂羡我不共往，竹风为汝致幽清。",
            "comment": ""
        },
        {
            "title": "洞仙歌",
            "content": "孤峰绝顶，更无人能到。万里虚空没边徼。正秋高景静，雾扫云收，风露里，惟有月华高照。浮生纷过客，好天良夜，醉舞狂歌错昏晓。有谁知、一性圆满恒河，亘万古、光明不老。竞对月、论利与谈名，全不想驹阴，暗催年少。",
            "comment": ""
        },
        {
            "title": "又省衣",
            "content": "衣服贵适宜，多裘与夏葛。眷兹修行人，初不事精洁。轻纱并丽帛，样新价亦别。每缣数千钱，拙工乱裁截。些小未称身，中心已不悦。曾知有贫者，冬夏皆皮裂。",
            "comment": ""
        },
        {
            "title": "金丹诗四十八首",
            "content": "真铅真汞最堪凭，此理昭昭却少行。白虎鼎中成玉液，螣蛇宫里养金精。坎男离女分三位，日月东西合一程。若几此中寻得路，婴儿相貌自然成。",
            "comment": ""
        },
        {
            "title": "度清霄",
            "content": "五更五点五更残。青冥风露逼人寒。扶桑推出红银盘。城门依旧声尘喧。明暗二景交相转。生来死去纷易换。道人室中天宇宽。日出三竿万启关。",
            "comment": ""
        },
        {
            "title": "蒙秦治",
            "content": "紫垣佳客有灵踪，独木为桥处处同。一自浑家参太极，更谁连步上青空。槛前怪木冬长碧，岩下灵光夜久红。真泽不随时世斩，出尘人世入神功。",
            "comment": ""
        },
        {
            "title": "送九龙徐正之归麻姑",
            "content": "步冲晴雪过前滩，鹤迹云踪孰可攀。也似来进无一物，却疑归去是三山。",
            "comment": ""
        },
        {
            "title": "金丹诗四十八首",
            "content": "扰扰浮生一梦间，几人回首锁三关。黄婆压定分全易，白虎飞来投下难。朱雀入炉三亩静，黑龟伏鼎一生闲。昭昭妙理余知得，只欲藏机隐旧山。",
            "comment": ""
        },
        {
            "title": "汪务玄降睡有作",
            "content": "万籁沉沉丹满空，一枰初胜务玄翁。金壶饮罢前村酒，玉轸闲歌太古风。羡我无眠神已爽，笑渠贪睡意何浓。回头为报孤云道，清浊由来自不同。",
            "comment": ""
        },
        {
            "title": "公慕治",
            "content": "一坛幽占万松阴，意为寻真特地深。翳翳野云披绿岸，时时疏雨洒青林。真图未落前朝手。短褐堪求古圣心。鹤辇近过游息处，桃花流水尚堪寻。",
            "comment": ""
        },
        {
            "title": "金丹诗四十八首",
            "content": "假法人间有万般，君宜求取紫金丹。昆仑山上楼台耸，北海炉中龙虎攒。此个药中为贵宝，将来炼就作天官。玉皇数下金玄诏，始信云衢去不难。",
            "comment": ""
        },
        {
            "title": "金丹诗四十八首",
            "content": "莫论仙骨莫求丹，此理玄玄有正门。迷者少能知返本，教人藉此心为根。龟蛇大小宜频给，日月精华且总吞。只自明师分剖后，难为荒野作丘坟。",
            "comment": ""
        },
        {
            "title": "仙岩寺",
            "content": "依然仙迹倚岩开，真馆何年竟草莱。今日梵宫方得到，旧时玄鹤也飞来。一条涧水琉璃合，万叠云山紫翠堆。禅客夜深能共坐，满窗明月正徘徊。",
            "comment": ""
        },
        {
            "title": "题度仪堂四首",
            "content": "骤尔升堂者，同乎白日仙。崇深邻圣像，超卓愧吾年。微月兼寒露，乔松间野田。宫成方数载，犹使扣钟钱。",
            "comment": ""
        },
        {
            "title": "更漏子",
            "content": "是和非，双打过。免共相魔生火。谈有相，损顽空。斋居看望中。圣贤风，行处在。巧智争如休卖。诗与酒，且乘闲。随缘发笑颜。",
            "comment": ""
        },
        {
            "title": "金丹诗四十八首",
            "content": "不觉年年撚指过，急如催浪转长河。鼎中日月知人少，世上阴阳识者多。尽为资财损真性，皆因女色逐流波。□□半有归泉路，忍把真元乱鬼魔。",
            "comment": ""
        },
        {
            "title": "题冲虚堂",
            "content": "羊其沖气以全生，栖息虚堂只数楹。南浦道高坊号美，太微风暖木兰清。百章为爱青林密，三体应书老子成。未有紫宸朝觐日，雨余几处白云轻。",
            "comment": ""
        },
        {
            "title": "金丹诗四十八首",
            "content": "流俗纷纷不悟真，不知求己却求人。只贪世上无穷色，忘却人间有限身。鼎内药成堪益寿，水中金尽化轻尘。北邙山下累累土，总是人间不了民。",
            "comment": ""
        },
        {
            "title": "临江仙",
            "content": "蠢动含灵天赋与，逍遥性分元均。莫生异见乱吾真。只今中有主，浑与化为人。那更徽词清彻底，轻埃欲染无因。惟应得此便凝神。百魔咸息战，六道永停轮。",
            "comment": ""
        },
        {
            "title": "惜时芳/思归乐",
            "content": "虚心劲节争萧散。无冬夏、钩阑侧畔。霜风雪色沈沈晚。残不了、细枝纤干。情中意里尘沙恨。试与聆、弦歌急慢。无嫌青翠开青眼。相看似、太原家惯。",
            "comment": ""
        },
        {
            "title": "示汤弟子",
            "content": "子欲济民非为己，我贪修道不忧贫。直须勉强方成业，只恐因循易老人。",
            "comment": ""
        },
        {
            "title": "京师夜坐怀浑沦庵有作寄之",
            "content": "独坐空庐静可知，江城意味岂如斯。君看凤实初成处，自称蟾华欲妙时。酒兴原同云叟乐，风尘无取庆宗诗。山中林壑虚明境，不得归吟有所思。",
            "comment": ""
        },
        {
            "title": "庵居杂咏九首",
            "content": "晴日暖风时出游，冷烟凄雨便归休。云还樵斧溪边牧，不似畸人得自由。",
            "comment": ""
        },
        {
            "title": "听元规琴",
            "content": "万物纷然在，浑沦声不流。昔人弦上取，今我意中求。水激崖边石，风高岛上秋。相看得真乐，天地共优游。",
            "comment": ""
        },
        {
            "title": "白菊",
            "content": "陶家篱下未开时，曾得西风借力吹。月影夜深笼素艳，分明残雪两三枝。",
            "comment": ""
        },
        {
            "title": "度清霄",
            "content": "三更三点三更中。烟开雾敛静无风。月华迸入水晶宫。四方上下同一空。光明遍转华胥同。千古万古无初终。铁蛇飞舞如流虹。倒骑白凤游崆峒。",
            "comment": ""
        },
        {
            "title": "和浑兴庵超然即事韵",
            "content": "自得逍遥趣，从来乐静居。水边红杏小，烟外翠篁疏。有物真常应，忘形内本虚。人间役尘虑，到此尽消除。",
            "comment": ""
        },
        {
            "title": "立秋之夕对酒成章粗遣清景以招佳咏",
            "content": "闪闪秋光好，行行万宝成。松高孤鹤唳，竹密一蝉鸣。大醉衣襟湿，空歌风度清。腰琴宜更作，楚泽有余情。",
            "comment": ""
        },
        {
            "title": "邓程二子传法於予清坛事毕赋诗以遗之",
            "content": "不闭三天道，难回二子诚。露章招有感，裂帛喜为盟。神剑一日试，法灯千古明。内观当自悟，至理本无情。",
            "comment": ""
        },
        {
            "title": "庵居杂咏九首",
            "content": "长松偃蹇不依林，枝榦高盘千亩阴。昨夜酒醒风雨急，半空彷佛听龙吟。",
            "comment": ""
        },
        {
            "title": "南乡子",
            "content": "久不上春台。直待将身跨九垓。懒向人间深有谓，氛埃。难趁邪风伤圣胎。水栏映山斋。赏遍从容首自回。长谢故人书曲意，徽哉。赢得腰琴拂袂来。",
            "comment": ""
        },
        {
            "title": "诗一首",
            "content": "白云闲似我，我似白云闲。二物俱无心，逍遥天地间。",
            "comment": ""
        },
        {
            "title": "和元规拜违",
            "content": "才到巍峨畔，还登翠碧重。调青赓白雪，琴静抚黄钟。履践古人道，追游仙者踪。自来多福力，想念各疏慵。何处不为乐，此心知所从。还如一片月，挂在万年松。",
            "comment": ""
        },
        {
            "title": "访友不遇题",
            "content": "庵里人行庵外路，庵外人来庵里坐。遮头茅草欠坚牢，年年风雨年年破。",
            "comment": ""
        },
        {
            "title": "和元规拂云轩韵",
            "content": "疏翠拥高轩，虚徐欲出云。两楹清荫共，一阵好风分。偏映琴书席，难栖燕雀群。主人怜直节，孰敢巧操斤。",
            "comment": ""
        },
        {
            "title": "金丹诗四十八首",
            "content": "三清门户出无猜，自是凡夫不肯来。月魄日魂为道路，虎泉蛇火作梯媒。三田勤固元精种，一鼎坚牢后却开。无质自然生有质，真胎能解结灵胎。",
            "comment": ""
        },
        {
            "title": "王局治",
            "content": "座隅依约有余香，威表如存动悚惶。荀石并抽擎夭阏，金泉一带自汪洋。因谈妙有开迷迳，真指无何入故乡。季世孰能稽万一，日随诸境愈忙忙。",
            "comment": ""
        },
        {
            "title": "金丹诗四十八首",
            "content": "只见神炉当子夜，岂知火力散阴邪。忽於金鼎凝寒玉，倏尔真身现彩霞。沆瀣露中分白雪，华池水内养黄芽。此中便见真消息，莫浪驱驰觅鹿车。",
            "comment": ""
        },
        {
            "title": "送正之法师",
            "content": "道貌古昂藏，声名万里香。紫霞衣缥缈，丹佩玉琳琅。寂寞居岩馆，殷勤咏洞章。佇看功行满，飞盖上寥阳。",
            "comment": ""
        },
        {
            "title": "休歇歌",
            "content": "休休休歇歇，休休歇歇无分别。千般要妙万般玄，只是教人各休歇。既能休，复能歇，一切情缘皆断绝。饥餐渴饮困时眠，万死千生没交涉。古圣贤，及明哲，一性绵绵周浩劫。光明相照合真空，休歇之余更无别。地狱种，作冤业，六识炽然如火热。立我争人昧休歇，甘受碎身并拔舌。休与歇，真口诀，无愚无智无工拙。从上师真只恁修，不遇知心谁肯泄。休非休，歇非歇，大用现前无扭捏。主张元化绝形踪，囊括虚空超起灭。亦无休，亦无歇，歇歇休休皆强说。欲知真歇与真休，一轮皎洁中秋月。",
            "comment": ""
        },
        {
            "title": "金丹诗四十八首",
            "content": "火急寻师指水金，依时用火采浮沉。九回照见如来相，一纪方开处士心。虎驾辄翻铅易就，龙车推转汞难禁。自从饮著醍醐酒，便觉身居紫府深。",
            "comment": ""
        },
        {
            "title": "庵居杂咏九首",
            "content": "莫羡庵居景物清，须知乐自苦中生。山前尽日幽寻客，多说荒蹊不可行。",
            "comment": ""
        },
        {
            "title": "沁园春",
            "content": "急急修行，细算人生，能有几时。任万般千种风流好，柰一朝身死，不免抛离。蓦地思量，死生事大，使我心如刀剑挥。难留住，那金乌箭疾，玉兔梭飞。早觉悟、莫教迟。我清净、谁能婚少妻。便假饶月里，姮娥见在，从他越国，有貌西施。此个风流，更无心恋，且放宽怀免是非。蓬莱路，仗三千行满，独跨鸾归。",
            "comment": ""
        },
        {
            "title": "寄林太守",
            "content": "长生门户谁不爱，只要自己下功大。九宫台上黄芽生，白玉池边蟠桃在。撞动一磋鬼神伏，拨转地轴阴魔败。河车搬上九重天，日月炼成金世界。",
            "comment": ""
        },
        {
            "title": "咏窗",
            "content": "无意殷勤遮皓月，有心特地隔红尘。从兹虚室长生白，占得桃源洞里春。",
            "comment": ""
        },
        {
            "title": "金丹诗四十八首",
            "content": "金丹饵了骨毛轻，便觉蓬莱去有程。澄湛药炉分玉粉，凄凉气海彻三清。昆仑宫殿年年声，紫府楼台日日成。只此便乘云鹤驾，笑人笑我学长生。",
            "comment": ""
        },
        {
            "title": "鸡",
            "content": "鸡德灵居五，峨冠凤彩新。五更大张口，唤醒梦中人。",
            "comment": ""
        },
        {
            "title": "金丹诗四十八首",
            "content": "劳生扰扰疾如风，急杀三彭及五虫。不使狐狸侵药灶，须教龙虎守真空。鼎中宝物时添火，腹内婴貌转丰。善女善男寻此语，莫贪花酒堕迷中。",
            "comment": ""
        },
        {
            "title": "新荷",
            "content": "败荷已尽小荷圆，照眼含香尚忍怜。月帝来寻青玉匣，金童立认碧铜钱。已凝重露资清气，何幸轻风扫淡烟。远有华峰全美在，花开般捧烂红鲜。",
            "comment": ""
        },
        {
            "title": "书龙变轩事乃成颂白青城道伯",
            "content": "一室绝尘埃，和风撼瑶竹。满几惟琴书，潇然异尘俗。时时操寸毫，节篆数囊录。或同务玄子，楸枰两三局。夜对隔林月，膝上奏神曲。更深兴未阑，徐徐启缄轴。好来青城君，云开远山绿。",
            "comment": ""
        },
        {
            "title": "喜迁莺",
            "content": "深源密坞，问牧竖樵童，俱迷方所。蓬藋纵横，龙蛇出没，玉峡搀空无路。不恋雁塔荣名，解守鱼渊寒素。这勤苦。但坚心自有，神灵呵护。猛悟。无回顾。一点虚明，万劫无今古。胎息根深，灵泉穴秘，静里运调阳火。莫问地久天长，管取收因结果。休轻负。把天谷真机，与君说破。",
            "comment": ""
        },
        {
            "title": "摸鱼儿",
            "content": "甚山灵、斗奇夸巧，悬峰遥献形似。仓船炉灶无封闭，零落车罗机履。山临水。任瓮杵、辘轳厩架俱闲毁。床棺尘委。更乐隐棋休，料闲真隐，三教忘宾主。人都语，二十四岩佳致。来往溯流观指。目前景相纷虚幻，神仙家在何许。君莫取。这身世、山林朝市随缘遇。休论诡异。但总绝情缘，一空妍丑，觌面先寻你。",
            "comment": ""
        },
        {
            "title": "怀鬼谷山思真洞天因咏以赠元规",
            "content": "思真洞兮云水深，道人居兮鬼神钦。山花笑兮松竹阴，岩溜潺潺兮千古音。何时一造兮清神襟，攀石萝兮共笑吟。",
            "comment": ""
        },
        {
            "title": "北邙治",
            "content": "满坛明月化宫春，千古依依杨柳津。碧沼不容生俗物，玉毫宁复示俦人。幽寻已与三玄约，静乐谁知一点亲。世外清游堪准拎，轮蹄无迹辗香尘。",
            "comment": ""
        },
        {
            "title": "满庭芳",
            "content": "调理三关，安和四体，静无忧扰相煎。太微冥契，元始语诸仙。玉宇重修妙典，西台□、南岳题篇。崇□好，身田在世，心向太清天。云边。曾降圣，金坛夜拜，高驾留连。论琼华灵液，形与神全。形体须凭妙气，神来舍、黄阙丹田。真精旨，明光辅相，天地保长年。",
            "comment": ""
        },
        {
            "title": "浕口治",
            "content": "真真相袭养真材，万木深沉一水回。珠逞夜明秋浪定，磬含霜韵晓霞开。二仙已远教谁遇，三粒还能待我来。若遣青童验轮迹，断烟无影落苍苔。",
            "comment": ""
        },
        {
            "title": "金丹诗四十八首",
            "content": "瞥然光景几时休，出入轮回去复收。只为含痴缘底事，不思清静学真修。虎龙便是升天驾，铅汞元为出世舟。多少神仙哀俗辈，故留丹诀救凡流。",
            "comment": ""
        },
        {
            "title": "还山",
            "content": "长年京国甚羁囚，丘壑归来始自由。流水有声如共语，闲云无迹可同游。猿依松影看丹灶，鹤与芦花入钓舟。如此栖迟良不恶，红尘何事辱鸣驺。",
            "comment": ""
        },
        {
            "title": "金丹诗四十八首",
            "content": "鼎中大药世难知，日月双投姤不迷。未秘妙光方火枣，始思玄理号交梨。溶溶朱粉飞云远，湛湛神辉满室齐。一纪烹前才得了，便乘鸾辂上天梯。",
            "comment": ""
        },
        {
            "title": "勉弟子还山颂",
            "content": "昔劫因缘今劫会，昨日颜容今日改。世间沧海尽桑田，慎勿重来呈傀儡。",
            "comment": ""
        },
        {
            "title": "金丹诗四十八首",
            "content": "幸得修真趣理深，勤勤烹炼水中金。若知紫府莲堪种，始信昆仑路可寻。日月合来光上下，白青交后彩浮沉。自从得此真消息，荣辱人间总不侵。",
            "comment": ""
        },
        {
            "title": "沁园春",
            "content": "况有夷途，正透元关，众所共传。愿万魔披散，诸尘荡尽，琴心和雅，天性清圆。未信凡流，可回高步，留恋形声情更延。真消息，定如何唤醒，聊证言诠。虽由宿命因缘。达士何曾无慨然。算尽专为妙，闲多乐少，一成潇洒，永绝忧煎。影照澄潭，声流虚谷，业火消亡睹瑞莲。安平泰，看坚完如地，长久如天。",
            "comment": ""
        },
        {
            "title": "和元规任从他歌",
            "content": "任从他，尽教他，莫管他，他是他非柰我何。尽日闲同方外友，高吟落笔如悬河。世上无心结凡累，匣中有剑降阴魔。长生已悟玄关旨，从教乌兔走如梭。尘劳汩没诚堪恶，孰肯飘荡随蹉跎。静处每思喧处事，到头空自竞嘘呵。任从他，尽教他，莫管他，但从元气养沖和。有时恣把丹书读，无事闲寻玉轸歌。我心非石不可动，任从俗论生乖讹。松簪布褐且自乐，岂恋浮华张绮罗。神炉交媾炼金液，混乎湛湛而日多。功行图成共归去，飘飘飞盖霄河。任从他，尽教他，莫管他。",
            "comment": ""
        },
        {
            "title": "满庭芳",
            "content": "闲里工夫，无中妙用，切休拟议参详。龙降虎伏，真土自中黄。行动起居寝食，随缘度、莫动真阳。归根处，神凝脉住，玉界发天光。风高，鹏翼远，水深舟运，物理昭彰。但明心是道，专役天罡。信口呼神招鬼，和暘谷、不是颠狂。痴迷者，风霆在手，应用反乖张。",
            "comment": ""
        },
        {
            "title": "浑沦庵庆成",
            "content": "高斋忽已庆成功，赤石苍崖入眼中。贞节由来拘世业，稚川随处是家风。红金櫃隐书尤秘，碧玉壶清酒不空。昆阆归期应可展，我来时欲笑歌同。",
            "comment": ""
        },
        {
            "title": "苏幕遮",
            "content": "先天生，後天久。道有真诠，谛听当时受。恰是迷天迷望斗。只恐微躯，薄幸随枯朽。",
            "comment": ""
        },
        {
            "title": "次韵上勉元规",
            "content": "优游且消遣，认取本来人。痛苦边是妄，杳冥中有真。煎烦徒自累，恬惔即长春。君岂知予念，予身非子身。",
            "comment": ""
        },
        {
            "title": "金丹诗四十八首",
            "content": "刘晨阮肇事多非，今日凭君子细推。谩使仙宫由色慾，却将紫府貯奸欺。洞中清净难容杂，穴里幽冥易变奇。大是世人迷不悟，几人丧命为狐狸。",
            "comment": ""
        },
        {
            "title": "题崇仙观知足轩",
            "content": "此性本无一物，涓水亦自圆明。借问先生足处，轩前月白风清。",
            "comment": ""
        },
        {
            "title": "传度后作",
            "content": "道人原力如天溥，度尽众生方自度。若还纤芥未蒙恩，我终不舍升天路。",
            "comment": ""
        },
        {
            "title": "庵居杂咏九首",
            "content": "甓瓦完齐土壁坚，籓篱周匝没疏穿。人来谩笑无华旆，风雨须教安稳眠。",
            "comment": ""
        },
        {
            "title": "金丹诗四十八首",
            "content": "学佛回心又学仙，两头扪摸不能专。大都错路生迷惑，便见迷途易变迁。得事只烹身上药，痴心莫望火中莲。但能求已兼求命，休说三千与大千。",
            "comment": ""
        },
        {
            "title": "金丹诗四十八首",
            "content": "急认浮沉水内金，若能烹炼鬼神钦。四神守卫炉固，九转工夫转色深。龙虎翻施双入路，龟蛇腾焰两边侵。但知五色纷纷起，满室荧煌可照心。",
            "comment": ""
        },
        {
            "title": "赠青城洞翁二首",
            "content": "神仙抱一养玄微，九载功成白日飞。道在当人须顺授，今朝何必秘天机。",
            "comment": ""
        },
        {
            "title": "虚空歌",
            "content": "虚空荡荡无边岸，日月东西互宾饯。东宾西饯几时休，生死场中如掣电。本来真性同虚空，光明朗耀无昏蒙。偶因一念落形休，为他生死迷西东。堪叹世人全不觉，死即哀兮生即乐。不知生是死根由，只喜东升怕西落。东升西落理当然，休将情识相牵缠。不信但看日与月，朝昏上下常周天。生非来兮死非去，无有相因随所寓。六道轮回浪著忙，真人止在虚空住。真人住处无室庐，邻风伴月同清虚。莫谓灵光只些子，包罗法界无边余。法界包罗大无外，密入纤尘小无内。饥寒灾祸不能加，物物头头归主宰。一堆尘土百年形，如舟泛水凭人行。忽朝舟坏人登岸，枯木无主从沉倾。莫腐莫回雇，万水千江几番渡。这回到岸好焚舟，不须更说波涛苦。有缘舟居不居舟，终不虞昨夜风雷撼山岳。虚空不动常如如，识得真空方不昧，古往今来镇长在。掀翻世界露全身，尽度众生超苦海。真空消息非顽空，纵横变化无终穷。听我一歌空里曲，铁蛇飞上昆仑峰。",
            "comment": ""
        },
        {
            "title": "庵居杂咏九首",
            "content": "柴门虽谩不曾关，宾客从他自往还。连日山寒声影绝，蒲团危坐更安闲。",
            "comment": ""
        },
        {
            "title": "晚步山间有作",
            "content": "宿鸟频来语，寻巢未得间。小星明更近，高桂冷初攀。拂露松都在，因风信未还。岂无虚歇处，青及谢家山。",
            "comment": ""
        },
        {
            "title": "庵居杂咏九首",
            "content": "庵前桃李春争开，雪里见花惟有梅。莫谓枝梢有分别，根本自异非人栽。",
            "comment": ""
        },
        {
            "title": "平冈治",
            "content": "千松万竹荫真祠，多少寻真不记归。枕石池台全似古，穿云溪涧一如飞。玄猿夜久鸣寥閴，黄鹤风高入太微。直自六天浑屏静，圣功何代不扳依。",
            "comment": ""
        },
        {
            "title": "金丹诗四十八首",
            "content": "绛桥行气总为非，自是凡夫著相迷。北海鼎炉分造化，南溟宫殿合天倪。虚无只就还丹力，恍惚身身成妙道齐。若向浮生能见得，浮生只可比醯鸡。",
            "comment": ""
        },
        {
            "title": "野轩歌",
            "content": "四海鲸鱼不足钓，纵使上钩吾不要。三岛神仙不足夸，长生不死数如麻。惊人名誉不足恃，万古英雄一场戏。些些富贵不足欣，何如野轩卧闲云。洞然劫火纤荠尽，此时睡著都不闻。野轩轩轩在何处，宇宙茫茫无入路。十千仙子浪中潜，百万抟鹏地底度。此一轩，寄奇物，神不知，鬼不测。东彻西，南彻北，中心一窃尘沙国。尘沙国界有微尘。一一微尘一真人。一一真人一真源，威仪队仗数亦然。时人若见野轩叟，正眼一觑皆奔走。呵呵呵，千古万古野轩歌。",
            "comment": ""
        },
        {
            "title": "金丹诗四十八首",
            "content": "扰扰寻师苦苦忙，但求神水是仙乡。荧煌一鼎鎔金汁，灿烂三田湛浆。夜半只知真火焥，房中不觉彩霞光。超凡一粒真堪重，始信蓬莱去路长。",
            "comment": ""
        },
        {
            "title": "忆桃源",
            "content": "长生之话口相传。求丹金液全。混成一物作神仙。丁宁说与贤。休咽气，莫胡言。岂知造化玄。用铅投汞汞投铅。分明颠倒颠。",
            "comment": ""
        },
        {
            "title": "祷雨应时喜而联句",
            "content": "何心慰黎民，山川朝出云。精诚动天地，丹恳在词文。南亩苗初槁，西郊雨已纷。林峦添郁郁，草木共欣欣。休怪芝田茂，其如羽服勤。穹苍岂私曲，汉俗足妖氛。途路尘埃息，轩窗暑气分。丰年慰农叟，盛德谢吾君。枝润惊林鸟，厨清绝楚蚊。上真何以报，惟把宝香焚。",
            "comment": ""
        },
        {
            "title": "和答周提刑",
            "content": "试於闲处寻闲境，松竹无言绿满秋。方外每烦勤下谕，山隅何幸偶来游。一帘芳草庭前长，千载遗书圯上求。得请南还乐居此，清谈深感圣恩优。",
            "comment": ""
        },
        {
            "title": "赠青城洞翁二首",
            "content": "人间久矣喜相倍，道术参同岂吝哉。他日功成果轻举，为吾天上作梯媒。",
            "comment": ""
        },
        {
            "title": "玩月悠然堂",
            "content": "密林崇岫往留连，十载官非上士班。赤帝御龙行末伏，嫦娥分月入深山。关津洞远干戈后，食息将安州里间。今也柳堤真吏隐，清流华薄地宽闲。",
            "comment": ""
        },
        {
            "title": "本竹治",
            "content": "有兴来登最上山，真风长在可跻攀。世间浊质能相信，云外清游岂肯闲。怪石欲飞明落落，惊湍直下响潺潺。寻常众目应难见，云拥真人暗往还。",
            "comment": ""
        },
        {
            "title": "金丹诗四十八首",
            "content": "人有金丹可返魂，常流迷道不知吞。朱禽若启岩前地，白鹿须投海底门。欲得必先调气马，由来宜急锁心猿。善男善女寻真诀，莫把形容化土坟。",
            "comment": ""
        },
        {
            "title": "题度仪堂四首",
            "content": "屡赏中秋月，山堂亦怅哉。暂居行百日，常觉近三台。大木声深夜，修篁荫静阶。倘非能自度，何以见归来。",
            "comment": ""
        },
        {
            "title": "喜晴",
            "content": "芍药都零落，山泉遂有声。尽知春去晚，深喜夜来晴。高柳拂瞻净，闲花照坞明。松间携好酒，今日思方清。",
            "comment": ""
        },
        {
            "title": "后城治",
            "content": "近枕长河即化坛，拎超坛侧到河干。丹砂在地经冬暖，玉竹成林入夜寒。水鹤应思冥象外，山翁愁不到眉端。杖头已指丹霞景，密有尘罗络我难。",
            "comment": ""
        },
        {
            "title": "元规道人览予心说作颂见寄次韵奉答",
            "content": "新文博不繁，披诵已清魂。意在诸缘外，心为万法源。犹龙谁可测，牧马自微言。三复难穷处，重来得细论。",
            "comment": ""
        },
        {
            "title": "简元规泰定二公",
            "content": "傍水弦歌者，当瞻执卷人。人心各有趣，天乐一何真。畏日初交夏，闲花尚是春。不随寒暑变，只有劫初身。",
            "comment": ""
        },
        {
            "title": "清平乐",
            "content": "天先天後。真土藏灵秀。妙用自然循火候。节节薰烝教透。不分龙麝檀沈。都能入鼻通心。待得烟消息住，浑身变见真金。",
            "comment": ""
        },
        {
            "title": "金丹诗四十八首",
            "content": "贪著浮名浮利身，不思光景走频频。只贪眼下红颜好，不觉头中白发新。药鼎坚牢延寿命，情思放恣损天真。劝君求取金丹诀，养个婴儿脱俗尘。",
            "comment": ""
        },
        {
            "title": "金丹诗四十八首",
            "content": "气龙津虎不难分，下手须从神定门。白雪炼多齐日月，黄芽服久出乾坤。四神鼎内堪逃死，五色浆中可返魂。世上蜉蝣能几许，莫将财色败元根。",
            "comment": ""
        },
        {
            "title": "望江南/忆江南",
            "content": "楸枰静，黑白两奁均。山水最宜情共乐，琴书赢得道相亲。一局一番新。松影里，轻度几回春。随分也曾施手段，争先还恐费精神。长是暗饶人。",
            "comment": ""
        },
        {
            "title": "金丹诗四十八首",
            "content": "九真山下有华池，此水延年世不知。金橘生成光色透，弹丸小大彩霞飞。送归北海深藏密，般上南溟事怪奇。只候此中功力就，黄云片片拥婴儿。",
            "comment": ""
        },
        {
            "title": "鹊桥仙",
            "content": "神清心妙，山长水远，有分何年瞻望。晴空一月彩云飞，又起我、无穷想像。一阳门径，九华恩露，惟愿分明指向。竹风频起紫微烟，似有意、许归吾党。",
            "comment": ""
        },
        {
            "title": "钱塘",
            "content": "几万人家水绕城，白云开处见丹青。地连金色三千界，山映瑶峰六尺屏。晓凭阑干披宿露，夜收帘幕透寒星。浙江风物端无赛，增拎蓬莱半洞庭。",
            "comment": ""
        },
        {
            "title": "书林管辖扇",
            "content": "九鸾陪玉兽，八凤荐金芝。青童歌妙曲，玄女唱清词。",
            "comment": ""
        },
        {
            "title": "金丹诗四十八首",
            "content": "金鼎玄珠夜半功，纷纷五彩满房中。只为日月交加合，却被龟蛇取次攻。乍见容仪方恍惚，久看相貌即朦胧。殷勤为报阳人道，此上真空不是空。",
            "comment": ""
        },
        {
            "title": "妙应大师往钱塘欲予赠行",
            "content": "太真宫室上方新，归去先垂紫诏人。天目洞霄期过处，星冠应不冒风尘。",
            "comment": ""
        },
        {
            "title": "金丹诗四十八首",
            "content": "学道多多少悟真，真成便见自家身。三田有路综横去，万类无级变换因。土内养金金色重，鼎中进火火功新。若於财色全无动，便是蓬莱洞里人。",
            "comment": ""
        },
        {
            "title": "对月分韵得清字",
            "content": "碧霄澄彻素芒清，一片多情四海明。花院空庭冷香里，羽人心胆欲寒生。",
            "comment": ""
        },
        {
            "title": "和元规寄杨子寓真岩韵",
            "content": "应到最高处，翘思上古人。风来多柏子，云去净嚣尘。浔暑不到处，天花自在春。仙踪欲无著，流俗谩寻津。",
            "comment": ""
        },
        {
            "title": "汤明权挈家入道",
            "content": "佳汝久虚淡，有才弗原仕。鸡犬白云间，挈家从游此。所蕴既超特，玄理可坐致。倬哉明主命，不以夺我志。一变江海才，总无尘土气。闻之旌阳令，拔宅脱凡世。此事在精修，勉旃汤氏子。",
            "comment": ""
        },
        {
            "title": "临江仙",
            "content": "莫怪精神都素淡，全谙千载松头。羽人幽意苦相投。殷勤争点写，展转动吟酬。况有咸阳兄弟事，教人闻见忘忧。我生曾是眷仙标。一从挥洒後，相继未能休。",
            "comment": ""
        },
        {
            "title": "望江南/忆江南",
            "content": "秋夜事，月里竹亭亭。清籁与谁喧池水，微风遣我下檐楹。圆缺若为情。终南道，累寄笑歌声。丹阙夜凉通马去，黄河天晓照舟横。联辔去还成。",
            "comment": ""
        },
        {
            "title": "苏幕遮",
            "content": "抱孤琴，弹小操。独坐幽轩，尽日无人到。惟乐烟霞长啸傲。明月清风，今古长为道。识乾坤，知牝牡。懒共尘劳，汨汨争奔走。爱杀高眠消白昼。一任他家，玉兔金乌走。",
            "comment": ""
        },
        {
            "title": "浑沦庵成悠然子亲庆因以何字为韵共酌联句",
            "content": "作室观灵境，功成事若何。琴书消日月，耕钓老烟萝。为羡云踪远，时将酒共过。东岩开玉洞，西涧泻银河。整佩思天柱，观棋悟烂柯。真情敦澹薄，世业信蹉跎。绝迹求无累，澄心到不波。浑沦某宴息，真率谢浇讹。尘秽千峰隔，风流万气和。乾坤堪比寿，乌兔任如梭。仙至不无谶，鹤来信有他。煮茶留客话，种药救民痾。竹露延清荫，兰风动妙歌。闲寻仙传读，静把玉经科。在道犹衣袂，嚣尘自纲罗。有生如石火，移世以灯蛾。欲入高仙调，母教下鬼唆。茅檐无一事，时复动吟哦。",
            "comment": ""
        },
        {
            "title": "次御制赐于真人韵",
            "content": "玉篆金章咏洞真，真中高妙孰能伦。世缘拨去神常静，精食休来甑已尘。且为圣明常赞化，未应栖遯便终身。自循多幸因君命，得往琳宫见一人。",
            "comment": ""
        },
        {
            "title": "戏吟",
            "content": "落魄正当年，人皆笑我颠。乾坤时运动，沦海渺无边。",
            "comment": ""
        },
        {
            "title": "曬经",
            "content": "迟日满高台，书囊云锦开。梅蒸阳气透，林隐景光回。尚究千神恍，高吟万恶摧。殷勤能启秘，须仗出群材。",
            "comment": ""
        },
        {
            "title": "题度仪堂四首",
            "content": "近户皆林杪，元非妆点成。山中行不遍，雨后看尤清。桃向天边种，云从岭上生。不通鸡犬到，时听度鸾笙。",
            "comment": ""
        },
        {
            "title": "同石元规讲鹍鹏偶书",
            "content": "翱翱数仞间，何异九万里。大道荡无名，无彼亦无此。倬哉元规翁，斯言迨尽矣。一物自太极，志士摽高拎。鹏乎与蜩鸠，涉辩非至理。有形相变化，不出六合里。飞跃涉程途，底用嘲远迩。乃识逍遥游，潀远发玄旨。讲罢四窗闲，忘言空隐几。",
            "comment": ""
        },
        {
            "title": "金丹诗四十八首",
            "content": "黄芽于宝莫轻论，白雪通玄敢谩言。不是野人藏秘诀，大都仙药俗难吞。浮沉卯酉玄分路，变化龟蛇别有门。万万学徒无一二，浪称道友满乾坤。",
            "comment": ""
        },
        {
            "title": "钱塘有作",
            "content": "红霞映朱栏，白云隐青山。尘中人不到，双鹤舞柴关。瑶琴一曲诗数篇，山童煮茗炉无烟。为思尘世去游乐，一别洞天今几年。湘江江上月初白，湘浦浦边风色清。断肠声咽玉笛碎，愁杀霜堤多少情。人生总浮云，仙家依旧春，归去来兮乐吾真。",
            "comment": ""
        },
        {
            "title": "琴斋乃予旧居以琴名斋吾为之也项先生与诸生",
            "content": "琴斋高致有真风，山合延宾未折中。来问死生非碌碌，为谈庄老肯匆匆。喜今可与君还往，惜昨曾留客许同。处士或将方寸比，斯人为不殢焦桐。",
            "comment": "【注释】【原题】：琴斋乃予旧居以琴名斋吾为之也项先生与诸生居之谈庄讲老有佳趣向尝造焉而往事乃亦有分胜多捄之处成诗呈项先生者书其实耳"
        },
        {
            "title": "减字木兰花",
            "content": "严寒冬月。前日阳生几降雪。松柏凌霄。森耸庭中叹後凋。昔人犹豫。身入山林深静处。今古同符。好趁笙歌且自娱。",
            "comment": ""
        },
        {
            "title": "庵居杂咏九首",
            "content": "钟声鼓声朝夕鸣，茶烟炊烟先后生。云衣霞佩栖山客，兀兀穷年无一营。",
            "comment": ""
        },
        {
            "title": "金丹诗四十八首",
            "content": "大都奇怪惑人深，一见邪淫便动心。只是欹倾身内宝，何能坚固水中金。天堂有路无人到，地狱无门众却寻。寄语世间男女道，收纵火宅隐山林。",
            "comment": ""
        },
        {
            "title": "七言再咏",
            "content": "醉倒尚夸云液美，吟看尤觉羽毛轻。松轩怅望情何限，竹槛留连兴愈清。水草远含青翠色，野花仍吐细微英。风来昼榻消残暑，雨过秋蝉送晚声。仙境每看天路近，风骚不许世纷萦。饶君先驾云间鹤，雇我还骑海上鲸。白帝气刚群动肃，道人心正百魔惊。共欣淡泊居林石，翻笑驱驰到市城。溪上且同三笑乐，饮中要与八仙争。莫言酒量全输我，会是诗名数石卿。",
            "comment": ""
        },
        {
            "title": "送元规游麻姑",
            "content": "拂袖麻源景，飘飘逸兴清。不辞千里远，独步五云轻。自有琴书乐，应无世俗萦。我惭阻追逐，回首谩驰情。",
            "comment": ""
        },
        {
            "title": "竹",
            "content": "雨过江皋净，风来庭槛清。此君故人好，入夜听秋声。",
            "comment": ""
        },
        {
            "title": "静室偶书",
            "content": "贫有清风明月，富无红粉膏脂。子午凤朝元始，去来雷电相随。",
            "comment": ""
        },
        {
            "title": "金丹诗四十八首",
            "content": "采阴丹法起何时，后汉刘晟亦自迷。不免轮回归复道，岂将淫慾益愚痴。狗猪行状称为妙，神鬼阴谋不可欺。争似无为清静道，一炉金就养婴儿。",
            "comment": ""
        },
        {
            "title": "金丹诗四十八首",
            "content": "隐迹人间数十年，不令众觉种丹田。五行聚会生俄尔，一颗圆明出自然。湛湛神炉开白雪，依依铅鼎泻红莲。近来不觉浮名，多被人来叩妙玄。",
            "comment": ""
        },
        {
            "title": "度清霄",
            "content": "四更四点四更长。迎午迸鼠心不忙。丹炉伏火生新香。群阴剥尽回真阳。金娥木父欢相当。醍醐次进无停觞。主宾倒置情不伤。更阑别去还相忘。",
            "comment": ""
        },
        {
            "title": "金丹诗四十八首",
            "content": "劳生扰扰去如梭，火急修真逐鬼魔。好把浮沉翻北海，莫将梦幻恋南柯。甲庚鼎内金非少，卯酉坛中土亦多。只自荧煌光一室，斋心服了脱微痾。",
            "comment": ""
        },
        {
            "title": "悠然元规夜坐酌余德儒所惠酒因成联句",
            "content": "共饮名家酒，三杯亦未辞。据怀谈道妙，举笔赋新诗。虽病仍牵率，为欢信渺瀰。疏星联远汉，绿水湛前池。未及裴君句，惭教乐所知。悠然清且慧，泰定默如痴。有美新荷近，无尘皓月随。山风来细细，银烛耿离离。青眼便为览，朱帘莫下垂。睡魔浑散释，吟思愈清奇。万态付一笑，千春总片时。此情能共适，得志任人嗤。道重皆相契，心机独耻为。瞿昙作良友，老圣是真师。四海无余事，诸公足自怡。仙岩拿钓艇，云锦种丹芝。世俗为无谓，吾人还有宜。红尘聊应迹，紫府去非迟。终始怀观子，友持愧伯慈。功成当并驾，并合恣傲嬉。",
            "comment": ""
        },
        {
            "title": "庵居杂咏九首",
            "content": "春蚕丝尽即生蛾，秋燕雏成不泥窠。山雉经时藏窟穴，也能龙化入烟波。",
            "comment": ""
        },
        {
            "title": "雪夜渔舟",
            "content": "晚风歇。谩自棹扁舟，顺流观雪。山耸瑶峰，林森玉树，高下尽无分别。性情澄彻。更没个、故人堪说。恍然身世，如居天上，水晶宫阙。万尘声影绝。透尘空无外，水天相接。浩气冲盈，真宫深厚，永夜不愁寒冽。愧怜鄙劣。只解道、赴炎趋热。停桡失笑，知心都付，野梅江月。",
            "comment": ""
        },
        {
            "title": "题皇仙宝积观",
            "content": "仙去仙人往结庐，我来自喜驻云车。秋阳今日七月九，花蕊长春千载余。一派松前流水出，数行沈约戏题书。围棋注酒餐莲实，聊复有无谈太初。",
            "comment": ""
        },
        {
            "title": "靖通庵歌",
            "content": "吾结草庵山之中，旁人笑我名靖通。都来方寸闲田地，大包世界同虚空。我庵非通亦非靖，玲珑八面无形影。盈虚消息任天机，庵内主人都不省。有时风雪三冬天，山前尽日无人烟。顽空墨黑昼如夜，庵中光耀长周圆。有时风雷平地起，山沉江涌流云气。龙吟虎啸万形喧，庵内情缘无止起。环庵松竹连天青。冬不悴兮春不荣。人来谩笑庵居苦，彻骨贫来彻骨清。清贫生理十分好，翻忆朱门多饿殍。君能认得自家珠，终身岂羡他人宝。庵似身兮主似心，欲明庵主须参寻。驴胎马腹河沙梦，那知铁矿藏精金。高著眼睛速下手，只今觅取无中有。言穷理绝妄缘空，无毛狮子撩天吼。庵前大厦皆蘧庐，知音有几同神仙皆此出。浮手短景甚悠悠。一切庵坏便须休。溥劝吾门诸学者，不昧此庵须早修。",
            "comment": ""
        },
        {
            "title": "同游栖真联句",
            "content": "兴为栖真来，情因昔人动。昔人道非孤，今人心乃共。静有物外乐，甭无世间梦。至论超形神，谈歌彻岩洞。野色杂茶瓯，松声入琴弄。未可赋归欤，更揭流霞瓮。",
            "comment": ""
        },
        {
            "title": "满庭芳",
            "content": "心境双清，古今同乐，胜缘休道无媒。天门高妙，应仗至人开。岂比寻常意绪，方寸地、不贮纤埃。仍须信，金坚石确，一志断无回。真元，真可爱，真师真友，且喜无猜。就中更脱洒，不顾形骸。可是正容而悟，凭真趣、改易凡胎。神明会，尘缨世网，莫共话由来。",
            "comment": ""
        },
        {
            "title": "和元规见勉",
            "content": "观君词语中，具引先贤事。了然道在兹，不行而善至。君今真至矣，奏乐求真知。一言见吾子，固难尽於辞。知君贯老庄，亹亹蹈大荒。剧谈玄中玄，豁落无边旁。有学必有待，不与诸魔对。涉景若与知，何尝讶谲怪。疑论涣已释，则信为善士。主善以为师，天真从可致。人间犹论分，仙事宜任运。有命终出伦，盍死即待尽。大道非罔象，明明万物上。使我一闻知，应是快神爽。休更论浅深，斯言尽诚心。时哉且落魄，此语吾所钦。傍听亦笑嗤，不责於仁慈。所幸异流俗，事物中思惟。",
            "comment": ""
        },
        {
            "title": "恒甫以新茶战胜因咏歌之",
            "content": "人言青白胜黄白，子月新芽赛旧芽。龙舌急收金鼎火。羽衣争认雪瓯花。蓬瀛高驾应须发，分武微芳不足夸。更重主公能事者，蔡君须入陆生家。",
            "comment": ""
        },
        {
            "title": "西江月",
            "content": "蓬户横开岑寂，寒窗侧映清晖。竹风偷入五香帏。还有好音相惠。须信毫芒可入，明珠胎里忘机。宵征夜宴是和非。月府仙人无愧。",
            "comment": ""
        },
        {
            "title": "思青城翁",
            "content": "一别青城翁，今经数旬朔。天炎春气阑，山花旋零落。时时与攀慕，西眺步瑶阁。无乃恋人间，笙歌正酣乐。归来方外俦，践我绿岩约。回照闲余辉，芙蓉出金削。",
            "comment": ""
        },
        {
            "title": "悠然元规夜坐酌余德儒所惠酒因成联句",
            "content": "酒厌高阳价，人怀中古情。把杯聊共乐，对景发新声。十二分清气，三千外世荣。天真聊所适，俗礼莫相婴。蝉韵微微近，松声宛宛生。林风侵坐冷，山月照人明。籁静神尤爽，宵分气尚横。星文玉烛焕，虎力紫毫轻。得志非轩冕，游神必海瀛。中元聊醉此，寓意笑虚名。",
            "comment": ""
        },
        {
            "title": "瑶台月",
            "content": "天开景运。记建武中兴，炎刘重盛。明良际会，八表风调雨顺。任一时、岳降生申，正千载、河清诞圣。祥云拥，流霞映。飞仙拱，魁星炯。佳应是、师真毓瑞，人天交庆。蘅薇香满元宵景。耀天目、神光如镜。见龙章凤质，降伏群魔归正。禀玄元、立教开先，悟至道、心空神领。昌元嗣，明真镜。同无有，怡清净。绵永度，三途六道，神仙同证。",
            "comment": ""
        },
        {
            "title": "金丹诗四十八首",
            "content": "周天火候诳凡人，胎息萦为亦未真。紫府聚金龙火种，昆丘走玉虎泉新。三莲折处分神力，一子生时出俗尘。为报忙忙求事者，真铅真汞不离真。",
            "comment": ""
        },
        {
            "title": "答太守虞察院游仙岩诗",
            "content": "累年林下意何长，岩谷风霜亦备尝。俗客不曾交得到，达人应未以为狂。江亭昔造怀宁海，石屋今居似濑乡。谁拎上饶新太守，却因朝谒到山阳。",
            "comment": ""
        },
        {
            "title": "望江南/忆江南",
            "content": "西源好，仙构占仙峰。一鹤性灵清我宇，万龙风雨乱霜空。高静太疏慵。天地乐，山水静流通。行坐卧怜尘外景，虚空寂是道家风。非细乐相从。",
            "comment": ""
        },
        {
            "title": "庵居杂咏九首",
            "content": "南山雨过北山出，昨夜月明今日晴。云气自舒还自卷，太虚万古常清明。",
            "comment": ""
        },
        {
            "title": "次韵答赵尚书",
            "content": "炎蒸时节别家山，霜雪如今却渐寒。恨我虚名徒涉世，忆君高语共凭栏。比因厌客连朝卧，长是援琴终夜弹。已得明春归去旨，预惊灵鹤整翎翰。",
            "comment": ""
        },
        {
            "title": "临江仙",
            "content": "自古清真灵妙降，安妃来就杨君。因缘冥会异常伦。仙风聊设相，真道本无亲。惟有元规能访问，深将此意相闻。大家宜赏缀新文。免教尘世士，诮笑上天人。",
            "comment": ""
        },
        {
            "title": "风入松",
            "content": "深耕易耨寸田中。看真个英雄。夜来犹上星台望，全不厌、水绿云红。便是清交素友，频相视、笑晴空。玉阶瑶甃翠重重。带萱草葱葱。流霞尽饮何辞醉，更休数、尘里千锺。晓夜朝元去也，怎忍舍、大夫松。",
            "comment": ""
        },
        {
            "title": "金丹诗四十八首",
            "content": "阿尔多淫上帝嗔，罚为狐兽尾随身。只言五百年方变，岂谓三千日化神。雷火不知何处用，犬牙同此作教亲。冤魔眷属狐狸肖，变化妖容惑几人。",
            "comment": ""
        },
        {
            "title": "钟",
            "content": "金晶铸就斗星悬，挂向玉楼知几年。好是五更残梦里，一声敲透白云天。",
            "comment": ""
        },
        {
            "title": "云台治",
            "content": "汉朝人与道翱翔，是处遗踪属静方。烟外桃花非俗种，风前柏实有余香。杖穿翠霭通深窅，舟驾洪波入渺茫。千八百年三十代，云台空碧佩琳琅。",
            "comment": ""
        },
        {
            "title": "金丹诗四十八首",
            "content": "婴儿头上戴莲花，诈伪迷人乱似麻。不道修行从一鼎，却言般运有三车。泥丸有路蒸方透，紫府无涯价莫加。为劝尘中迷路者，好寻元本莫咨嗟。",
            "comment": ""
        },
        {
            "title": "金丹诗四十八首",
            "content": "少年何速成诗书，争似求真保玉壶。更不劳神游赤水，只知存性养玄珠。鼎中日月何人有，炉内丹砂世所无。人笑此中多寂寞，此中寂寞与人殊。",
            "comment": ""
        },
        {
            "title": "春从天上来",
            "content": "王土平平。正海息波澜，岳敛云烟。三景虚明，八表澄清，一月普照诸天。有流霞洞焕，映黍珠、徐下空玄。绝形言。见千真拱极，万气朝元。当时鹤鸣夜半，感真符宝篆，特地清传。碧湛龙文，红凝龟篆，绛衣舞鬣蹁跹。计功成果就，无真教、郭景飞仙。已千年。亘灯灯续焰，光朗无边。",
            "comment": ""
        },
        {
            "title": "度清霄",
            "content": "二更二点二更深。宫锺声绝夜沈沈。明月满天如写金。同光共影无昏沈。起来闲操无弦琴。声高调古惊人心。琴罢独歌还独吟。松风涧水俱知音。",
            "comment": ""
        },
        {
            "title": "金丹诗四十八首",
            "content": "忍辱多多日苦辛，闭门又被鬼偷精。不知牢锁丹田固，争奈魂狂紫府倾。阳气旋衰难保寿，阴邪浸长易消兵。劝君火急寻师去，莫为冤魔破道情。",
            "comment": ""
        },
        {
            "title": "金丹诗四十八首",
            "content": "莫嫌野客漏机微，要接仁人至上蹊。悟者便从言下语，迷途终是意中迷。甲庚一判龙归左，卯酉双投虎在西。若见玄玄玄裹事，不离真个是夫妻。",
            "comment": ""
        },
        {
            "title": "金丹诗四十八首",
            "content": "子真坛下紫微边，深夜风光俗好传。不道求铅堪益寿，却言药物可延牛。仙丹未必离身内，人意何须立户前。或是山精迷弄汝，故将杂色等闲看。",
            "comment": ""
        },
        {
            "title": "沁园春",
            "content": "劫运将新，天书降恩，圣师命魔。正阴阳错忤，鬼神淆混，依凭城市，绵亘山河。杀气闭空，阴容夺昼，万姓罹殃日已多。青城上，见琉璃高座，忽起巍峨。群妖忿怒扬戈。竞奔走、攻山若舞梭。感神光一瞬，龙催虎陷，威音一动，电掣霆呵。立活化民，摄邪归正，生息熙熙享太和。风云静，见天连碧汉，月浸澄波。",
            "comment": ""
        },
        {
            "title": "京师七夕率赋",
            "content": "七夕风光岂易阑，一年一度巧相干。不惊高处流星过，尽向今宵仰面看。花月有情天阙冷，胭山随分酒杯寒。从兹肃肃秋阴扣，却恐衣衾未复单。",
            "comment": ""
        }
    ]
}