{
    "dynasty": "宋",
    "author": "王宗贤",
    "poems": [
        {
            "title": "九锁山路口",
            "content": "九锁山深隐洞天，一峰柱耸现云巅。从兹可达栖真境，透入青霄会众仙。",
            "comment": ""
        },
        {
            "title": "大涤山",
            "content": "穹崇千尺压群峦，终日登临兴未阑。佳趣清幽尘自涤，升天犹有许君坛。",
            "comment": ""
        },
        {
            "title": "舫斋",
            "content": "满船载月归时趣，泛宅浮家避世狂。趺坐舫斋能静嘿，神驰游宴无何乡。",
            "comment": ""
        },
        {
            "title": "龙蜕洞",
            "content": "羽人游洞获龙骸，知是鳞潜蜕骨来。岩穴嵌巉深数丈，惊人蛇虺隔凡才。",
            "comment": ""
        },
        {
            "title": "茶岭",
            "content": "秀钟天柱产灵芝，造就仙芽发嫩旗。采向先春烟露里，喊山凤尾岂为奇。",
            "comment": ""
        },
        {
            "title": "题漱玉馆",
            "content": "寓馆欣传漱玉名，泉流古窦响琮琤。幽窗偃息惊回梦，误听虚檐雨滴声。",
            "comment": ""
        },
        {
            "title": "大涤洞",
            "content": "符札深投进玉函，琅琅震响穴难探。隔凡不许游人到，一窦中藏万丈潭。",
            "comment": ""
        },
        {
            "title": "天柱山",
            "content": "擎天一柱出群峰，时见真仙隐化中。瑞应中都成福地，伯元主宰有神功。",
            "comment": ""
        },
        {
            "title": "九锁山道中",
            "content": "山萦九锁路幽深，古木高森积翠阴。自是仙家风景异，欣欣杖策步云林。",
            "comment": ""
        }
    ]
}