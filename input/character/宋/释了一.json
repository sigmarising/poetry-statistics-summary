{
    "dynasty": "宋",
    "author": "释了一",
    "poems": [
        {
            "title": "颂古二十首",
            "content": "钟楼上念赞，床脚下种菜。猛虎当路蹲，时人俱不会。黄蘗花开自有时，明州有个憨布袋。",
            "comment": ""
        },
        {
            "title": "颂古二十首",
            "content": "外道殷勤来问佛，有言不问及无言。大雄不费纤毫力，良马何曾用举鞭。",
            "comment": ""
        },
        {
            "title": "颂古二十首",
            "content": "甘贽设粥念摩诃，致见南泉打破锅。万事但将公道断，任教四海动干戈。",
            "comment": ""
        },
        {
            "title": "颂古二十首",
            "content": "白日街头独自行，夜间屋里独自卧。山高不碍白云飞，竹密不妨流水过。",
            "comment": ""
        },
        {
            "title": "颂古二十首",
            "content": "殿上从来好功德，如何侍者却疑惑。赵州露出赤心肝，问著依然墨漆黑。",
            "comment": ""
        },
        {
            "title": "颂古二十首",
            "content": "的的古帆已挂后，小鱼吞却大头鱼。虽然李广运神箭，自古张顚解草书。",
            "comment": ""
        },
        {
            "title": "颂古二十首",
            "content": "清净行者不涅槃，破戒比丘无地狱。天台相接到西川，总是自家亲眷属。",
            "comment": ""
        },
        {
            "title": "颂古二十首",
            "content": "礼佛无端撞赵州，却将知见作冤讐。如今四海平如掌，云自高飞水自流。",
            "comment": ""
        },
        {
            "title": "颂古二十首",
            "content": "杨岐金圈与栗蓬，吞跳依前事不同。大海都来一口吸，更无南北与西东。",
            "comment": ""
        },
        {
            "title": "颂古二十首",
            "content": "清源佛法意如何，米价酬来老太婆。眨上眉毛行大道，莫於平地起风波。",
            "comment": ""
        },
        {
            "title": "颂古二十首",
            "content": "大地是眼没处屙，衲僧到此便聱讹。须知别有安身诀，会得安身事更多。咄，锹子安著在甚麽处。",
            "comment": ""
        },
        {
            "title": "颂古二十首",
            "content": "檀越家中作水牛，收来放去任优游。不曾犯著人苗稼，何必南泉对赵州。",
            "comment": ""
        },
        {
            "title": "颂古二十首",
            "content": "心不是佛，智不是道。举得十分，未敢相保。推条拄杖闲行，切忌回头转脑。",
            "comment": ""
        },
        {
            "title": "颂古二十首",
            "content": "南泉特地指瓶，隐峰便来泻水。两人自不识羞，掘地深埋自己。",
            "comment": ""
        },
        {
            "title": "颂古二十首",
            "content": "春有百花夏有热，秋有凉风冬有雪。若无閒事挂心头，便是人间好时节。",
            "comment": ""
        },
        {
            "title": "颂古二十首",
            "content": "须知天地共同根，万物从来元一体。未审南泉庭下花，几人看了梦相似。",
            "comment": ""
        },
        {
            "title": "颂古二十首",
            "content": "乌臼分明棒有眼，这僧直是眼无筋。假饶打著百千个，切莫将伊挂齿唇。",
            "comment": ""
        },
        {
            "title": "颂古二十首",
            "content": "钟鼓未鸣先托钵，雪峰平地成饶舌。当时一径入僧堂，且看岩头有何说。",
            "comment": ""
        },
        {
            "title": "颂古二十首",
            "content": "竹篦举起成生杀，岂肯容人乱札锥。劈脊一挥如荐得，银山铁壁也光辉。",
            "comment": ""
        }
    ]
}