{
    "dynasty": "宋",
    "author": "张汝勤",
    "poems": [
        {
            "title": "戏徐观空",
            "content": "学诗如学禅，所贵在观妙。肺肝剧雕镂，乃自凿其窍。冥心游象外，何物可供眺。空山散云雾，仰避日初照。旷观宇宙间，璀璨同晖曜。但以此理参，而自诗料理。持以问观空，无言但一笑。",
            "comment": ""
        },
        {
            "title": "寄徐秋涧",
            "content": "年来触事绝尘想，夜梦有时缘故人。何日秋风归兴动，桂花香里着吟身。",
            "comment": ""
        },
        {
            "title": "怀缪竹林",
            "content": "东风日日恼吟魂，相与论心客在门。雨洗花光红透骨，风摇野烧翠留痕。荣枯过眼归春梦，醒醉从人付酒尊。输与先生专一壑，闲来得看竹生孙。",
            "comment": ""
        },
        {
            "title": "寄徐秋涧",
            "content": "怀人渺渺数重山，风月将秋入梦寒。疑有清风生羽翼，去随明月倚栏干。",
            "comment": ""
        },
        {
            "title": "答蒋解元芸",
            "content": "悠然风月一闲身，健在何妨白发明。径竹操如人不老，涧芹香与水俱清。传家老砚孙携去，落笔新诗僧带行。那得胡床两相对，青灯影里听秋声。",
            "comment": ""
        }
    ]
}