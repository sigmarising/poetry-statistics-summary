{
    "dynasty": "宋",
    "author": "释德葵",
    "poems": [
        {
            "title": "题海慧寺画水壁",
            "content": "君不见昔人十日画一水，摩挲洼窿随手起。若非胸次吞江湖，安得波澜来笔底。我来萧寺观奇踪，壁间隐隐腾蛟龙。初疑乘风驭弱水，恍然坐我蓬莱宫。又疑去年八月秋水溢，阴风袭人廊庑湿。谁知画者巧通神，董羽至今羞死笔。此水不是画，一水一水势相及。对此融神坐终日，后人虽画画不出。何如倒却毗陵华严壁，海慧北廊推第一。",
            "comment": ""
        },
        {
            "title": "精进阁",
            "content": "五月六月火云蒸，家家纳凉前后庭。楼头四鼓五鼓急，阁上犹闻人诵经。",
            "comment": ""
        },
        {
            "title": "留春亭",
            "content": "闻说芳亭著意浓，留连美景一壶中。歌声不放莺声老，酒面长陪花面红。笋迸玉簪穿落日，柳拖金线击东风。时人尽道春归去，疑是桃源路忽通。",
            "comment": ""
        }
    ]
}