{
    "dynasty": "宋",
    "author": "曾纡",
    "poems": [
        {
            "title": "念奴娇",
            "content": "江城春晚，正海棠临水，嫣然幽独。秀色天姿真富贵，何必金盘华屋。月下无人，雨中有泪，绝艳仍清淑。丰肌得酒，嫩红微透轻縠。晓日雾霭林深，佳人春睡思，朦胧初足。笑出疏篱，端可厌，桃李漫山粗俗。衔子飞来，鸿鹄何在，千里移西蜀。明朝酒醒，乱红那忍轻触。",
            "comment": ""
        },
        {
            "title": "菩萨蛮",
            "content": "山光冷浸清溪底。溪光直到柴门里。卧对白苹洲。猗眠数钓舟。溪山无限好。恨不相逢早。老病独醒多。如此良夜何。",
            "comment": ""
        },
        {
            "title": "上林春/一落萦",
            "content": "东苑梅繁，豪健放乐，醉倒花前狂客。靓妆微步，攀条弄粉，凌波遍寻青陌。暗香堕靥。更飘近、雾鬟蝉额。倒金荷、念流光易失，幽姿堪惜。惜花心、未甘鬓白。南枝上、又见寻芳消息。旧游回首，前欢如梦，谁知等闲抛掷。稠红乱蕊，漫开遍、楚江南北。独销魂，念谁寄、故园春色。",
            "comment": ""
        },
        {
            "title": "临江仙",
            "content": "後院短墙临绿水，春风急管繁弦。问谁亲按小婵娟。玉堂真学士，琳馆地行仙。安得此身来此处，依稀一梦梨园。江南刺使谩垂涎。据鞍肠已断，何况到尊前。",
            "comment": ""
        },
        {
            "title": "洞仙歌",
            "content": "相如当日，曾奏凌云赋。落笔纵横妙风雨。记扬鞭辇路，同醉金明，穷胜赏，不管重城已暮。旧游如梦觉，零落朋侪，遗墨淋漓尚如故。况神洲北望，今已丘墟，伤白璧、久埋黄土。但空似、灵光岿然存，怅朗月清风，更无玄度。",
            "comment": ""
        },
        {
            "title": "谒金门",
            "content": "风淅沥。窗外雪花初积。梦破小窗人寂寂。寒威无处敌。强起饮君涓滴。清泪醉来沾臆。歧路即今多拥隔。弟兄无信息。",
            "comment": ""
        },
        {
            "title": "品令",
            "content": "纹漪涨绿。疏霭连孤鹜。一年春事，柳飞轻絮，笋添新竹。寂寞幽花，独殿小园嫩绿。登临未足。怅游子、归期促。他年清梦千里，犹到城阴溪曲。应有凌波，时为故人凝目。",
            "comment": ""
        },
        {
            "title": "念奴娇",
            "content": "片帆暮落，正前村梅蕊，愁人如雪。东陌西溪长记得，疏影横斜时节。六出冰姿，玉人微步，笑里轻轻折。兰房沈醉，暗香曾共私窃。回头万水千山，一枝重见处，离肠千结。料想临鸾消瘦损，时把啼红偷浥。怎得伊来，许多幽恨，共拈青梢说。如今千里，断魂空对明月。",
            "comment": ""
        },
        {
            "title": "秋霁",
            "content": "木落山明，暮江碧，楼倚太虚寥廓。素手飞觞，钗头笑取，金英满浮桑落。鬓云慢约。酒红拂破香腮薄。细细酌。帘外任教、月转画阑角。当年快意登临，异乡节物，难禁离索。故人远、凌波何在，惟有残英共寂寞。愁到断肠无处著。寄寒香与，凭渠问讯佳时，弄粉吹花，为谁梳掠。",
            "comment": ""
        }
    ]
}