{
    "dynasty": "宋",
    "author": "释行机",
    "poems": [
        {
            "title": "颂古四首",
            "content": "东西南北无门户，大地山河不覆藏。今夜碧天云脚尽，一钩月挂几人肠。",
            "comment": ""
        },
        {
            "title": "颂古四首",
            "content": "叶落岗头一望长，几茎乔木倚斜阳。曾经巴峻猿啼处，铁打心肝寸断肠。",
            "comment": ""
        },
        {
            "title": "颂古四首",
            "content": "隔林仿佛闻机杼，知有人家在翠微。及至入让亲见了，元来只是小儿戏。",
            "comment": ""
        },
        {
            "title": "偈三首",
            "content": "地炉无火客囊空，雪似杨花落岁穷。拾得断麻穿坏衲，不知身在寂寥中。",
            "comment": ""
        },
        {
            "title": "送僧造普同塔",
            "content": "珊珊玉骨本玲珑，挂角羚羊不见踪。特地作亭图甚麽，为怜松竹引清风。",
            "comment": ""
        },
        {
            "title": "偈三首",
            "content": "圆通不开生药铺，单单只卖死猫头。不知那个无思鼻，吃著通身冷汗流。",
            "comment": ""
        },
        {
            "title": "送育维那",
            "content": "克宾一字入公门，有理难伸笑杀人。隐静不行兴化令，他年谁道棒头亲。",
            "comment": ""
        },
        {
            "title": "偈三首",
            "content": "仲秋八月旦，庭户入新凉。不露风骨句，愁人知夜长。",
            "comment": ""
        },
        {
            "title": "颂古四首",
            "content": "青蛇提起气腥臊，几个男儿有痛毛。直下血流犹未觉，举头还见铁山高。",
            "comment": ""
        }
    ]
}