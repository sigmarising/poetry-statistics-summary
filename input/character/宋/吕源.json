{
    "dynasty": "宋",
    "author": "吕源",
    "poems": [
        {
            "title": "和张洵蒙亭诗韵",
            "content": "九溪漓水接潇湘，万壑千岸罗水旁。七星高耸生辉光，连天一色皆苍苍。倚江景物似钱塘，况有万户新醅香。古洞相对举清觞，文渊遗迹徒悲凉。安得石枕与藤床，梦想昔人风味长。满车薏苡胜琳琅，流传千载事微芒。男儿生即志四方，将军异代犹封王。感时抚事心茫茫，顾我岂有筹策良。报国志愿不敢忘，此身未暇归江乡。",
            "comment": ""
        },
        {
            "title": "灵岩",
            "content": "忆别老君洞，今逾二十年。重来持汉节，又复冒蛮烟。风物总仍旧，霜髯徒自怜。不如归去好，趣办五湖船。",
            "comment": ""
        }
    ]
}