{
    "dynasty": "宋",
    "author": "张道洽",
    "poems": [
        {
            "title": "池州和同官咏梅花",
            "content": "突出一清枝，孤村雪拥篱。韵无凡眼识，香有自心知。不是神仙骨，何缘冰玉姿。看看金鼎实，此味几人思。",
            "comment": ""
        },
        {
            "title": "池州和同官咏梅花",
            "content": "不带吟诗癖，缘何太瘦生。肌肤姑射白，风骨伯夷清。格外宫妆别，天然画轴横。涪翁太多可，唤作水仙兄。",
            "comment": ""
        },
        {
            "title": "对梅",
            "content": "一点春风天正冬，不妨花下倒金钟。扳条拣蕊轻轻折，只嗅清香醉杀侬。",
            "comment": ""
        },
        {
            "title": "咏梅杂诗",
            "content": "茶灶熏炉与笔床，黄昏待月在东厢。地欠知得花清处，影落寒池水亦香。",
            "comment": ""
        },
        {
            "title": "梅花七律",
            "content": "乾坤收拾几精华，全付茅茨小小家。压尽园林千万蕊，只消篱落两三花。雪消数尺暗埋岭，月浸一痕微印沙。玉面亭亭太幽独，天寒空谷正堪嗟。",
            "comment": ""
        },
        {
            "title": "梅花七律",
            "content": "子真世裔神仙种，和靖家风冰玉身。只此玲珑三数蕊，不知收拾几多春。香浮静夜天知己，影浸寒池月写真。留待楚骚千载恨，花中谁识独醒人。",
            "comment": ""
        },
        {
            "title": "梅花",
            "content": "千林冻损禹阴凝，一点春从底处生。玉色独钟天地正，铁心不受雪霜惊。孤芳若与东君背，数树能令南纪明。醉后惟愁踏花影，青鞋不敢近花行。",
            "comment": ""
        },
        {
            "title": "池州和同官咏梅花",
            "content": "子真同一性，和靖是三生。山意冷愈澹，月香幽更清。只应霜雁识，未怯玉龙横。密友惟清士，佳名称素兄。",
            "comment": ""
        },
        {
            "title": "梅花七律",
            "content": "雪虐风饕铁石柯，终然疎瘦欠婆娑。清姿雅澹嫌霜粉，疎影横斜浸月波。幽树百年浑未老，好春数点不须多。西湖处士风流远，善识花人更几何。",
            "comment": ""
        },
        {
            "title": "梅花七律",
            "content": "天姿雅澹似高人，万树千红总后尘。花蚤花迟两年景，枝南枝北一家春。轻轻欲折还休去，得得相看不厌频。坐到参横浑未晓，夜窗无月更传神。",
            "comment": ""
        },
        {
            "title": "池州和同官咏梅花",
            "content": "春脚到寒枝，诗情满雪篱。每留孤鹤伴，不遣一蜂知。风漏腊前信，月描尘外姿。忆从归阆苑，终岁只君思。",
            "comment": ""
        },
        {
            "title": "瓶梅",
            "content": "春在胆瓶閒，朝看复暮看。小屏遮护著，不怕玉肌寒。",
            "comment": ""
        },
        {
            "title": "梅花七律",
            "content": "越疎越澹越幽奇，最是精神与月宜。残雪轩窗看到晓，冷烟篱落立移时。寄将不驿传千里，折得寒檐第几枝。只为花清诗自别，此花之外更无诗。",
            "comment": ""
        },
        {
            "title": "梅花",
            "content": "数花疏疏静处芳，便成佳景不荒凉。暖回穷谷春常早，影落寒溪水也得。自倚风流高格调，唯消质素淡衣裳。满天霜月花边宿，无复庄周蝶梦狂。",
            "comment": ""
        },
        {
            "title": "梅花七律",
            "content": "雪白都无半点尘，多应滕六即花神。孤根欲老冰霜国，一朵尽收天下春。流水断桥谁是主，寒松疎竹合为邻。寥寥不见古颜色，澹月微云到本真。",
            "comment": ""
        },
        {
            "title": "梅花七律",
            "content": "皎然玉色耿无邻，回首千花总后尘。数要罗浮山下月，一枝大庾岭头春。与时无竞抱幽质，於我有情真故人。众志独清天不管，自临野水照精神。",
            "comment": ""
        },
        {
            "title": "梅花",
            "content": "才有梅花便自清，孤山两句一条冰。问渠紫陌花间客，得似清溪树下僧。雅淡久无兰作伴，孤高惟有竹为朋。雪天枝上三更月，人在瑶台第几层。",
            "comment": ""
        },
        {
            "title": "梅花",
            "content": "爱疏爱淡爱枯枝，已爱梅花更爱奇。江路一年春好处，石桥半夜月明时。蹇驴积雪深须去，破帽严霜打不知。世上非无好颜色，诗人所赏是风姿。",
            "comment": ""
        },
        {
            "title": "和方虚谷豫章徐子苍沿制檄抵秋浦",
            "content": "词林日凋疎，生意不复新。慎勿大崛奇，崛奇惊恨人。玉堂老仙坡，过海走一巡。非天寔罚之，语言累其身。",
            "comment": ""
        },
        {
            "title": "梅花",
            "content": "和靖风流百世长，吟魂依旧化幽芳。已枯半树风烟古，才放一花天地香。不肯面随春冷暖，只将影共月行藏。悬知骨法清如计，传得仙人服玉方。",
            "comment": ""
        },
        {
            "title": "梅花",
            "content": "行尽荒林一径苔，竹梢深处数枝开。绝知南雪羞相并，欲嫁东风耻自媒。无主野桥随月管，有根寒谷也春回。醉余不睡庭前地，只恐忽吹花落来。",
            "comment": ""
        },
        {
            "title": "咏梅杂诗",
            "content": "疎花清晓嫩寒时，粉蝶霜禽总不知。未有风流如此老，为渠费尽雪桥诗。",
            "comment": ""
        },
        {
            "title": "对梅",
            "content": "秋水娟娟隔美人，江东日暮几重云。孤灯竹屋霜清夜，梦到梅花即见君。",
            "comment": ""
        },
        {
            "title": "梅花",
            "content": "天然标格阆风乡，薄薄铅华淡淡妆。月地向谁孤弄影，雪天蓦地忽闻香。征鞍处处频回首，羌管声声欲断肠。天上玉妃新谪堕，游蜂不敢近花傍。",
            "comment": ""
        },
        {
            "title": "梅花七律",
            "content": "万雪千霜百岁枯，月中不数桂婆娑。香来野墅深深径，影落寒池浅浅波。众木凋零愁冻折，一枝的皪得春多。题诗未有惊人句，输与风流人姓何。",
            "comment": ""
        },
        {
            "title": "咏梅杂诗",
            "content": "小小茅茨野老家，不随桃李竞春华。欲知格韵真孤绝，秃尽千林始一花。",
            "comment": ""
        },
        {
            "title": "忆梅",
            "content": "到得芳天闹众葩，相思一夜鬓成华。阆风归去无消息，梦寐犹应见此花。",
            "comment": ""
        },
        {
            "title": "池州和同官咏梅花",
            "content": "村墅苔为径，茅檐竹作篱。神清和月写，香远隔烟知。老树有余韵，别花无此姿。诗人风味似，梦寐也应思。",
            "comment": ""
        },
        {
            "title": "折梅",
            "content": "日暮天寒小驿亭，竹边流水浅泠泠。一枝蚤落诗人手，无恨春风入胆瓶。",
            "comment": ""
        },
        {
            "title": "对梅",
            "content": "老年不著梅花眼，得见梅花子细看。我不似梅梅似我，风流心事一般般。",
            "comment": ""
        },
        {
            "title": "梅花七律",
            "content": "南堂深处向阳身，第一东风信息真。树冷花清无俗韵，天寒日暮有佳人。林逋眼目才能识，何逊心情独见亲。养就枝头金鼎实，千花陌上已成尘。",
            "comment": ""
        },
        {
            "title": "梅花七律",
            "content": "清白家风不染尘，冰霜气骨玉精神。腊前恰见无多蕊，天上还他第一春。香在雪天孤有韵，影於月地四无邻。逃禅未到天然处，笔底如何写得真。",
            "comment": ""
        },
        {
            "title": "梅花",
            "content": "天寒共维未能灵，伫立通宵户不扃。小萼欲争天下白，数条独向雪中青。肯教旅雁寻常见，未许游蜂取次经。一片唯愁污尘土，寒苕和月扫中庭。",
            "comment": ""
        },
        {
            "title": "梅花七律",
            "content": "穷腊无花可入诗，何人翦玉著南枝。香浮风细月明夜，春在天寒日暮时。玉面亭亭成独立，冰心皎皎竟谁知。眼明数点窗前白，梦见鲁山元紫芝。",
            "comment": ""
        },
        {
            "title": "池州和同官咏梅花",
            "content": "殷勤天女供，那复一尘生。质淡全身白，行寒到骨清。常留雪中看，遮莫鬓边横。万古月宫桂，犹吾异姓兄。",
            "comment": ""
        },
        {
            "title": "梅花",
            "content": "孤芳嫌杀浑群芳，雪满山坳月满塘。韵士不随今世态，仙姝犹作古时妆。雪羞洁白常回避，春忌清高不主张。地僻何妨绝供给，饥来只用宴寒香。",
            "comment": ""
        },
        {
            "title": "梅花",
            "content": "白玉花头碧玉柯，半枯安得树婆娑。云垂江路天将雪，霜滑溪桥水不波。林杪冬穷群木落，岭头春蚤一枝多。夜深立尽客前月，其奈此兄风味何。",
            "comment": ""
        },
        {
            "title": "咏梅杂诗",
            "content": "南枝太蚤北枝迟，非蚤非迟恰好时。竹屋一痕微月照，老夫树下正吟诗。",
            "comment": ""
        },
        {
            "title": "梅花七律",
            "content": "百余年树半苍苔，才有一枝花便佳。腊近已含春意思，香寒足慰晚情怀。澹烟孤寺藏山崦，残雪疎篱傍水涯。刚被幽香相触拨，消磨石路几青鞵。",
            "comment": ""
        },
        {
            "title": "岭梅",
            "content": "到处皆诗境，随时有物华。应酬都不暇，一岭是梅花。",
            "comment": ""
        },
        {
            "title": "千叶梅",
            "content": "应怯春寒悄，重重叠叠衣。本来飞燕瘦，翻作玉环肥。",
            "comment": ""
        },
        {
            "title": "照水梅",
            "content": "照影寒溪水，溪中水也香。佳人临宝鉴，自作寿阳妆。",
            "comment": ""
        },
        {
            "title": "咏梅杂诗",
            "content": "不是梅花契分深，与谁共话岁寒心。隔溪竹外无人见，自有香来不用寻。",
            "comment": ""
        },
        {
            "title": "梅花七律",
            "content": "花中气节老逾刚，万木摧残独自芳。天女不生凡意想，月娥偏尚澹梳妆。精神冰玉前生瘦，骨髓栴檀抵死香。说到调和天下口，轻轻桃杏敢承当。",
            "comment": ""
        },
        {
            "title": "梅花七律",
            "content": "莹彻无瑕照眼寒，无边春意满溪南。绝疑飞雪吹花六，独自临风绕树三。夜月襟怀谁与共，岁寒情味久相谙。软红尘土应无此，竹外清湍竹里庵。",
            "comment": ""
        },
        {
            "title": "池州和同官咏梅花",
            "content": "为爱岁寒枝，呼童旋插篱。花清吟思觉，香冷梦魂知。雪月成仙韵，风烟带野姿。江天暮云合，千里故入思。",
            "comment": ""
        },
        {
            "title": "梅花",
            "content": "才有梅花便不尘，和霜和月为精神。风流晋宋之间客，清旷羲皇以上人。年后腊前无尽意，水边要下自然春。万花锦绣东风闹，难浼悠悠玉雪身。",
            "comment": ""
        },
        {
            "title": "池州和同官咏梅花",
            "content": "玉肌元不粟，未怕夜寒生。雪里孤花发，山中一段清。几回和月看，独立到参横。不傍人篱落，谁呼石作兄。",
            "comment": ""
        },
        {
            "title": "梅花七律",
            "content": "洒落胸襟不受尘，水沈为骨玉为神。直疑天上浑无雪，不放人閒别有春。驱遣山蜂离境界，招呼野鹤作比邻。分明清入仙臞格，人似孤山始得真。",
            "comment": ""
        },
        {
            "title": "池州和同官咏梅花",
            "content": "有月色逾淡，无风香自生。霜崖和树瘦，冰壑养花清。政尔疎还冷，忽然斜又横。千林成独韵，难弟又难兄。",
            "comment": ""
        },
        {
            "title": "梅花",
            "content": "数株如玉照寒塘，无日无风自在香。谷冷难教春管领，山深自共雪商量。已成到骨诗家瘦，不卖入时宫样妆。乱插繁花下醉，只应我似放翁狂。",
            "comment": ""
        },
        {
            "title": "池州和同官咏梅花",
            "content": "朔风吹石裂，寒谷自春生。根老香全古，花疏格转清。园林千树秃，篱落一枝横。佩芷兼怀玉，悠然见此兄。",
            "comment": ""
        },
        {
            "title": "池州和同官咏梅花",
            "content": "苍虬百岁枝，残雪数家篱。点俗那能染，孤芳只自知。肯回桃李面，要是雪霜姿。不见紫芝久，悠悠使我思。",
            "comment": ""
        },
        {
            "title": "池州和同官咏梅花",
            "content": "参透香严境，都无灭与生。平分天女白，全借月娥清。雪屋人家好，霜桥野岸横。天寒倚修竹，齐弟伯夷兄。",
            "comment": ""
        },
        {
            "title": "瓶梅",
            "content": "寒水一瓶春数枝，清香不减小溪时。横斜烛底无人见，莫与微云澹月知。",
            "comment": ""
        },
        {
            "title": "寻梅",
            "content": "澹澹一痕月，疎疎数个花。春风也公道，先到野人家。",
            "comment": ""
        },
        {
            "title": "梅花",
            "content": "几年冷树雪封骨，一夜东风春透怀。花里清含仙韵度，人中癯似我形骸。三点两点淡尤好，十枝五枝疏更佳。野意终多官意少，玉堂茅舍任安排。",
            "comment": ""
        },
        {
            "title": "寻梅",
            "content": "平生春兴十分深，长恐梅花负赏心。偶有一枝斜照水，前村踏雪也须寻。",
            "comment": ""
        },
        {
            "title": "池州和同官咏梅花",
            "content": "不与百花竞，春风蓦地生。故将天下白，独向雪中清。我辈诗仍要，谁家笛自横。岁寒堪共老，髯叟十年兄。",
            "comment": ""
        },
        {
            "title": "梅花七律",
            "content": "兀坐蒲团眼辄惊，数花点得一窗明。月边再见古颜色，雪里独含春性情。骨格三生传岛瘦，风标万世说夷清。夜霜竹屋寒无奈，一笑持杯寿此兄。",
            "comment": ""
        },
        {
            "title": "池州和同官咏梅花",
            "content": "雪后半横枝，溪边一带篱。春从穷腊透，香报老夫知。淡月弄疎影，嫩寒含令姿。天涯值西子，牢落慰吾思。",
            "comment": ""
        },
        {
            "title": "访梅",
            "content": "梅花欲放绕溪行，隔水香来分外清。拄杖过桥寻欲遍，竹林疎处数花明。",
            "comment": ""
        },
        {
            "title": "梅花",
            "content": "政尔寒阴惨淡时，忽逢孤艳映疏篱。金紫气味无人识，玉雪襟怀只自知。竹屋纸窗清不俗，茶瓯禅榻两相宜。花边不敢高声语，羌管凄凉更忍吹。",
            "comment": ""
        },
        {
            "title": "池州和同官咏梅花",
            "content": "何处出斜枝，茅檐自竹篱。首回春一盼，最与月相知。严冷冰霜面，汪癯山泽姿。几番将鹤去，倚树说相思。",
            "comment": ""
        },
        {
            "title": "墨梅",
            "content": "一枝的的照人寒，绝胜溪桥立马看。只恐东风解相怨，漏他消息入毫端。",
            "comment": ""
        },
        {
            "title": "句",
            "content": "前生檐葡林中梦，到死旃檀国里香。",
            "comment": ""
        },
        {
            "title": "池州和同官咏梅花",
            "content": "苔封鹤膝枝，流水绕疏篱。一白雪相似，独清春不知。风流无俗韵，恬澹出天姿。霜月娟娟夜，吾今见所思。",
            "comment": ""
        },
        {
            "title": "梅花",
            "content": "才有梅花便不村，其人如玉立黄昏。些些蕊里藏风韵，个个枝头带月魂。常挹清香来燕坐，可教落片点空樽。到腰深雪庭前白，心事寒松拟共论。",
            "comment": ""
        },
        {
            "title": "咏梅杂诗",
            "content": "数点疎花不满枝，倚栏惟恨月明迟。风流一段无人共，正是霜飞屋角时。",
            "comment": ""
        },
        {
            "title": "咏梅杂诗",
            "content": "风流百世林和靖，洒落三生杨补之。一自阆风归去后，几回展画又观诗。",
            "comment": ""
        },
        {
            "title": "咏梅杂诗",
            "content": "孤山风味梅花句，先落人閒万古香。应笑老夫无一诗，千回寂寞绕花傍。",
            "comment": ""
        },
        {
            "title": "梅花七律",
            "content": "高标胜韵点人寒，残雪疎篱是水南。天上玉妃居第一，人閒石友结成三。广平心事今犹在，和靖家风晚最谙。莫讶清晨将鹤出，孤筇行过竹西庵。",
            "comment": ""
        },
        {
            "title": "池州和同官咏梅花",
            "content": "古藓获疎枝，幽花发短篱。叭宜霜月照，莫遣雪风知。数点玲珑玉，三生洒落姿。自从窗外见，风味至今思。",
            "comment": ""
        },
        {
            "title": "梅花",
            "content": "癖爱梅花不可医，开教探早落教迟。欲知无限春风意，尽在相将暮雪时。竹屿烟深寻得巧，茅檐月淡立成痴。梦骖鸾鹤相寻去，题遍江南寺寺诗。",
            "comment": ""
        },
        {
            "title": "梅花",
            "content": "泠泠涧水石桥傍，春正浓时风味长。清介终持孤竹操，繁华不梦百花场。描来月地前生瘦，吹落风檐到死香。结羽已空无染着，每来花下辄成狂。",
            "comment": ""
        },
        {
            "title": "咏梅杂诗",
            "content": "三生种植得梅缘，每见梅花辄欲颠。汪梦化为蝴蝶去，也应只在此花边。",
            "comment": ""
        },
        {
            "title": "梅花七律",
            "content": "冰氏根苗出涸阴，一团玉雪缟千林。百年幽树古香澹，数个疎花春意深。俗眼共怜西子态，世人谁识广平心。孤芳不入骚经里，物色分留待我吟。",
            "comment": ""
        },
        {
            "title": "梅花七律",
            "content": "夜月轻描玉样身，枉拚心力唤真真。藤床几度劳清梦，竹屋相看是故人。玉雪襟期惟我共，金兰气味更谁亲。一清赖有天知己，多少春花逐后尘。",
            "comment": ""
        },
        {
            "title": "池州和同官咏梅花",
            "content": "疎疎竹外枝，短短水边篱。南雪若相避，东风殊不知。兰荃皆弱植，桃杏总凡姿。坐叹逋仙远，清宵费梦思。",
            "comment": ""
        },
        {
            "title": "梅花七律",
            "content": "蓓蕾梢头破晚寒，风流无限涧之南。俯看春艳相千万，微挂月痕初二三。岩桂清应居此下，山桃素不与吾谙。一枝昨夜垂垂白，知在前村水竹庵。",
            "comment": ""
        },
        {
            "title": "对梅",
            "content": "数点枝头黏白玉，一年春意动黄钟。为渠拚受风流罪，只恐风流不到侬。",
            "comment": ""
        },
        {
            "title": "嗅梅",
            "content": "一夜吹香过别村，瘴江洗尽水云昏。真堪持作维摩供，鼻观微参透顶门。",
            "comment": ""
        },
        {
            "title": "咏梅杂诗",
            "content": "百余年树未为古，三四点花何限春。欲折一枝无处赠，世间少有识花人。",
            "comment": ""
        },
        {
            "title": "包山书院",
            "content": "衔命龙荒万里余，归寻水竹与同居。早从洙泗传心学，晚辟包山教子书。细草幽花香笔砚，清风明月满庭除。一生宇宙皆春意，此乐颜鲁亦自如。",
            "comment": ""
        },
        {
            "title": "梅花",
            "content": "天下无花白到梅，风前和我不尘埃。堎赠鹤骨霜中立，偃蹇龙身雪里来。未许琼花为行辈，定教玉蕊作舆台。夜深立尽扶疏影，一路清溪踏月回。",
            "comment": ""
        },
        {
            "title": "句",
            "content": "早缘服玉肌能白，不为薰衣骨亦香。",
            "comment": ""
        },
        {
            "title": "梅花七律",
            "content": "藓护苔封白玉柯，沍蓦地转阳和。任枯半树韵尤古，才放一花春已多。神倩满庭明月写，香随隔水晚风过。古今真爱梅人少，原祀诗家始祖何。",
            "comment": ""
        },
        {
            "title": "咏梅杂诗",
            "content": "万里閒关庾岭回，岭头曾见此花来。远游何似在家好，屋角玲珑一树开。",
            "comment": ""
        },
        {
            "title": "池州和同官咏梅花",
            "content": "万壑寒皆沍，孤根暖自生。不随千卉艳，独负一身清。水际寒香迥，窗间夜影横。舆台桃李辈，谁弟又谁史。",
            "comment": ""
        },
        {
            "title": "咏梅杂诗",
            "content": "昔年诗担过罗浮，曾见梅花一夕留。翠凤几回清夜梦，月明还挂旧枝头。",
            "comment": ""
        },
        {
            "title": "梅花",
            "content": "才有梅花便不同，一年清致雪霜中。疏疏篱落娟娟月，寂寂轩窗淡淡风。生长元从琼玉圃，安排合在水晶宫。何须更探春消息，自有幽香梦里通。",
            "comment": ""
        },
        {
            "title": "咏梅杂诗",
            "content": "此兄自是风尘表，半在山巅半水涯。老子怕寒浑不出，夜窗明月看横斜。",
            "comment": ""
        },
        {
            "title": "咏梅杂诗",
            "content": "夜深月透小窗纱，梦到瑶池阿母家。急遣山僮开户看，不知是雪是梅花。",
            "comment": ""
        },
        {
            "title": "池州和同官咏梅花",
            "content": "半枯顽铁石，特地数花生。迥立风尘表，长含水月清。屋头寒岭瘦，门外小溪横。万里今为客，相看如弟兄。",
            "comment": ""
        },
        {
            "title": "见梅",
            "content": "寒梅冲雪领春回，桃李纷纷趁脚来。一点阳和无尽处，从头分与百花开。",
            "comment": ""
        },
        {
            "title": "梅花七律",
            "content": "落尽精英宇宙荒，天将清白付幽芳。万花场里春无色，独树桥边月有香。怪怪奇奇依水石，潇潇洒洒带冰霜。玉肤耐得寒如许，薄薄轻绡翦作裳。",
            "comment": ""
        },
        {
            "title": "梅花",
            "content": "冻花无多树更孤，一溪霜月照清癯。终身只友竹君子，雅志绝羞松大夫。白玉都拚雕作蕊，黄金不惜捻为须。亦知世有春风伴，问万花中着得无。",
            "comment": ""
        },
        {
            "title": "咏梅杂诗",
            "content": "正是天荒地老时，芙蓉憔悴菊离披。呼童试探溪南路，春到寒梅第几枝。",
            "comment": ""
        },
        {
            "title": "梅花",
            "content": "才有梅花便自奇，清香分付入新诗。閒持杯酒临风处，独倚栏干待月时。试向园林千万树，何如篱落两三枝。霜天角里空哀怨，丘壑风流总不知。",
            "comment": ""
        }
    ]
}