{
    "dynasty": "宋",
    "author": "易士达",
    "poems": [
        {
            "title": "浯溪",
            "content": "阿瞒南幸国几危，颠倒皆由豢禄儿。休说马嵬当日事，浯溪且细读元碑。",
            "comment": ""
        },
        {
            "title": "山居自道",
            "content": "山林清富贵，何在玉堂居。诗积囊中锦，家多几上书。碑文堪帐壁，薇蕨当盘蔬。安分簟瓢乐，虽贫绰有馀。",
            "comment": ""
        },
        {
            "title": "观傀儡",
            "content": "刻出形骸假像真，一丝牵动便精神。堪嗤鼓笛收声后，依旧当时木偶人。",
            "comment": ""
        },
        {
            "title": "和梅花韵",
            "content": "生爱梅兄是淡交，每相逢处更吟嘲。暗香疏影名千古，冷艳孤光雪几梢。东阁诗才犹腹稿，西湖人物尚衡茅。风前有恨曾知否，不得随泥上燕巢。",
            "comment": ""
        },
        {
            "title": "温泉",
            "content": "当日温泉浴太真，岂知绣袜解尘生。更于洗滑凝脂处，尚忆胡儿在锦绷。",
            "comment": ""
        },
        {
            "title": "柳二首",
            "content": "春工染就缘丝条，织雨缲风拂灞桥。可是韶光难击着，暗教瘦损小蛮腰。",
            "comment": ""
        },
        {
            "title": "梅花吟",
            "content": "孤山和靖真奇士，绕屋种梅清彻底。暗香和月透窗，压尽几多红与紫。挨排花品果为魁，南枝向暖首先开。当时疏影横斜句，几度吟从笔底来。劝君莫奏城头角，吹得梢头花片落。",
            "comment": ""
        },
        {
            "title": "巴子台",
            "content": "东郊青土尚崔嵬，疑是巴王築此台。回首当时歌舞地，六宫今尽没黄埃。",
            "comment": ""
        },
        {
            "title": "田野燕巢",
            "content": "莫问山村与水边，何拘华屋且随缘。不成此地无王谢，枉了春光又一年。",
            "comment": ""
        },
        {
            "title": "赠写神吴子可",
            "content": "不数僧繇只数吴，丹青纪出活形模。问君写尽人多少，写得人心一片无。",
            "comment": ""
        },
        {
            "title": "梨花",
            "content": "满院朝来白雪香，伤心遥想旧阿房。故园弟子今何在，春雨溶溶空断肠。",
            "comment": ""
        },
        {
            "title": "黄陵庙",
            "content": "帝辇南游竟不还，二妃望断九疑山。森森万古祠前竹，犹带当时粉泪斑。",
            "comment": ""
        },
        {
            "title": "途间观野菊",
            "content": "林峦露骨草无芽，枯柳吟蝉蹟见沙。莫道西风全肃杀，行边无处不黄花。",
            "comment": ""
        },
        {
            "title": "游东湖",
            "content": "好是东湖近物华，微吟去路亦何赊。两堤柳影澹台墓，十里荷香孺子家。淡淡烟笼僧寺静，飘飘风飐酒旗斜。重来徒倚阑干久，天末残阳噪暮鸦。",
            "comment": ""
        },
        {
            "title": "育王塔",
            "content": "谁向鄞江立法门，育王钟鼓振朝昏。阎浮八万四千塔，应合相推此塔尊。",
            "comment": ""
        },
        {
            "title": "题邓氏船斋",
            "content": "平生心乐水云乡，卜得书窗瞰碧塘。自有济川勋业在，在劳两柁与风樯。",
            "comment": ""
        },
        {
            "title": "琴",
            "content": "花间横膝兴何深，流水高山几古今。一自杏坛声响绝，不知谁解继遗音。",
            "comment": ""
        },
        {
            "title": "梅花曲",
            "content": "老树槎芽知几年，结根更在苍崖巅。雪深三尺冻不折，春条森森临风前。春脚移从何处来，未到百花先到梅。南枝初着三两蕊，北枝冱寒犹未开。昨夜东风破寒腊，南枝北枝尽披拂。不须羯鼓喧春雷，一点阳和香自发。",
            "comment": ""
        },
        {
            "title": "柳二首",
            "content": "平生家住灞桥边，别恨离愁总被牵。轻薄老来犹不减，落花时节尚飞绵。",
            "comment": ""
        },
        {
            "title": "题妙智不俗轩",
            "content": "亭亭修竹两三竿，鼓动天风掠鬓寒。一点红尘飞不到，满窗冰雪自相看。",
            "comment": ""
        },
        {
            "title": "春闺",
            "content": "燕语莺啼触拨侬，院深懒傍绣帘栊。一年春事半晴雨，万里云帆几夕风。柳欠温存牵怨恨，萍无拘束自西东。此情莫向桃花说，说与桃花也落红。",
            "comment": ""
        },
        {
            "title": "古石磴",
            "content": "石磴嵌空不计年，青青薜荔带风烟。谢公诗句今忘恙，只有红泉变玉泉。",
            "comment": ""
        },
        {
            "title": "句",
            "content": "催趱荼醾交夏景，安排芍药送春光。可堪收拾归屏枕，颇欲浮沈赴酒杯。",
            "comment": ""
        },
        {
            "title": "兰花二首",
            "content": "曲水流边苔色浸，右军遗墨动清吟。蕙风和畅人非昔，香得山阴直到今。",
            "comment": ""
        },
        {
            "title": "闲步西湖",
            "content": "西湖风景绝繁华，两岸荷香十万家。除却孤山林处士，后来谁肯种梅花。",
            "comment": ""
        },
        {
            "title": "花朝燃灯",
            "content": "唤起园丁葺小园，喜逢社友访林泉。莺花世界春方半，灯火楼台月正圆。闲不待偷皆乐地，趣随所得到吟边。丁宁莫划庭前翠，留与游人伴醉眠。",
            "comment": ""
        },
        {
            "title": "竺涧梅",
            "content": "疏枝冷蕊本清幽，不傍山林傍碧流。莫遣城头吹画角，恐惊花片动情愁。",
            "comment": ""
        },
        {
            "title": "杜鹃二首",
            "content": "西望茫茫濯锦矶，山川只似旧家时。杜鹃苦劝人归去，望帝有宫胡不归。",
            "comment": ""
        },
        {
            "title": "二色桃",
            "content": "两色桃花相映开，武陵移就小园栽。玉环不奈蒲萄重，一半红潮玉脸来。",
            "comment": ""
        },
        {
            "title": "汉阳渡",
            "content": "跃马来游汉水春，一杯聊买醮诗神。茫茫鹦鹉洲边渡，尺素谁能寄锦鳞。",
            "comment": ""
        },
        {
            "title": "金山寺",
            "content": "浮图突兀起江中，镇压东南气象雄。除却金山馀外地，苍波何处不龙宫。",
            "comment": ""
        },
        {
            "title": "汴水",
            "content": "千里通渠竟达河，万民力役怨声多。锦帆不送龙舟返，并覆亡隋入巨波。",
            "comment": ""
        },
        {
            "title": "古繙经台",
            "content": "仙人何代此繙经，叠石成台掌面平。好是松风明月夜，恍然吹下步虚声。",
            "comment": ""
        },
        {
            "title": "上亭驿",
            "content": "霏霏风送铎悲鸣，大驾南巡宿上亭。惊起三郎魂欲断，梨园犹唱雨淋铃。",
            "comment": ""
        },
        {
            "title": "和李润父资圣寺壁间韵",
            "content": "古径萦迂碧藓深，瘦藤得得叩业林。雪浮茗枕陪僧话，风度松窗奏法音。断壁剔虫伤古画，拂尘挥兔断清吟。留衣尚有重来约，一笑何妨载酒寻。",
            "comment": ""
        },
        {
            "title": "湖上",
            "content": "两岸青帘箫鼓多，闲愁到此总消磨。湖光十里平如掌，稳泛轻舟击楫歌。",
            "comment": ""
        },
        {
            "title": "岘山亭",
            "content": "岘山亭是昔人非，忍读羊公堕泪碑。回首山翁花下处，凄凄芳草晚风悲。",
            "comment": ""
        },
        {
            "title": "兰花二首",
            "content": "春到兰芽分外长，不随红叶自低昂。梅花谢后知谁继，付与幽花接续香。",
            "comment": ""
        },
        {
            "title": "闻杜鹃再韵",
            "content": "片片桃花下钓矶，声声杜宇暮春时。迩来夔峡多游子，正好从头唤取归。",
            "comment": ""
        },
        {
            "title": "题陈巽斋寒窗听雪诗卷",
            "content": "彤云黯淡酿天寒，却向江头理钓船。雪打蓬窗眠不着，声声时送到吟边。",
            "comment": ""
        },
        {
            "title": "梅花",
            "content": "搜诗索笑傍檐梅，冷蕊疏花带雪开。莫把枯梢容易折，留看笑影上窗来。",
            "comment": ""
        },
        {
            "title": "题秋江烟草诗卷",
            "content": "万里长江浸碧流，烟笼细草满孤洲。吟怀到此难排遣，独立斜阳古渡头。",
            "comment": ""
        },
        {
            "title": "牛心寺",
            "content": "玉环妖国祸胎深，鼙鼓渔阳帝莫禁。不怨锦绷当日事，如何归咎凿牛心。",
            "comment": ""
        },
        {
            "title": "赤土岗一层塔",
            "content": "山矮仙灵偏起敬，水无深浅有龙韬。近来不数称尖者，此塔虽低反自高。",
            "comment": ""
        },
        {
            "title": "夜宿合塘铺借壁间韵二首",
            "content": "潇潇冷雨送昏黄，伦竹吟风到客窗。短梦欲成肠已断，明朝一岭即旴江。",
            "comment": ""
        },
        {
            "title": "柴桑山",
            "content": "千古先生节最高，功名识破等鸿毛。如今亦作柴桑隐，只把荷衣当绿袍。",
            "comment": ""
        },
        {
            "title": "洛阳",
            "content": "季龙方始是童时，视志观声已叹奇。啸倚上都门外者，如何夷甫却先知。",
            "comment": ""
        },
        {
            "title": "化人台",
            "content": "富贵功名一窖尘，白头人送黑头人。若教总识玄玄理，劫火何曾焚法身。",
            "comment": ""
        },
        {
            "title": "途间偶成",
            "content": "拂晓挑藤去路忙，倦投野店午炊香。闲看昔日题诗处，依旧榴花出短墙。",
            "comment": ""
        },
        {
            "title": "梅",
            "content": "月上吟窗疏影浮，暗香风动袭衣裘。温存留索巡檐笑，遮莫高楼起笛愁。",
            "comment": ""
        },
        {
            "title": "和宦叔送往临川",
            "content": "征衣何惜染尘埃，款段搜诗亦快哉。百里亭长与亭短，一天云合复云开。倾茅柴酒和馀粕，弹接{上四下离}巾去薄塺。不是剡溪清兴尽，声声杜宇劝归来。",
            "comment": ""
        },
        {
            "title": "金华山",
            "content": "岩室嵌空古洞天，初平曾此学升仙。至今犹有为羊石，散在苍松夹道边。",
            "comment": ""
        },
        {
            "title": "小园",
            "content": "小园名涉趣，趣不在园花。乐水撑孤艇，爱山乘小车。浅深随种艺，红紫任交加。胸次藩篱剖，八荒同一家。",
            "comment": ""
        },
        {
            "title": "杜鹃二首",
            "content": "一自连云栈道开，杜鹃啼血溅莓苔。不如归去无人听，几个朝衣出蜀来。",
            "comment": ""
        },
        {
            "title": "锁江亭",
            "content": "锁江水下水悠悠，只锁长江不锁愁。但存一樽浇旅思，图教沉醉泛扁舟。",
            "comment": ""
        },
        {
            "title": "青阳驿",
            "content": "锦绷绣袜两无成，几把唐家国祚倾。帝宿青阳铃铎响，起来疑是鼓鼙声。",
            "comment": ""
        },
        {
            "title": "和朋溪探梅韵",
            "content": "锦囊分付与溪奴，江路寻幽属野夫。暖信已传春到未，暗香还动月明无。妆因底事偏清雅，态为何人转瘠癯。惹起诗魂禁不得，恍然飞越亦忘吾。",
            "comment": ""
        },
        {
            "title": "虞美人草",
            "content": "霸业将衰汉业兴，佳人玉帐醉难醒。可怜血染原头草，直至如今舞不停。",
            "comment": ""
        },
        {
            "title": "赠易数胡一鉴",
            "content": "学本先天造化中，希夷康节与磨礲。光明照破人心事，一片灵台不是铜。",
            "comment": ""
        },
        {
            "title": "山花",
            "content": "山花浥露靓晨妆，着向行边自在香。遥想艳阳三二月，多应勾引蝶蜂忙。",
            "comment": ""
        },
        {
            "title": "江上",
            "content": "西风卷起五湖秋，万顷波中几白鸥。好趁水云深处隐，短蓬蓑笠一扁舟。",
            "comment": ""
        },
        {
            "title": "景阳井",
            "content": "白莲阁下小方池，后主曾于此避隋。知拥二妃何处去，至今石脉带臙脂。",
            "comment": ""
        },
        {
            "title": "滕王阁",
            "content": "滕王歌舞旧城楼，一度登临一度愁。惟有西山南浦景，教人千古说洪州。",
            "comment": ""
        },
        {
            "title": "后坑茅舍",
            "content": "三两人家傍小溪，萧萧短竹插疏篱。平生不识兴亡事，只探春来种谷时。",
            "comment": ""
        },
        {
            "title": "草屦",
            "content": "崎岖只惯识羁情，足下忙穿子更轻。近世宦途如纸薄，当知险处不须行。",
            "comment": ""
        },
        {
            "title": "道中",
            "content": "梅雨丝丝未放晴，泥途賸作几程行。客怀方此无聊赖，更着啼鹃两三声。",
            "comment": ""
        },
        {
            "title": "梅碑",
            "content": "冷蕊谁回笔底春，不教花落更芬芬。自从揭在吟窗里，常带催诗一片云。",
            "comment": ""
        },
        {
            "title": "夜宿合塘铺借壁间韵二首",
            "content": "对床风雨话辛酸，客枕凄凉寐不安。须信在家贫亦乐，征衫赢得带围宽。",
            "comment": ""
        },
        {
            "title": "阶笋",
            "content": "绿笋行春竞着鞭，喜添嫩行护阶前。儿童未识清风味，锄取新苗供晚筵。",
            "comment": ""
        },
        {
            "title": "题先月阁",
            "content": "新築亭台分外凉，广寒移下水云乡。才当暝色千山合，便有檐前一点光。",
            "comment": ""
        },
        {
            "title": "莫愁村",
            "content": "千古行人说莫愁，荒村依旧石城头。不知艇子今何在，汉水滔滔空自流。",
            "comment": ""
        },
        {
            "title": "山家",
            "content": "万木回环八九家，挑藤去去路欹斜。无端杜宇催春急，叶落山头踯躅花。",
            "comment": ""
        },
        {
            "title": "旴江道中",
            "content": "翠烟浓处着啼鹃，唤得韶光上柳绵。父老已知农事急，一蓑烟雨辨秧田。",
            "comment": ""
        },
        {
            "title": "登拟岘台",
            "content": "叔子声名千古香，几多遗爱在襄阳。后来景行瞻先哲，善政丰碑共久长。",
            "comment": ""
        },
        {
            "title": "苔钱",
            "content": "造化为炉巧冶成，儿童指似五铢轻。买春无算空流地，润屋何心望满籯。只恐痴人思宿债，枉教处士负贪声。汉皇不吝铜山赐，羞杀申屠恶妒生。",
            "comment": ""
        },
        {
            "title": "蓬山馆",
            "content": "庭馆飞翚气象雄，两山峙秀傍苍穹。我来检点多奇胜，恍在蓬莱第一宫。",
            "comment": ""
        },
        {
            "title": "题石溪伟观",
            "content": "水共长天不尽头，石溪奇处着危楼。我来倚徒阑干看，风撼芦花叶叶秋。",
            "comment": ""
        },
        {
            "title": "题云石耕夫道院",
            "content": "片云块石一耕夫，耕得情田数亩馀。不用木金为耒耜，只将纸墨当菑畬。塞茅心撤犹芟草，翻水文成若决渠。三岁一番供贡籍，平时不用纳王租。",
            "comment": ""
        },
        {
            "title": "竹林伤田家",
            "content": "阴阴沈沈雨霏霏，农夫把秧妻抱儿。前村后村歌相答，上亩下亩泥正肥。新谷登场腹不饱，新丝出盎身不丝。膏粱纨袴一笑乐，粉白黛绿千金挥。农家升苗一寸税，里正打门星火追。",
            "comment": ""
        },
        {
            "title": "杜鹃花",
            "content": "轻剪梢头薄薄罗，子规湔血恨难磨。园林莫道香飞尽，嫩绿枝头不用多。",
            "comment": ""
        },
        {
            "title": "题钱翁杨伯传竹浦吟稿",
            "content": "关西今喜有云仍，冰雪相看一样清。最是晚来江上处，饱听叶□助诗声。",
            "comment": ""
        }
    ]
}