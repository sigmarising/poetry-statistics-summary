{
    "dynasty": "宋",
    "author": "汪应辰",
    "poems": [
        {
            "title": "端午帖子词皇帝合",
            "content": "永日虽祥郁，风生殿阁凉。圣心非独乐，均施遍多方。",
            "comment": ""
        },
        {
            "title": "太上皇帝合端午帖子词",
            "content": "道大光今古，功成付圣明。超然群物表，但见四时行。",
            "comment": ""
        },
        {
            "title": "太上皇后合端午帖子词",
            "content": "自然长寿又康宁，德合无疆万物亨。圣主爱新思尽美，更羞仙朮助延生。",
            "comment": ""
        },
        {
            "title": "挽宣抚吴郡王二首",
            "content": "太傅元功首，汾阳异姓王。恩荣兼二美，声迹无相望。名载风云会，神游水月乡。维师空赠典，无复见鹰扬。",
            "comment": ""
        },
        {
            "title": "宜春漫述",
            "content": "本是扶犁客，随缘漫作官。故山应念我，薇蕨已阑干。",
            "comment": ""
        },
        {
            "title": "送王献可归信州",
            "content": "月旦于今合改评，一官谋食百无能。君归锦里人应问，好个蓝田崔县丞。",
            "comment": ""
        },
        {
            "title": "复次数语呈知止",
            "content": "斯道有张弛，如天有冬春。雍容贵可久，促近终难亲。槁卉久乃腐，流水汲逾新。虽云不窥圃，乘马复何人。",
            "comment": ""
        },
        {
            "title": "太上皇帝合端午帖子词",
            "content": "火德方居夏，端符帝运亨。化工初不宰，继照付重明。",
            "comment": ""
        },
        {
            "title": "端午帖子词皇帝合",
            "content": "圣德临尊极，民心戴至仁。喜逢重午节，共祝万年春。",
            "comment": ""
        },
        {
            "title": "太上皇后合端午帖子词",
            "content": "上古遗书究治终，长编通鉴更参同。端居坐照无穷事，何用江心百鍊铜。",
            "comment": ""
        },
        {
            "title": "太上皇帝合端午帖子词",
            "content": "飞来峰下水泉清，台沼经营不日成。胜境自超尘世外，何须方士觅蓬瀛。",
            "comment": ""
        },
        {
            "title": "太上皇后合端午帖子词",
            "content": "仁心均动植，风化正邦家。福庆方骈集，灵符尚辟邪。",
            "comment": ""
        },
        {
            "title": "端午帖子词皇帝合",
            "content": "万年珍木绿阴成，殿阁微凉次第生。简静初非拘月令，怀冲履正自心清。",
            "comment": ""
        },
        {
            "title": "再用前韵",
            "content": "驾言写我居，一览无边春。先生方闭户，不可得而亲，宁逐儿女戏，要观物化新。不见舞雩下，冠者五六人。",
            "comment": ""
        },
        {
            "title": "陈经略生朝四首",
            "content": "喜咏高秋此日生，门闾佳气想充盈。堂堂体貌千钧重，凛凛精神一座倾。暂使远民瞻玉帐，要知圣主有金城。兜牟却作貂蝉去，五筦难淹宋广平。",
            "comment": ""
        },
        {
            "title": "太上皇后合端午帖子词",
            "content": "晋国燔山求介子，荆人角黍祀灵均。圣君今旧仍从谏，千古忠贤气亦伸。",
            "comment": ""
        },
        {
            "title": "暮春",
            "content": "闭门听风雨，不知门外春。兹辰聊散步，霁色如相亲。日月不吾与，花柳随时新。悠悠竟何事，悚然怀故人。",
            "comment": ""
        },
        {
            "title": "挽吕舍人二首",
            "content": "边蹇成遗老，才闻直禁林。是非终不屈，进退了无心。万事邯郸梦，各秋正始音。心知公不朽，霣滋自难禁。",
            "comment": ""
        },
        {
            "title": "太上皇帝合端午帖子词",
            "content": "年年时节近天申，喜气欢声逐日新。请祝圣人如一口，定知德寿万年春。",
            "comment": ""
        },
        {
            "title": "题法海院龙溪亭",
            "content": "微茫云两角，屈曲路一线。未容快先睹。已叹行百转。流溪何从来，神物昔尝玩。舆梁俨坚牢，亭宇复明绚。岂惟济病涉，更可供息宴。信哉善知识，作此巧方便。茂樾两交盖，清风四挥扇。只恐境中人，却有桑下恋。台山不须问，此去直如箭。何妨酌灵水，一洗眼花眩。举头未及眸，已知梵王殿。",
            "comment": ""
        },
        {
            "title": "分韵送胡丈归建安",
            "content": "先生高卧武夷巅，一旦趋朝岂偶然。报国自期如皦日，归田曾不待来年。怀铅共叹杨雄老，鞭马今输祖逖先。册府风流久寥落，送行始复有诗篇。",
            "comment": ""
        },
        {
            "title": "题常山孔坞碧照阁",
            "content": "门前尘土暗衣冠，池馆无多意已宽。试问主人閒适味，冰蚕正自不知寒。",
            "comment": ""
        },
        {
            "title": "水云堂",
            "content": "云本无心水自流，龙鳞凤翼此中游。遂令巫峡桃源景，顿觉收归在寸眸。",
            "comment": ""
        },
        {
            "title": "挽宣抚吴郡王二首",
            "content": "节义家传久，艰难始见忠。一心惟徇国，百战竟平戎。环列周庐肃，官仪道路同。细看麟阁上，谁得似初终。",
            "comment": ""
        },
        {
            "title": "借舍人吕丈送大雅东还诗韵奉呈",
            "content": "典刑寄老成，师友须渊源。今代紫薇公，身退道益尊。言行无表襮，卓然中所存。云雨自翻覆，谁能动毫分。洗垢既无垢，尚或求瘢痕。嗟我与徐子，昔也扫公门。相期膏吾车辆，从公毕斯文。",
            "comment": ""
        },
        {
            "title": "端午帖子词皇帝合",
            "content": "王业艰难素所知，风单喜见献新丝。盘中更进长生缕，却记新蚕茧馆时。",
            "comment": ""
        },
        {
            "title": "端午帖子词皇帝合",
            "content": "躬行盛德基王化，密赞成谋授帝图。福及万方天所相，祛邪保假佩灵符。",
            "comment": ""
        },
        {
            "title": "与谈命郑柯山",
            "content": "柯山落魄一仙翁，二十八宿罗胸中。学术该通明若鉴，襟期豁达气如虹。醺醺痛饮一楼月，落落高谈千古风。一本流年无惜示，贮之他日验穷通。",
            "comment": ""
        },
        {
            "title": "次汉英教授示和尹少稷韵四首",
            "content": "渊明心远自无尘，岂必山涯与水滨。云气日佳飞鸟乐，寥寥此意付何人。",
            "comment": ""
        },
        {
            "title": "送冲公谒六祖道场",
            "content": "直指岭头路，宁论几日回。寻春有消息，寄我一枝梅。",
            "comment": ""
        },
        {
            "title": "鹿鸣宴席上诗二首奉送解元诸先辈",
            "content": "从来人物数成都，果见英髦入荐书。齐鲁风流方演迤，渊云文采自纡余。姓名即上飞龙榜，乡里争迎驷马车。圣世取才三尺在，但惭无地更吹嘘。",
            "comment": ""
        },
        {
            "title": "挽吕舍人二首",
            "content": "接物初无间，微言独得闻。相期深造道，不为细论文。自有高山爷，谁知半路分。新阡疑可望，目断只愁云。",
            "comment": ""
        },
        {
            "title": "挽学士张公",
            "content": "俎豆平生事，逢时却论兵。幄中多妙画，閫外即长城。曾未登三府，何言梦两楹。空余行乐处，画像俨如生。",
            "comment": ""
        },
        {
            "title": "怀玉山",
            "content": "莲宫高耸月峰坳，自与红尘绝世交。万顷田畴天外种，数声钟磬日边敲。地寒春尽花方绽，寺僻僧闲疏不抄。禅月满堂诗句在，恨无砖玉可相抛。",
            "comment": ""
        },
        {
            "title": "偶见文子失举后诗次韵以广其志",
            "content": "落落开谈四座惊，已应俊气压诸生。高山意远难知已，白雪词高绝和声。此道要须齐得丧，古人初不为功名。芬芳各自随时耳，何用临风嗅决明。",
            "comment": ""
        },
        {
            "title": "挽侍读龙图学士周公",
            "content": "四海声名久，中朝德齿优。金华方入侍，琳馆遽归休。全福人皆仰，孤风世莫留。老成零落尽，不独为吾州。",
            "comment": ""
        },
        {
            "title": "太上皇后合端午帖子词",
            "content": "中兴虽帝业，内治本阴功。天下供荣养，方知福报崇。",
            "comment": ""
        },
        {
            "title": "雪中梅花",
            "content": "风弄芦帘掩复开，闭门一室此徘徊。故人难望扁舟至，远信谁凭驿使回。窗外不知飞霰集，坐中只觉暗香来。新诗亟报春消息，不待天边看斗魁。",
            "comment": ""
        },
        {
            "title": "与酒家沈生",
            "content": "有客堂堂空两手，无人为借太阿来。与君上抉浮云破，放出阳光万丈开。",
            "comment": ""
        },
        {
            "title": "桂林",
            "content": "秦皇开郡为桂林，古号名邦五岭阴。山琢玉簪攒万叠，江分罗带绕千寻。",
            "comment": ""
        },
        {
            "title": "次汉英教授示和尹少稷韵四首",
            "content": "頖宫夫子日扃门，厌听儿曹说怨恩。犹念贫交无与乐，时流妙语到荒村。",
            "comment": ""
        },
        {
            "title": "句",
            "content": "龙爪拿开白白云。",
            "comment": ""
        },
        {
            "title": "太甲山",
            "content": "君王自古幸游多，未必南从山涧阿。龙虎真藏金鼎火，凤凰从食玉山禾。云霞落日舒旗帜，琪树西风响佩珂。伊尹乐耕南亩日，想应高隐碧嵯峨。",
            "comment": ""
        },
        {
            "title": "鹿鸣宴席上诗二首奉送解元诸先辈",
            "content": "嘉宾式燕正炎曦，风自南来为解围。细听吹笙仍鼓瑟，即看结绶却登畿。清朝不用齎刀布，昼日偏宜著锦衣。太守自怜推不去，栈羊酾酒待还归。",
            "comment": ""
        },
        {
            "title": "陈经略生朝四首",
            "content": "欲知今岁好生朝，召节翩翩下九霄。便入三槐新位次，空余八桂旧歌谣。机神照物宜前列，质干参天合后凋。他日凌烟图画处，方瞳炯炯映金貂。",
            "comment": ""
        },
        {
            "title": "太上皇帝合端午帖子词",
            "content": "漏转铜壶永，风来玉殿清。天申佳节近，比屋尽欢声。",
            "comment": ""
        },
        {
            "title": "太上皇帝合端午帖子词",
            "content": "水殿风来细，槐庭日度迟。对心无外累，动息自随时。",
            "comment": ""
        },
        {
            "title": "壬辰立春",
            "content": "春雪正纷纷，荒山昼掩门。羡君筋力健，策杖过前村。",
            "comment": ""
        },
        {
            "title": "蕨初生",
            "content": "一拳打破地皮穿，拿住春风不放拳。直待子规啼夜月，放开青掌始朝天。",
            "comment": ""
        },
        {
            "title": "牵牛花",
            "content": "叶细枝柔独立难，谁人抬起傍阑干。一朝引上檐楹去，不许时人眼下看。",
            "comment": ""
        },
        {
            "title": "归云堂",
            "content": "浮云本无心，人心逐云去。更作归云堂，云归竟何处。",
            "comment": ""
        },
        {
            "title": "御殿瓦",
            "content": "曲曲湾湾散复收，覆如冈陇仰如沟。能教有漏成无漏，解使邪流入正流。凤侣双双朝殿角，鸳行对对滴檐头。时人莫道身骸小，盖得君王万万秋。",
            "comment": ""
        },
        {
            "title": "次汉英教授示和尹少稷韵四首",
            "content": "五车拄腹成何事，空受才名二十年。一壑生涯长龃龉，迩来行李已三迁。",
            "comment": ""
        },
        {
            "title": "送删定闻人丈归嘉禾",
            "content": "漫作中都士，柴门每自扃。遗经究终始，奇字讲声形。前辈今无几，微言世莫听。扁舟转河贡，已见故山青。",
            "comment": ""
        },
        {
            "title": "陈经略生朝四首",
            "content": "妫姓从来莫与京，传家初不为金籯。只今八桂苍苍处，倍觉中台两两明。南徼不闻刁斗击，北辕行见衮衣迎。定知天锡公难老，端与邦家立太平。",
            "comment": ""
        },
        {
            "title": "挽詹事陈公",
            "content": "给谏皆言责，论思本从臣。独公真举职，临事肯谋身。再起名尤重，全归迹已陈。空嗟古遗直，无复见斯人。",
            "comment": ""
        },
        {
            "title": "和游南岩",
            "content": "南峰不藏善，逢人说南岩。南岩亦何好，造化秘此缄。烟云印全提，松竹色半酣。去郭十里赢，守戒僧二三。乞身满一日，幽事亦可探。行客问征途，居者索辔衔。萧条野店烟，夐静弥勒龛。念非尘外侣，不分禅味甘。受傭作閒人，自缚亦何惭。于时日在房，山色梁蔚蓝。一径盘郁青，群峰列空嵌。冷泉计涓滴，瀹鼎消尘凡。端如常德静，可警疾步贪。联镳出云门，回首怜烟岚。公其吐妙语，胜事须指南。",
            "comment": ""
        },
        {
            "title": "池荷",
            "content": "香分净社色专城，冠盖如云照乘明。晓露浥妆秋艳曳，凉风吹月夜经营。",
            "comment": ""
        },
        {
            "title": "题郑氏籯金堂",
            "content": "子云抱遗经，寂寞饥欲死。谁家千金郎，车马塞闾里。如何今世人，持此欲胜彼。要知圣贤心，不为取青紫，冷暖自所知，吾言聊尔尔。",
            "comment": ""
        },
        {
            "title": "送陈经略二首",
            "content": "清明公正复慈祥，触眼平生见未尝。自幸来依骠骑幕，如何又趣舍人装。云霄去路日千里，萍梗微踪天一方。独有此心无远近，岁寒犹欲试冰霜。",
            "comment": ""
        },
        {
            "title": "太上皇后合端午帖子词",
            "content": "乾坤皆数五，日月正符同。但仰重离照，难名厚载功。",
            "comment": ""
        },
        {
            "title": "太上皇帝合端午帖子词",
            "content": "冷泉堂上湖山胜，聚景园中草木芳。万物欣欣供燕乐，自然祥暑变清凉。",
            "comment": ""
        },
        {
            "title": "宜春书事",
            "content": "饥寒驱出故山来，俗事如麻拨不开。问我此行何所得，未尝识面有澹台。",
            "comment": ""
        },
        {
            "title": "次汉英教授示和尹少稷韵四首",
            "content": "畴昔持民欲见贤，肯容闾巷快争先。岂知咫尺隔千里，空诵白云长在天。",
            "comment": ""
        },
        {
            "title": "题表上人卷舒轩",
            "content": "高轩聊自娱，俯仰称幽居。世道有兴废，人心随卷舒。圆机应有此，胶柱合何如。愧匪许询辈，时来问满虚。",
            "comment": ""
        },
        {
            "title": "太上皇后合端午帖子词",
            "content": "心境俱清净，能令五月凉。芬香随处有，不待沐兰汤。",
            "comment": ""
        },
        {
            "title": "太上皇后合端午帖子词",
            "content": "周室兴王业，尧图授圣人。谁知皆内助，功德古无伦。",
            "comment": ""
        },
        {
            "title": "赠婺源汪氏",
            "content": "曾执干戈卫鲁邦，颍川家世愈芬芳。扶疏枝叶连江浙，烜赫或名冠魏唐。卓荦高才当企及，青精一饭故宜偿。获通谱系诚倾盖，昭穆从斯永不忘。",
            "comment": ""
        },
        {
            "title": "家叔沚次暮春韵呈知止秘校",
            "content": "一日复一日，山间已暮春。人事有怵迫，景物无疏亲。谁知一雨后，满目皆怀新。风光欠管领，付与得閒人。",
            "comment": ""
        },
        {
            "title": "太上皇后合端午帖子词",
            "content": "阳居大夏方行令，已有微阴次第生。细宗天时知物理，常将儆戒保和来。",
            "comment": ""
        },
        {
            "title": "尤美轩",
            "content": "巉然绝壑临招担，爷视疑欲干晴霓。林恋献状还左右，烟云变相随高低。少日登高不惮远，喘汗赪颜如夏畦。却凭轩槛认行处，一览不待穷攀跻。爱山愿作此轩客，饥火驱出仍东西。青衫乌帽犯尘土，梦想春绿浮凫鹥。归寻稍刻剑已往，扁榜仅能存旧题。道人知我若有失，更附山房拂栱梯。方欣胜观还昔时，忽讶语来磻溪。茫茫六合有安宅，恍悟十年行路迷。甘与山僧为逆旅，自使妇姑相勃豀。暗明通壅翻还汝，无所还者吾其栖。",
            "comment": ""
        },
        {
            "title": "琵琶洲",
            "content": "塞外风烟能记否，天涯落日自心知。眼中景物参差是，只欠江州司马诗。",
            "comment": ""
        },
        {
            "title": "送陈德润赴惠州",
            "content": "山行五日到崇安，欲往从之尚阻艰。闻说惠州天样远，向时音问落人间。",
            "comment": ""
        },
        {
            "title": "陈经略生朝四首",
            "content": "挽视人寰但一沤，应缘来作圣时游。英风盖世桂林伯，相业传家户牖侯。号召即看持玉节，姓名已久覆金瓯。他进欲记中书考，简策应须汗马牛。",
            "comment": ""
        },
        {
            "title": "宜春士愿朴而虚蒙珥笔之名每欲为邦人一洗之",
            "content": "只今头上半儒冠，谁肯公庭弄舌端。试问毛锥将底用，夺标他日万人看。",
            "comment": "【注释】【原题】：宜春士愿朴而虚蒙珥笔之名每欲为邦人一洗之偶笔工傅氏求诗作此"
        },
        {
            "title": "题清虚庵皇甫真人坦之隐居",
            "content": "至人阅世若云浮，来本无心去莫留。应诏子微聊一出，如龙柱史复西游。遍舟绿水霜天晓，夹岸丹枫泽国秋。遥想御香清醮罢，仙鸾飞绕玉华楼。",
            "comment": ""
        },
        {
            "title": "太上皇帝合端午帖子词",
            "content": "金碧丛中翠艾垂。正当午日一朝时。君王自进长生缕，细剪菖蒲泛玉卮。",
            "comment": ""
        },
        {
            "title": "太上皇帝合端午帖子词",
            "content": "和乐天申节，雍容物外身。群生蒙长养，谁复识尧仁。",
            "comment": ""
        },
        {
            "title": "端午帖子词皇帝合",
            "content": "雨晹皆应节，和气满平畴。欲识天颜喜，农家麦有秋。",
            "comment": ""
        },
        {
            "title": "太上皇后合端午帖子词",
            "content": "俯视纷华等秕糠，随时邀乐任嫔嫱。宫中斗草知多少，自有金芳芝冠众芳。",
            "comment": ""
        },
        {
            "title": "挽参政王公",
            "content": "辙迹环吴蜀，艰难叹委频。秉钧才数月，去国竟终身。文武才猷远，经纶事业新。襄阳耆旧传，宁复有斯人。",
            "comment": ""
        },
        {
            "title": "送陈经略二首",
            "content": "英姿卓荦众长兼，暂假威名镇峤南。忽报邮音驰尺一，即看躔次近魁三。照人风采谁居右，致主功名在立谈。远俗岂知如许事，只言无计驻征骖。",
            "comment": ""
        },
        {
            "title": "太上皇后合端午帖子词",
            "content": "宝殿名康寿，皇心在祝延。愿从重五日，更阅万千年。",
            "comment": ""
        },
        {
            "title": "太上皇帝合端午帖子词",
            "content": "圣治从来本好生，拟销剑戟助农耕。此心自与天无间，岂侍丹缯始辟兵。",
            "comment": ""
        },
        {
            "title": "太上皇帝合端午帖子词",
            "content": "外物虽无累，诚心每在民。薰风能解愠，亦足助尧仁。",
            "comment": ""
        },
        {
            "title": "太上皇帝合端午帖子词",
            "content": "弦歌密意寄南风，岂易形容长养功。地厚天高何以报，祝尧惟有寿无穷。",
            "comment": ""
        },
        {
            "title": "太上皇后合端午帖子词",
            "content": "坤元厚德孰能名，履正怀冲本至诚。自是从容常中道，非因欲待晏阴成。",
            "comment": ""
        },
        {
            "title": "陶山书院",
            "content": "陶山读书处，景物自天成。幽涧菁莪盛，高冈彩凤鸣。雨余山色秀，云净月华明。静听寒泉响，潺潺洙泗声。",
            "comment": ""
        },
        {
            "title": "白雄鸡",
            "content": "铁爪玉龙鳞，红冠不染尘。五更才报晓，惊动世间人。",
            "comment": ""
        }
    ]
}