{
    "dynasty": "宋",
    "author": "张云友",
    "poems": [
        {
            "title": "灯花联句",
            "content": "青灯知有喜，花发满堂红。宝饼攒金蚁，琼钗缀玉虫。根非滋夜雨，蘂绽催春风。照破乾坤事，能攘日月功。燄凝中夜露，烬落五更钟。蟾桂光无比，冰花巧不同。无香开瑞瓣，有燄似珍丛。鹊噪欢娱定，蛛丝信息通。今宵真有感，好事喜相逢。不假金乌照，应非玉斧工。草虫空乱树，野燐谩枮蓬。蛾至浑疑蝶，蛟飞不是蜂。酒亲思杜老，诗咏忆韩公。不昧本来者，孤光曜太空。",
            "comment": ""
        },
        {
            "title": "雪窗联句",
            "content": "霜风寒袭人，梅香清透骨。莫色冥九峰，月华澹双阙。青猿啸苍虬，红萤粘绿发。滕六欲飞花，巽二急催雪。炉烹兽炭红，帘捲鸳罗缬。更烧古龙涎，满斟清凤血。堆盘老榛栗，托契旧瓜葛。笑挥白玉麈，共说丹砂诀。飘飘志欲仙，酣酣耳正热。松鹤警清露，烟麋卧苍樾。一雁过天外，孤鹊绕木末。隐约银汉星，微芒翠杉月。烛花冻不泪，火柿拨欲灭。回首顾壁影，开怀吐谈屑。结习三生路，慷慨万人杰。聚散如浮萍，死生犹幻沫。万事一置之，四皓不渠劣。夜深尸泣鬼，岁晚霜摩鹘。泉涸水涯涘，云渺天空阔。饿鼠齧枯藤，冻蝇栖琐闼。觞咏兴未阑，烘堂各粲发。",
            "comment": ""
        }
    ]
}