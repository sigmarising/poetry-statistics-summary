{
    "dynasty": "宋",
    "author": "许琮",
    "poems": [
        {
            "title": "阻风渡头见杨柳",
            "content": "古渡疎杨数树青，孤村细草冻还醒。风光直欲催头白，樽酒何人肯放停。小院腰肢今寂寂，天涯魂梦几冥冥。闺中莫道长相忆，客路悲风彻夜听。",
            "comment": ""
        },
        {
            "title": "感秋诗",
            "content": "小草在砌，颜色常好。岂无严霜，先彼长栲。寄言青松，斧斤自从。子不在山，真节安庸。",
            "comment": ""
        },
        {
            "title": "感秋诗",
            "content": "风动蘋起，云光在水。荇藻有心，清我眸子。白露在衣，秋心易微。冠兮佩兮，君子当饥。",
            "comment": ""
        },
        {
            "title": "连雨有感",
            "content": "酒醒雨声至，新欢不可寻。美人惟草色，故国听歌声。日月何处尽，荆榛连夜深。开门谢天末，从此罢登临。",
            "comment": ""
        },
        {
            "title": "忆远曲",
            "content": "露下花寒香不起，单罗轻薄如秋水。梧桐声定金铺关，长看对月青天闲。泪眼看春不知处，杨花化作浮萍去。可怜环佩参差光，采莲独自艳南塘。菖薄如剑南塘曲，乱割波文碎空绿。今夜音书欲寄君，莫教疑杀鲤鱼群。",
            "comment": ""
        },
        {
            "title": "连雨有感",
            "content": "草长城南地，愁人看自深。白云偏向泪，青鬓独惊心。久病畏阴湿，家中厌苦吟。今宵酒不尽，应有杜鹃声。",
            "comment": ""
        },
        {
            "title": "隋堤用罗昭谏韵",
            "content": "万树青青入望遥，行人犹自说隋朝。啼莺不管繁华歇，还带春风上柳条。",
            "comment": ""
        },
        {
            "title": "渌水词",
            "content": "绿草回波漾青草，鹧鸪声紧连枝老。苔阴欲上帘影低，鸟语催人天未晓。晓起轻寒奈薄罗，风前缕带不胜波。练裙香动竹叶小，玉燕斜簪雾色多。雾色花光镜里过，年年歌吹复如何。妾身不及梅花叶，犹逐轻风渡隔河。",
            "comment": ""
        },
        {
            "title": "感秋诗",
            "content": "风起木非，菀焉者歇。故乡在念，何以视月。众念思归，鸟情望碧。嗷嗷鸣雁，集彼中泽。我独伊何，罗此网罗。父兮母兮，生我实多。",
            "comment": ""
        },
        {
            "title": "夜宿祥符寺晓钟有感",
            "content": "一枕松风入夜寒，晓窗残月隔帘看。梦回竹榻闻钟后，怅绝浮生出世难。还今将军能舍宅，何妨陶令未之官。此身合向山中住，丘壑由来号易安。",
            "comment": ""
        },
        {
            "title": "山中怀故人",
            "content": "欢多清景略，会数别离轻。病骨无人问，空山正月明。落花怀旧韵，鸣鸟感新晴。再看思君处，流泉石上平。",
            "comment": ""
        },
        {
            "title": "感旧",
            "content": "闲窗落叶挂虫丝，坐久还疑是旧时。记得栏杆垂手处，梅花明月第三枝。",
            "comment": ""
        },
        {
            "title": "感旧",
            "content": "卷帘新月在帘钩，花气同风过小楼。为忆昨宵灯下事，不将红烛照梳头。",
            "comment": ""
        },
        {
            "title": "江上对月",
            "content": "今夜江边月，光辉分外明。一轮悬碧汉，百里见山城。岸岸花添白，层层浪转青。遥怜闺阁里，相对重离情。",
            "comment": ""
        },
        {
            "title": "云山阁",
            "content": "云山依旧接清秋，高阁荒榛怅旧游。二十四桥何处所，西风吹尽白蘋洲。",
            "comment": ""
        }
    ]
}