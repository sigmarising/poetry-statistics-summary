{
    "dynasty": "宋",
    "author": "戴良齐",
    "poems": [
        {
            "title": "夜坐观星",
            "content": "中夜不能旦，浩荡思无期。茫茫宇宙间，俯仰伊何时。起坐凭前栏，粲粲天南垂。寒芒烛辰尾，岁德何所司。耿耿独无寐，坐观枢轮移。更筹忽五唱，空中闻子规。",
            "comment": ""
        },
        {
            "title": "寄立斋二首",
            "content": "玄云太山阿，倏忽起天际。悠哉复何心，适与飘风会。云间翔虬螭，蜿蟺炫五彩。万生方颙颙，岂但千里内。吾乡作者几，俯仰既千载。愿言慰斯人，名实施四海。",
            "comment": ""
        },
        {
            "title": "寄立斋二首",
            "content": "蜚鸿时以南，蜚鸿时以北。翻翻堂上燕，来往逝安适。秋声来九天，星汉浩无极。岩岩北有斗，可望不可即。极望劳我心，梦想三太息。下有纵壑鳞，上有飞云翼。",
            "comment": ""
        }
    ]
}