{
    "dynasty": "宋",
    "author": "释原妙",
    "poems": [
        {
            "title": "颂古三十一首",
            "content": "四面洪波万丈深，上天无路地无门。个中有理应难诉，不是愁人也断魂。",
            "comment": ""
        },
        {
            "title": "云庵",
            "content": "或淡或浓拖雨去，半舒半卷逆风来。为怜途路无栖泊，却把柴扉永夜开。",
            "comment": ""
        },
        {
            "title": "达磨祖师赞",
            "content": "开旗展阵入梁邦，未睹天颜早已降。纵有神通难转款，翩翩一苇渡长江。未离西乾，恶声已布。面壁九年，一场败露骨。咦，不知赚却多少儿孙，直至如今钉椿摇橹。",
            "comment": ""
        },
        {
            "title": "偈颂六十七首",
            "content": "万法归一，一归何处。狭路相逢，两手分付。逴得便行，黄河三千年一度清。",
            "comment": ""
        },
        {
            "title": "偈颂六十七首",
            "content": "一夏以来，诸人懡{左忄右罗}，山僧亦懡{左忄右罗}。懡{左忄右罗}逢懡{左忄右罗}，彼此无空过。今朝圣制告圆，不免更说些懡{左忄右罗}禅，赢得大家俱懡{左忄右罗}。如何是懡{左忄右罗}禅，咄，猛火著油煎。",
            "comment": ""
        },
        {
            "title": "观音大士赞",
            "content": "大海波心，磐陀石上。真观净观，是相非相。如月在天，无水不现。水月俱捐，如何瞻仰。咄，切忌妄想。",
            "comment": ""
        },
        {
            "title": "偈颂十二首",
            "content": "此心清净本无瑕，只为贪求被物遮。突出眼睛全体露，山河大地是空华。",
            "comment": ""
        },
        {
            "title": "偈颂六十七首",
            "content": "爱之欲其生，恶之欲其死。爱恶两重关，总向遮里起。直饶识得根源，更买草鞋行脚三十年，何曾踏著遮里。",
            "comment": ""
        },
        {
            "title": "偈颂六十七首",
            "content": "九旬把定重关，今朝放开一线。顶门具眼衲僧，自合知机识变。依旧平分局面。",
            "comment": ""
        },
        {
            "title": "颂古三十一首",
            "content": "两两成群罪莫穷，谩将鼠伎逞英雄。当时若作今时世，纵使瞿昙也不中。",
            "comment": ""
        },
        {
            "title": "偈颂六十七首",
            "content": "千疑万疑，只是一疑。若能决此一疑，免教节上生枝。",
            "comment": ""
        },
        {
            "title": "示如法禅人",
            "content": "直造悬崖上上关，白云影里转身难。个中若使能通变，夺食驱耕总是闲。",
            "comment": ""
        },
        {
            "title": "辞世",
            "content": "来不入死关，去不出死关。铁蛇鑽入海，撞倒须弥山。",
            "comment": ""
        },
        {
            "title": "偈颂六十七首",
            "content": "急水滩头泊小舟，切须牢把遮绳头。蓦然绳断难回避，直到通身血迸流。",
            "comment": ""
        },
        {
            "title": "颂古三十一首",
            "content": "弓弦走马蓦相逢，觌面全提未见功。拈出轮王三寸铁，直教血溅梵天红。",
            "comment": ""
        },
        {
            "title": "室中三关",
            "content": "人有个影子，寸步不离，因甚踏不著。",
            "comment": ""
        },
        {
            "title": "颂古三十一首",
            "content": "自小丹青画不成，年来始觉艺方精。等闲掷笔成龙去，换却时人眼里睛。",
            "comment": ""
        },
        {
            "title": "偈颂六十七首",
            "content": "水中咸味，色里胶青。决定是有，不见其形。见其形，失却山前一村人眼睛。",
            "comment": ""
        },
        {
            "title": "偈颂六十七首",
            "content": "资生贵图求富，参禅贵图求悟。求悟若学资生，个个成佛作祖。咄，甜瓜彻蒂甜，苦瓠连根苦。",
            "comment": ""
        },
        {
            "title": "禅人请赞",
            "content": "不识岩头密启处，刚言悟得仰山禅。遮场败露难遮盖，留与儿孙万世传。",
            "comment": ""
        },
        {
            "title": "西隐接待师立山主请",
            "content": "乌豆眼睛生铁面，直向孤峰顶上。将无米饭塞断天下衲子咽喉，固是家常，因甚更教人参个一归何处。",
            "comment": ""
        },
        {
            "title": "示淳谦首座持钵",
            "content": "千家万家，总是维摩丈室。十斛百斛，无非达磨眼睛。若向遮里会得，何劳向外经营。其或未然，咄，酒肆淫坊休放过，龙宫虎穴要亲临。",
            "comment": ""
        },
        {
            "title": "偈颂十二首",
            "content": "封却拄杖头，结却布袋口。禁在铁围山，枷上重增杻。有中拷出无，无中拷出有。痛楚百千般，不离者窠臼。",
            "comment": ""
        },
        {
            "title": "偈颂六十七首",
            "content": "咄哉老贼，偷心未息。石灰布袋，到处成迹。若谓子为父隐，毕竟曲不藏直。今日因斋庆赞，未免乘时拈出。",
            "comment": ""
        },
        {
            "title": "颂古三十一首",
            "content": "三十年来在梦中，生涯丧尽绝行踪。自惭一见桃花后，依旧漫天鼓黑风。",
            "comment": ""
        },
        {
            "title": "偈颂六十七首",
            "content": "封却拄杖头，结却布袋头。大家团栾头，赤眼火柴头。嗄，正是冤家共聚头，不妨头上更安头。",
            "comment": ""
        },
        {
            "title": "偈颂六十七首",
            "content": "三千世界作炉，百亿须弥为炭。生铁铸就禅和，炙得通身红烂。",
            "comment": ""
        },
        {
            "title": "偈颂六十七首",
            "content": "识得拄杖子，被拄杖子缚。不识拄杖子，亦被拄杖子缚。不是弄潮人，徒劳遭点额。",
            "comment": ""
        },
        {
            "title": "颂赵州无字示陈太尉",
            "content": "澄潭千载毒龙蟠，倒岳倾湫谁解看。直下一刀成两段，虚空粉碎髑髅乾。",
            "comment": ""
        },
        {
            "title": "偈颂六十七首",
            "content": "归宗拭却眼睛，二祖安心断臂。云门拶折一足，玄沙{上祝下土}破脚指。遮一夥随搂搜汉，蚤知有遮船消息，免见血淋满地。",
            "comment": ""
        },
        {
            "title": "偈颂六十七首",
            "content": "周行七步犹成迹，槨示双趺岂易收。微雨洒花千点泪，淡烟笼竹一堆愁。",
            "comment": ""
        },
        {
            "title": "偈颂六十七首",
            "content": "呱声未绝便称尊，搅得三千海岳昏。恶水一年浇一度，知他雪屈是酬恩。",
            "comment": ""
        },
        {
            "title": "偈颂六十七首",
            "content": "红尘堆里学山居，寂灭身心道有馀。但得胸中憎爱尽，不参禅亦是工夫。",
            "comment": ""
        },
        {
            "title": "示如法禅人",
            "content": "识得根源认得伊，全身犹堕在尘围。纵然和座都掀倒，尚有烟霞绕翠微。",
            "comment": ""
        },
        {
            "title": "偈颂六十七首",
            "content": "有一物，明历历。佛祖觑不破，大地无人识。常在舌头尖，尽力吐不出。吐得出，也是胡饼里呷汁。",
            "comment": ""
        },
        {
            "title": "偈颂六十七首",
            "content": "一阳来复，万物咸新。恭惟盲龟跛鳖，鬼怪妖精。莫问前长后短，大家扶起破沙盆。",
            "comment": ""
        },
        {
            "title": "偈颂六十七首",
            "content": "巴陵设忌三转语，西峰单单只一句。{上浙下耳}，逢人切忌错举。",
            "comment": ""
        },
        {
            "title": "偈颂六十七首",
            "content": "裁蜀锦，翦吴绫。披白玉，间黄金。打成一片时，针劄不入。罗纹结角处，线路难寻。天香影散莓苔石，五叶花开檐卜林。",
            "comment": ""
        },
        {
            "title": "大觉禅师祖雍长老请",
            "content": "中大仰毒，奋师子威。平生负重病，举世无良医。向莲峰插一茎草，为少室发千钧机。舌头无骨，额下生眉。唤作开山即错，不唤作开山犹非，从教后代乱针锥。",
            "comment": ""
        },
        {
            "title": "偈颂六十七首",
            "content": "一百禅和三十州，无绳自缚万山头。谁是护生谁是杀，白云影里铁船浮。",
            "comment": ""
        },
        {
            "title": "山中四威仪供佛鉴师翁韵",
            "content": "山中坐，静看空花堕。问何为，待结团栾果。",
            "comment": ""
        },
        {
            "title": "师子院明初院主请",
            "content": "鼻无两窍，眼露双睛。十分无面目，一味得人憎。将正续三世之业，等闲籍没。向白云千峰之上，特地掀腾。坐断死关，幸自恶声难掩，那更被伊描邈，转见可怜生。呵呵呵，三十年后，宁无人路见不平。",
            "comment": ""
        },
        {
            "title": "颂古三十一首",
            "content": "国师塔样最尖新，觌面拈来不露文。却被耽源添一线，至今描邈乱纷纷。",
            "comment": ""
        },
        {
            "title": "偈颂十二首",
            "content": "一二三四，四三二一。钩锁连环，银山铁壁。觑得破，跳得出。大千沙界海上沤，一切圣贤如电拂。若是觑不破不出，切须翻天覆，地离巢越窟。",
            "comment": ""
        },
        {
            "title": "示徒三戒",
            "content": "举心动念，无益于人，戒之莫起。",
            "comment": ""
        },
        {
            "title": "偈颂十二首",
            "content": "皮穿肉烂，筋断骨折。具无碍辩，横说竖说。若谓向上一关，敢保老兄未彻。直须虚空粉碎，大海枯竭，透顶透底，内外澄澈。正恁麽时，犹是眼中著屑。",
            "comment": ""
        },
        {
            "title": "偈颂六十七首",
            "content": "万里不挂片云，虚空突出一窍。双髻峰{左足右孛}跳上三十三天，拄杖子向十字街头扬声大叫。炎炎六月火生冰，夜半日轮当午照。",
            "comment": ""
        },
        {
            "title": "偈颂六十七首",
            "content": "千岭万山雪，五湖四海冰。清光成一片，物物尽皆明。",
            "comment": ""
        },
        {
            "title": "偈颂六十七首",
            "content": "大限九旬，小限七日。粗中有细，细中有密。密密无间，纖尘不立。正恁麽时，银山铁壁。进则无门，退之则失。如堕万丈深坑。四面悬崖荆棘。切须猛烈英雄，直要翻身跳出。若还一念迟疑，佛亦救你不得。此是最上玄门，普请大家著力。山僧虽则不管闲非，越例与诸人通个消息。",
            "comment": ""
        },
        {
            "title": "山中四威仪供佛鉴师翁韵",
            "content": "山中行，步高身尽轻。拟飞去，惟恐世人惊。",
            "comment": ""
        },
        {
            "title": "偈颂六十七首",
            "content": "八十日中，千说万喻。说也说到无说时，闻也闻到无闻处。既是无说又无闻，功成果满凭何举。吹龙笛，击鼍鼓。皓齿歌，细腰舞。桃花乱落如红雨。",
            "comment": ""
        },
        {
            "title": "偈颂六十七首",
            "content": "百年难遇岁朝春，姹女梳妆越样新。惟有东村王大姐，依前满面是埃尘。",
            "comment": ""
        },
        {
            "title": "偈颂六十七首",
            "content": "一年三百六十日，看看逗到今宵毕。十个有五双，参禅禅又不知，学道道亦不识。只遮不知不识四字，正是三世诸佛骨髓。",
            "comment": ""
        },
        {
            "title": "颂古三十一首",
            "content": "吞而复吐冷烟浮，月落寒山犹未休。重把丝纶轻一掣，岂知元只在钩头。",
            "comment": ""
        },
        {
            "title": "偈颂六十七首",
            "content": "新年头，行新令。露柱灯笼，急著眼听。灶头西南角有片方砖，惺惺伶俐，伶俐惺惺。念兹在兹，必恭必敬。因甚如此，徐十三郎行年本命。",
            "comment": ""
        },
        {
            "title": "偈颂六十七首",
            "content": "万法归一一何归，只贵惺惺著意疑。疑到情忘心绝处，金乌夜半彻天飞。",
            "comment": ""
        },
        {
            "title": "偈颂十二首",
            "content": "有时热哄哄，有时冷冰冰。有时如牵驴入井，有时如顺水张帆。",
            "comment": ""
        },
        {
            "title": "偈颂六十七首",
            "content": "一不成，二不是。红底桃，白底李。红红白白不相瞒，因甚达磨大师被流支三藏打落当门齿。",
            "comment": ""
        },
        {
            "title": "偈颂六十七首",
            "content": "天关久锁不开容，日夜滂沱鼓黑风。愤性一槌俱击碎，顶门迸出一轮红。",
            "comment": ""
        },
        {
            "title": "偈颂六十七首",
            "content": "忘即当年密授句，枉教一众吃辛苦。夜来枕上忽忆著，年年五月黄梅雨。",
            "comment": ""
        },
        {
            "title": "颂古三十一首",
            "content": "眉毛罅里积山岳，鼻孔中藏师子儿。南北东西无限意，此心能有几人知。",
            "comment": ""
        },
        {
            "title": "室中三关",
            "content": "杲日当空，无所不照，因甚被片云遮却。",
            "comment": ""
        },
        {
            "title": "颂古三十一首",
            "content": "不动尊，提不起，茫茫宇宙谁能委。秋江清夜月澄辉，鹭鸶飞入芦花里。",
            "comment": ""
        },
        {
            "title": "山中四威仪供佛鉴师翁韵",
            "content": "山中卧，月落猿啼过。正堪眠，石定从教破。",
            "comment": ""
        },
        {
            "title": "偈颂六十七首",
            "content": "师子窟，师子吼。师子儿，无前后。蓦然直下翻身，便解人前开口。",
            "comment": ""
        },
        {
            "title": "偈颂六十七首",
            "content": "一夏九十日，看看又将半。面门无位人，急著眼睛看。冷地蓦相逢，脚跟红线断。掌内握乾坤，翻身游碧汉。堪笑当年老瑞岩，惺惺石上重呼唤。",
            "comment": ""
        },
        {
            "title": "颂古五首",
            "content": "尽枯肠丧尽机，通身不挂一毫丝。清风步步随身转，明月谁分上下池。",
            "comment": ""
        },
        {
            "title": "示徒",
            "content": "学道之心似镜明，纖尘才染便忘形。廓然照出娘生面，一簇青烟锁翠屏。",
            "comment": ""
        },
        {
            "title": "偈颂六十七首",
            "content": "谈玄谈妙，说性说心。攒花簇锦，巧妙尖新。如麻似粟，从古至今。莫不皆是乘虚接响底汉，倚草附木精灵。山僧虽是他家种草，决定不向遮里藏身。",
            "comment": ""
        },
        {
            "title": "颂古三十一首",
            "content": "猛虎深藏浅草窠，几回明月入烟萝。顶门纵有金刚眼，未免当头蹉过他。",
            "comment": ""
        },
        {
            "title": "偈颂六十七首",
            "content": "入我法中，不论凡圣。动转施为，咸遵旧令。",
            "comment": ""
        },
        {
            "title": "颂古五首",
            "content": "滴通身是烂脓，更无一点落西东。若言不是知音者，未免风吹别调中。",
            "comment": ""
        },
        {
            "title": "颂古三十一首",
            "content": "攒花簇锦绝纖尘，一度拈来一度新。啼得血流无用处，不如缄口过残春。",
            "comment": ""
        },
        {
            "title": "偈颂六十七首",
            "content": "指天指地，一俸打杀。鸩屎砒霜，合造毒药。飏在三千世界中，不知那个亲遭著。",
            "comment": ""
        },
        {
            "title": "颂古三十一首",
            "content": "赵州狗子佛性无，十分春色播江湖。几多摘叶寻枝客，空使洛阳花满途。",
            "comment": ""
        },
        {
            "title": "偈颂六十七首",
            "content": "一年已减五日，光影如驹过隙。直须如救头然，切莫随情放逸。夜来一雨雪消鎔，万叠青山如洗出。",
            "comment": ""
        },
        {
            "title": "偈颂六十七首",
            "content": "吃粥了也，洗钵盂去，矢上加尖，一场败露。西峰今日忍俊不禁，却要向鹭鸶腿上割股。",
            "comment": ""
        },
        {
            "title": "双髻禅庵请",
            "content": "恣无明，逞人我。诽释迦，骂达磨。虽是赤心，返成话堕。六年坐铺卖不行，至今被人唤作滞货。",
            "comment": ""
        },
        {
            "title": "颂古五首",
            "content": "闲放出这只牛儿，头角分明举似谁。若向尾巴尖上会，新罗鹞子过多时。",
            "comment": ""
        },
        {
            "title": "偈颂六十七首",
            "content": "布袋头开，喂驴喂马。要骑便骑，要下便下。若到江西湖南，撞著焦尾大虫，切莫道在西峰度夏。",
            "comment": ""
        },
        {
            "title": "示如法禅人",
            "content": "如如不动法中王，举足无非是道场。不到水穷云尽处，争知觌面是檀郎。",
            "comment": ""
        },
        {
            "title": "偈颂六十七首",
            "content": "打开布袋头，放出百千牛。纵随芳草去，终不被人收。一日归来重会面，半含容笑半含羞。",
            "comment": ""
        },
        {
            "title": "偈颂十二首",
            "content": "腊月三十日，时节看看至。露柱与灯笼，休更打瞌睡。觌面当机提，当机觌面觑。蓦然触瞎眼睛。照顾烂泥里有刺。",
            "comment": ""
        },
        {
            "title": "示徒三戒",
            "content": "开口动舌，无益于人，戒之莫言。",
            "comment": ""
        },
        {
            "title": "偈颂六十七首",
            "content": "工夫不到不方圆，宽著程途急著鞭。但得此心常不昧，从教沧海变桑田。",
            "comment": ""
        },
        {
            "title": "偈颂六十七首",
            "content": "今朝八月一，行脚禅和出。不识自家珍，却向途中觅。直饶走遍一百一十城，参见五十三善知识，功超十地三乘，位等释迦弥勒。若还来到西峰，未免一棒打折你驴脊。",
            "comment": ""
        },
        {
            "title": "颂古三十一首",
            "content": "落花台上重铺锦，玛瑙阶前布赤沙。情义尽从贫处断，世人偏向有钱家。",
            "comment": ""
        },
        {
            "title": "偈颂六十七首",
            "content": "今年龙象颇多，权作三堂结夏。虽然名字不同，是法本无高下。",
            "comment": ""
        },
        {
            "title": "颂古三十一首",
            "content": "祖师不会禅，夫子不识字。棒打石人头，嚗嚗论实事。",
            "comment": ""
        },
        {
            "title": "偈颂六十七首",
            "content": "五湖春色十分肥，正是功圆果满时。玉蝶穿花零碎锦，黄莺掷柳乱垂丝。灵云打失娘生眼，备老重添八字眉。无限水边林下客，谩将竹杖度须弥。",
            "comment": ""
        },
        {
            "title": "示如梦禅人行脚",
            "content": "闲处休居静莫住，转入转深转幽固。纵至深深尽底时，更须知有那一步。昔日曹溪亲到来，今时往往多羞互。若非丧尽目前机，倒岳倾湫无觅处。",
            "comment": ""
        },
        {
            "title": "偈颂六十七首",
            "content": "指天指地展戈矛，直至如今战不休。假使群灵都杀尽，一身还有一身愁。",
            "comment": ""
        },
        {
            "title": "偈颂十二首",
            "content": "者个，争得那个。既得那个，忘却者个。",
            "comment": ""
        },
        {
            "title": "示徒",
            "content": "学道如撑逆水舟，篙篙著力莫随流。忽然失脚翻身去，踏断寒江月一钩。",
            "comment": ""
        },
        {
            "title": "颂古三十一首",
            "content": "灵山拈出一枝花，百万都来是作家。惟有饮光犹未瞥，那堪眼里又添沙。",
            "comment": ""
        },
        {
            "title": "颂古五首",
            "content": "涅槃地狱本无差，只为从来被眼遮。三脚瞎驴才{左足右孛}跳，镬汤炉炭即吾家。",
            "comment": ""
        },
        {
            "title": "颂古三十一首",
            "content": "饥火炎炎烧断肠，亲逢王膳不能尝。可怜并逐溪流去，百亿沧溟透底香。",
            "comment": ""
        },
        {
            "title": "颂古三十一首",
            "content": "一二三四五六圈，心肝粉碎髑髅穿。若将方木投圆窍，丑姥争教得少年。",
            "comment": ""
        },
        {
            "title": "偈颂六十七首",
            "content": "低头觅天，仰面寻地。波波挈挈，远之远矣。蓦然撞著徐十三郎，嗄，元来只在遮里。在遮里，腊月三十日到来，也是开眼见鬼。",
            "comment": ""
        },
        {
            "title": "偈颂六十七首",
            "content": "海底泥牛衔月走，岩前石虎抱儿眠。铁蛇鑽入金刚眼，崑崙骑象鹭鸶牵。",
            "comment": ""
        },
        {
            "title": "颂古三十一首",
            "content": "飒飒秋风满院凉，芬芳篱菊半经霜。可怜不遇攀花手，狼籍枝头多少香。",
            "comment": ""
        },
        {
            "title": "偈颂六十七首",
            "content": "身贫道贫，无法可亲。一味盲枷瞎棒，闻者见者莫不生嗔。黄金自有黄金价，终不和沙卖与人。",
            "comment": ""
        },
        {
            "title": "偈颂十二首",
            "content": "东西十万，南北八千。纖尘不立，寸草不生。往来无碍，妙用纵横。直饶亲到者里，正是弃本逐末，引祸招殃。且道如何是本，抛出轮王三寸铁，分明遍界是刀鎗。",
            "comment": ""
        },
        {
            "title": "示徒三戒",
            "content": "举足动步，无益于人，戒之莫行。",
            "comment": ""
        },
        {
            "title": "偈颂六十七首",
            "content": "西峰结制不寻常，谷满仓兮僧满堂。既得遮些根蒂固，大家摇扇取风凉。",
            "comment": ""
        },
        {
            "title": "颂古三十一首",
            "content": "绿树阴浓夏日长，楼台倒影入池塘。水晶帘动微风起，满架蔷薇一院香。",
            "comment": ""
        },
        {
            "title": "偈颂六十七首",
            "content": "十五日已前，{毡占换畏}{毡占换畏}{毡占换畏}{毡占换畏}，魍魍魉魉。十五日已后，巍巍堂堂，炜炜煌煌。正当十五日，虚空为鼓，须弥为槌，轻轻击动，佛祖攒眉。若将耳听应难会，眼处闻声方始知。",
            "comment": ""
        },
        {
            "title": "又示徒",
            "content": "工夫果的有真疑，动静寒暄总不知。枕子蓦然开口笑，钵盂{左足右孛}跳上须弥。",
            "comment": ""
        },
        {
            "title": "偈颂六十七首",
            "content": "西峰今年结夏，全然不成保社。一日两头薄粥，大家忍饥无暇。虽有真如佛性，菩提涅槃，权且飏在师子岩下。",
            "comment": ""
        },
        {
            "title": "颂古五首",
            "content": "出的高原浪拍天，四维上下绝尘烟。分明好个真消息，未必时人到那边。",
            "comment": ""
        },
        {
            "title": "偈颂十二首",
            "content": "若论此事，正如傍墙逼狗。逼来逼去，逼至尖角落头，未免翻身遭他一口。",
            "comment": ""
        },
        {
            "title": "山中四威仪供佛鉴师翁韵",
            "content": "山中住，暗淡云无数。誓相期，共守无生路。",
            "comment": ""
        },
        {
            "title": "颂古三十一首",
            "content": "银蟾出海照无私，处处分明是阿谁。见面不须重问讯，从教日炙与风吹。",
            "comment": ""
        },
        {
            "title": "偈颂六十七首",
            "content": "禅不在参，道不须悟。动转施为，三岳鼓舞。孟八郎汉便恁麽去，争似西峰搬石运土。",
            "comment": ""
        },
        {
            "title": "颂古三十一首",
            "content": "逆风吹又顺风吹，铁眼铜睛争敢窥。万古碧潭空界月，再三捞摝始应知。",
            "comment": ""
        },
        {
            "title": "颂古三十一首",
            "content": "红轮杲杲正当空，昨日今朝事不同。尽谓古今都坐断，谁知贼过后张弓。",
            "comment": ""
        },
        {
            "title": "偈颂十二首",
            "content": "五阴山中，魔强法弱。战之不胜，休拟议著。宝剑全提，莫问生杀。奋不顾身，星飞火撒。有功者赏，无功者罚。",
            "comment": ""
        },
        {
            "title": "偈颂六十七首",
            "content": "前四十五日何处去，焦尾大虫入闹市。后四十五日何处来，三脚驴子上高台。俊鹰快鹞便合乘时，跛鳖盲龟徒劳{左足右孛}跳。",
            "comment": ""
        },
        {
            "title": "偈颂六十七首",
            "content": "意句不到，宗说不通，盲龟跛鳖。意句俱到，宗说俱通，盲龟跛鳖。",
            "comment": ""
        },
        {
            "title": "颂古三十一首",
            "content": "杀人犹可恕，再犯岂能容。贬向无生国，千圣不知踪。",
            "comment": ""
        },
        {
            "title": "偈颂六十七首",
            "content": "大海无鱼，大地无草。大富无粮，大悟无道。",
            "comment": ""
        },
        {
            "title": "颂古三十一首",
            "content": "无端平地起干戈，争似属牛人更多。满面惭惶无著处，低头依旧入烟萝。",
            "comment": ""
        },
        {
            "title": "偈颂六十七首",
            "content": "黄面瞿昙，夜半成道。正是唤奴作郎，赢得一场好笑。山僧恁麽告报，也是细姑嫌嫂。",
            "comment": ""
        },
        {
            "title": "偈颂十二首",
            "content": "学道如初莫变心，千魔万难愈惺惺。直须敲出虚空髓，拔却金刚脑后钉。",
            "comment": ""
        },
        {
            "title": "颂古三十一首",
            "content": "泥佛不度水，毗岚风忽起。大地黑漫漫，衲僧争敢视。金佛不度炉，铁裹夜明珠。一槌俱粉碎，清光何处无。木佛不度火，掣开金殿锁。内外绝遮栏，时人犹懡{左忄右罗}。",
            "comment": ""
        },
        {
            "title": "偈颂六十七首",
            "content": "洞彻是非如梦幻，转身未免堕深坑。须知别有通霄路，不许时人造次行。",
            "comment": ""
        },
        {
            "title": "偈颂六十七首",
            "content": "昔年瞎却我恨，今朝穿却你鼻。冤冤相报无休，莫若克己复礼。非惟和尚同尘，免得递相钝置。",
            "comment": ""
        },
        {
            "title": "室中三关",
            "content": "大地是个火坑，得何三昧，不被烧却。",
            "comment": ""
        },
        {
            "title": "偈颂六十七首",
            "content": "日正暄，春已暮，落花片片随流去。拄杖枝头一点红，馨香遍界无人顾。",
            "comment": ""
        },
        {
            "title": "颂古三十一首",
            "content": "杨柳溪边垂绿线，黄莺枝上声声啭。几多贪玩不知春，空使落花千万片。",
            "comment": ""
        },
        {
            "title": "偈颂六十七首",
            "content": "参须实参，悟须实悟。动转施为，辉今耀古。若是操心不正，悟处不真。妆妆点点，斗斗钉钉，被人轻轻拶著，未免唤灯笼作露柱。",
            "comment": ""
        },
        {
            "title": "偈颂六十七首",
            "content": "阴向鼻端灭，阳从眼里生。会得个中意，更参三十年。",
            "comment": ""
        },
        {
            "title": "偈颂六十七首",
            "content": "参禅须是铁汉，著手心头便判。只如雪覆千山，孤峰不白，作麽生判。上元定是正月半。",
            "comment": ""
        },
        {
            "title": "偈颂六十七首",
            "content": "一叶落，天下秋。一尘起，大地收。有意气时添意气，不风流处也风流。",
            "comment": ""
        },
        {
            "title": "颂古三十一首",
            "content": "佛手驴脚与生缘，鬼面人头有许般。云散碧天孤月朗，澄潭彻底影团团。",
            "comment": ""
        },
        {
            "title": "颂古三十一首",
            "content": "滞货多年要脱身，巧妆绮语说诸人。及乎拈出当场卖，索价辽天谁敢亲。",
            "comment": ""
        },
        {
            "title": "颂古三十一首",
            "content": "礼佛修行不较多，何须特地起干戈。直饶打得回头后，兔子何曾离得窠。",
            "comment": ""
        },
        {
            "title": "禅人请赞",
            "content": "遮个村僧，只好闻名。尾巴才露，天下人憎。",
            "comment": ""
        },
        {
            "title": "偈颂十二首",
            "content": "欲明种子因，熟读上大人。若到可知礼，盲龟跛鳖亲。",
            "comment": ""
        },
        {
            "title": "颂古三十一首",
            "content": "幸然无事鼓风涛，激起洪波万丈高。直得浑家都浸杀，至今平地浪滔滔。",
            "comment": ""
        },
        {
            "title": "颂古三十一首",
            "content": "死款都来一口供，情穷理极卒难容。若将皮髓论高下，争见花开五叶红。",
            "comment": ""
        },
        {
            "title": "偈颂六十七首",
            "content": "有句无句，金乌吞玉免。如藤倚树，癞马击枯椿。树倒藤解，一冬烧不尽。句归何处，石虎当途踞。呵呵大笑，龙头蛇尾。捺倒烂泥里，刚刀不斩无罪之人。",
            "comment": ""
        },
        {
            "title": "偈颂六十七首其六十六五",
            "content": "参禅一著莫迟疑，念念如同救火时。烈焰亘天浑不顾，翻身直造万重围。一朝火灭烟消后，鼻孔依前向下垂。",
            "comment": ""
        },
        {
            "title": "偈颂六十七首",
            "content": "一年又过一月，今日又从头起。循环乌兔如梭。百年光阴有几。诸上座，休瞌睡。直饶火急翻身，四大海水早已倾在汝耳里。",
            "comment": ""
        }
    ]
}