{
    "dynasty": "宋",
    "author": "释慧空",
    "poems": [
        {
            "title": "与性上人",
            "content": "汝知东山空，胸中无窖子。说禅瞎人眼，书偈汙人纸。不知禅家流，於空何所取。脚要汝自行，死要汝自死。道不假他成，佛岂离自己。唯有老赵州，平生一则语。既是其中人，东山与之举。",
            "comment": ""
        },
        {
            "title": "四威仪",
            "content": "行，两袖清风一瘦藤。人见玩，南寺打斋僧。",
            "comment": ""
        },
        {
            "title": "颂古",
            "content": "身披粗布伽梨，手把大木槵子。天寒坐火炉头，动是说蛇说虎。",
            "comment": ""
        },
        {
            "title": "颂古",
            "content": "钱塘潮头来，成都药市集。叵尀汝州风，吹落毛僧笠。",
            "comment": ""
        },
        {
            "title": "颂古",
            "content": "人人尽有生缘，落花流出桃源。过后再寻无处，满蓑烟雨渔村。",
            "comment": ""
        },
        {
            "title": "送茶化士",
            "content": "正味森严来处异，丛林多用显家风。赵州一味客心尽，风穴三巡主意浓。要使人人开睡眼，且烦小小现神通。郝源北苑大云际，尽入吉山茶椀中。",
            "comment": ""
        },
        {
            "title": "送人化修上",
            "content": "尽谓黄龙山里龙，弥年翻去碧潭空。君行为报居人道，遐迩虽殊一雨同。",
            "comment": ""
        },
        {
            "title": "四景",
            "content": "急雨近欲黑，斜晖远更明。倚楼谁氏子，兴与大江横。",
            "comment": ""
        },
        {
            "title": "送僧三首",
            "content": "东山送人只一句，才拟钦承喝出去。而今更向纸上求，大似因鹰拏死兔。猷禅猷禅知不知，坚坐守之无了时。趁取西风霜未落，泐潭百丈在江西。",
            "comment": ""
        },
        {
            "title": "幽岩禅师赵赞",
            "content": "一字不著划，古锦写回文。寒山指合得，斗柄插雷门。",
            "comment": ""
        },
        {
            "title": "泐潭暹上人出示延福颂古三首索鄙语因用其韵",
            "content": "马驹踏杀天下人，炙地熏天气转腥。百岁翁翁开口笑，江西从此足人行。",
            "comment": "【注释】【原题】：泐潭暹上人出示延福颂古三首索鄙语因用其韵赠之"
        },
        {
            "title": "颂古",
            "content": "我手何似佛手，拈起扇子擗口。打落帝释花冠，却是寒山扫箒。",
            "comment": ""
        },
        {
            "title": "煨芋",
            "content": "后生偷笑东山老，事无是非总曰好。布伽梨里老病身，山芋头煨红软火。日暖婆娑林下行，天寒堆危火边坐。人问祖室今安危，对道我此煨芋好。",
            "comment": ""
        },
        {
            "title": "颂古十首",
            "content": "卧龙才雷迅，猛虎便咆哮。时人只见波涛涌，不知新月出林梢。",
            "comment": ""
        },
        {
            "title": "颂古",
            "content": "藏身北斗道弥昌，三脚虾{左虫右麻}著锦裆。多少病猫餐死鼠，日中抬首眼无光。",
            "comment": ""
        },
        {
            "title": "颂古",
            "content": "马师瞎却亮师眼，一入西山更不返。我有二十二藤条，寄与山中这担板。",
            "comment": ""
        },
        {
            "title": "颂古十首",
            "content": "一箭射落天边雁，千人万人著眼看。不知此箭自何来，湖南长老何曾见。",
            "comment": ""
        },
        {
            "title": "与郛郎作骨董羹四首",
            "content": "诗人说尽山中佳，一原春色秦人家。松自宫商竹自羽，空明楼观溪明霞。微言到耳万世事，香气熏人百种花。同栏立尽听吾语，蟹眼汤成催客茶。",
            "comment": ""
        },
        {
            "title": "颂古",
            "content": "引鼻拽回野鸭，元来却是家鸡。不管晦明风雨，才到五更便啼。",
            "comment": ""
        },
        {
            "title": "泐潭暹上人出示延福颂古三首索鄙语因用其韵",
            "content": "引鼻牵回野鸭儿，升堂卷席便高飞。后来要识吾宗旨，试看而今是甚时。",
            "comment": "【注释】【原题】：泐潭暹上人出示延福颂古三首索鄙语因用其韵赠之"
        },
        {
            "title": "四威仪",
            "content": "卧，鼻息雷鸣撼邻座。忽翻身，铁蛇横大道。",
            "comment": ""
        },
        {
            "title": "拟山居",
            "content": "古人缚屋山头住，十年不行山下路。终朝两眼挂枯松，不忧无米但觅句。满屋风声合雨声，半壁山云杂山雾。於中只麼过此生，犹胜时人三五步。",
            "comment": ""
        },
        {
            "title": "偈十三首",
            "content": "一沤未起，古帆未挂。风信不来，无人举棹。",
            "comment": ""
        },
        {
            "title": "送湖州觉化主",
            "content": "佛子汝知世界海，有等世界多宝藏。於中凡圣情非情，靡不皆依此宝住。或取而有为悭贪，或舍而亡为孤露。有亡取舍纷其怀，是皆未知真宝所。佛子汝宜入世间，开示人人令自悟。求心不有法本无，令此宝藏自然至。善诸一身宝不增，散之万有宝犹故。以此奉供天人师，佛子是名真供养。",
            "comment": ""
        },
        {
            "title": "颂古十首",
            "content": "连马连人劈一刀，虚空迸血涌波涛。千千万万人争看，谁解分开盖胆毛。",
            "comment": ""
        },
        {
            "title": "颂古",
            "content": "不是风兮不是幡，祖师端的广南蛮。夜深趁得曹溪渡，失却番禺两岸山。",
            "comment": ""
        },
        {
            "title": "顿庵",
            "content": "龙女献珠成佛，善财弹指入门。若到顿庵门下，一时且作儿孙。",
            "comment": ""
        },
        {
            "title": "偈十三首",
            "content": "雪峰山中解夏，三门开放两边。去底观音势至，来底交殊普贤。",
            "comment": ""
        },
        {
            "title": "颂古",
            "content": "楚王城畔水东流，淮海维扬是九州。芦管一声春梦破，斜阳还在树梢头。",
            "comment": ""
        },
        {
            "title": "送泽化士兼简云门二老",
            "content": "吉山何啻百弥卢，袖里携来一物无。前路逢人即拈出，不知谁是赤须胡。",
            "comment": ""
        },
        {
            "title": "颂古",
            "content": "桃花春暖尽情开，一见无疑颇俊哉。不是钓鱼船上客，无人把手上高台。",
            "comment": ""
        },
        {
            "title": "尤溪补陀岩",
            "content": "岩下溪声倾法雨，岩头云根耸华冠。游人不入普门境，只作青山绿水看。",
            "comment": ""
        },
        {
            "title": "颂古",
            "content": "泥人煅就九转丹，石女一喫乘飞鸾。天门九重弹指间，再拜天帝除天官。瓜期既及风驭还，海变桑田知几番。又寻东山访平安，去时与偈墨未乾。",
            "comment": ""
        },
        {
            "title": "石门庵偶作",
            "content": "百炼黄金铸铁牛，十分高价与人酬。台前不有花含笑，应是东山一夏休。",
            "comment": ""
        },
        {
            "title": "颂古",
            "content": "一等作野狐，堂堂大丈夫。徐行青草岸，踏破洞庭湖。",
            "comment": ""
        },
        {
            "title": "草堂老师与靖名庵曰顿",
            "content": "缩脚水上横行，掉臂空中直过。无端此个老人，特地与伊注破。",
            "comment": ""
        },
        {
            "title": "雪堂仍旧老师和予送可师新字韵见招复作五首",
            "content": "木蛇头带角，古路独横身。大有傍观者，初无踏著人。病来思自养，此去或同春。送老须何物，窗明贝叶新。",
            "comment": "【注释】【原题】：雪堂仍旧老师和予送可师新字韵见招复作五首寄之兼呈无证"
        },
        {
            "title": "颂古",
            "content": "梁魏山河本太平，无端容此老狐精。九年皮髓分张尽，只履空棺更诳人。",
            "comment": ""
        },
        {
            "title": "颂古",
            "content": "佛手驴脚生缘，三山影落中天。武帝多方学道，王乔端坐神仙。",
            "comment": ""
        },
        {
            "title": "和直指春日示众",
            "content": "庵前乌龟久不见，一夜雷雨忽然出。东山老汉眼{搭扌换目}痴，近前问讯定光佛。",
            "comment": ""
        },
        {
            "title": "某得银杏不食种之庵前见者曰是三十年乃生公",
            "content": "蟠桃一实三千年，银杏著子三十载。老僧只作旦暮看，汝莫匆匆宜少待。阶前始芽今出屋，便是携篮走僮仆。伴我东园看菜归，与汝煎茶剥柔玉。",
            "comment": "【注释】【原题】：某得银杏不食种之庵前见者曰是三十年乃生公老矣能待之乎某不答作曰"
        },
        {
            "title": "颂古",
            "content": "庐陵米价忽相酬，巨宋山河四百州。青草渡头韩干马，绿杨阴里载嵩牛。",
            "comment": ""
        },
        {
            "title": "送莫内翰五首",
            "content": "黄龙室内三关语，赵老青州一布衫。何事临分无别说，则川庞老是同参。",
            "comment": ""
        },
        {
            "title": "送琏兄之云门",
            "content": "人言学禅如学射，误得同流走天下。梦中射落蟭螟窠，开眼看来无缝罅。无缝罅兮不为差，万煅炉中寻尾靶。翻身筑著老云门，从古风颠称普化。",
            "comment": ""
        },
        {
            "title": "造桥道者并诸化土写求",
            "content": "咄这老冻齈，是甚麼面孔。似马头又圆，谓驴耳不耸。有毒鳖鼻蛇，无底破漆桶。遍处持来搅聒人，十分是个灭胡种。",
            "comment": ""
        },
        {
            "title": "顿庵",
            "content": "万行不修，僧只不历。千佛数中，位居第一。",
            "comment": ""
        },
        {
            "title": "颂古",
            "content": "我脚似以驴脚，车轮顿生八角。三千刹海波澄，一阵西风叶落。",
            "comment": ""
        },
        {
            "title": "四威仪",
            "content": "坐，鼻孔婪巉眼睛大。也有人，一见横趋过。",
            "comment": ""
        },
        {
            "title": "偈十三首",
            "content": "低头不见地，仰面不见天。欲知白牛处，但看髑髅前。",
            "comment": ""
        },
        {
            "title": "送人化修上",
            "content": "尔祖传家唯此钵，中虽无物不忧贫。持从闹市门头过，倒廩倾囷自有人。",
            "comment": ""
        },
        {
            "title": "颂古",
            "content": "十智同真验作家，可中毫忽不容差。若无师子翻身句，现在徒将面自夸。",
            "comment": ""
        },
        {
            "title": "送知殿",
            "content": "修廊下夜沈沈，古殿中香冉冉。要参过去灯明，只在如今一点。",
            "comment": ""
        },
        {
            "title": "送宗上人游方",
            "content": "华峰壁立为初友，雁宕深奇为指南。临济儿孙上封老，见今说法在灵岩。",
            "comment": ""
        },
        {
            "title": "雪堂仍旧老师和予送可师新字韵见招复作五首",
            "content": "梦历百城路，笑翻床上身。惟应个些子，所以见吾人。玉蕴西山重，花开南浦春。异时冰雪里，仍旧一枝新。",
            "comment": "【注释】【原题】：雪堂仍旧老师和予送可师新字韵见招复作五首寄之兼呈无证"
        },
        {
            "title": "慧和微以布衫送寿昌可师有偈答之戏成四首",
            "content": "一物全无尽力担，相逢江北又江南。向来贴肉那堪语，更著渠侬一布衫。",
            "comment": ""
        },
        {
            "title": "送行上人归塔慧力空印和尚灵骨于西山",
            "content": "古佛大塔广，量廓虚空界。凡圣位其中，如光无杂坏。出生与入灭，一一得自在。众生迷本心，当处自留碍。良哉空印师，火后灵骨在。凭谁密安置。有子如行辈。山为碧玉环，水作青罗带。巍巍镇巍巍，永下诸天拜。",
            "comment": ""
        },
        {
            "title": "颂古",
            "content": "赵州老倒一禅和，勘破台山个老婆。笑倒石门庵内客，一条济水过新罗。",
            "comment": ""
        },
        {
            "title": "颂古",
            "content": "戳瞎大地众生眼，夺其一切资生物。尽情推入大火坑，听从阿耨池中出。然后为念普安慰真言，唵摩尼佛吼屈聿。",
            "comment": ""
        },
        {
            "title": "草堂老师真赞",
            "content": "随随昔昔，是这个贼。簸土扬尘，驰南走北。一棒打杀，狗也不喫。后来不肖儿孙，个个一模脱出。",
            "comment": ""
        },
        {
            "title": "次韵知微无外石门相会",
            "content": "铁牛插翅快於鹘，石虎抬头惊倒人。笑把方山轻捩转，几多游子失关津。",
            "comment": ""
        },
        {
            "title": "送莫内翰五首",
            "content": "今者丛林走大声，不言无眼只无睛。愿公善保千钧重，莫管他家热椀鸣。",
            "comment": ""
        },
        {
            "title": "送僧归净众",
            "content": "君不见昔日贵湖抛保福，苧溪溪畔曾叮嘱。汝归东海我归山，鸟道行人难措足。又不见无隐当年隐石师，独傍岩阿烧栗皮。尘埃扰扰未归客，四壁生涯说向谁。我今不向石师住，贵湖亦非吾住处。溪边流水自西东，岩畔栗皮任堆聚。信脚来到五华峰，峰头重整旧家风。为报漳泉诸道友，吉山元是福山翁。",
            "comment": ""
        },
        {
            "title": "送知殿",
            "content": "人人尽有光明，只恐点时不到。试携投子油瓶，一一与伊按过。",
            "comment": ""
        },
        {
            "title": "偈十三首",
            "content": "啐啄之机，暂时活计。清虚之理，不可依凭。执之失度，必入邪路。东海鲤鱼打一棒，陕府铁牛两角折。",
            "comment": ""
        },
        {
            "title": "送化士",
            "content": "洞山身如椰子大，不畜粒米与茎菜。无人烟处门打开，接待方来也奇怪。吉山从作山中主，只用十方菩萨子。二时钟鼓不曾亏，是汝持来还供汝。两翁同中具生杀，明眼高流试提拨。可中见得无少差，是谓能持吉山钵。",
            "comment": ""
        },
        {
            "title": "寄支提禅师",
            "content": "远听天冠化寺钟，孤烟明灭暮山重。念携挂壁木上座，问讯长沙岑大虫。大虫声威动海宇，老不与世同其波。卷藏风月付一室，落日春山狐兔多。威而不怒默常吼，寂子触之遭毒手。东山又似不知时，更来许露其家丑。",
            "comment": ""
        },
        {
            "title": "送清知客",
            "content": "从生至老只这汉，历历孤明没形段。虽无形段却淆讹，要是红炉千万煅。如今何处是红炉，两浙江南试行看。空生老矣浑不知，栽松只在寒岩畔。",
            "comment": ""
        },
        {
            "title": "偈十三首",
            "content": "石霜山中独虎，生得三脚驴儿。走过萍实楚江，踢倒湖南长老。",
            "comment": ""
        },
        {
            "title": "慧和微以布衫送寿昌可师有偈答之戏成四首",
            "content": "普贤高系象王袴，妙德长拖师子衫。遣向寿昌为侍者，一人不肯一人甘。",
            "comment": ""
        },
        {
            "title": "送超侍者",
            "content": "空生众中居，似欠人偈债。超禅归临安，亦来相恼害。布袋连底翻，一还无复载。闭门郑新经，后来且莫怪。去去复何言，西湖莲子大。",
            "comment": ""
        },
        {
            "title": "次韵韩伯修学士读楞严见寄",
            "content": "琉璃瓮中走却鳖，惊起波斯一夜寻。天晓不知何所见，大悲菩萨是观音。",
            "comment": ""
        },
        {
            "title": "静香轩",
            "content": "种竹竹既立，艺兰兰亦芳。炉熏安用许，静极自生香。十客九常在，古人今不忘。如何杜陵老，独喜赞公房。",
            "comment": ""
        },
        {
            "title": "偈十三首",
            "content": "法法本来法，无法无非法。何於一法中，有法有不法。",
            "comment": ""
        },
        {
            "title": "巨风行",
            "content": "海山一雨三日风，折木举屋如飞蓬。路人惊窜居人泣，平地乃是洪涛中。",
            "comment": ""
        },
        {
            "title": "与虚上人",
            "content": "止渴须是水，止饥须是饭。参禅须是悟，成佛不待旦。伽陀有底急，休来问老汉。既来无柰何，拄杖蓦头撺。",
            "comment": ""
        },
        {
            "title": "送僧三首",
            "content": "支提天冠千眷属，龟山蔡柳两尊宿。总在参禅屋角头，开眼光光互相烛。参禅自是云水俦，四顾坤维有高躅。胜妙光中不肯留，六六要明三十六。当其行，歌一曲，春草青兮春水绿。东山老矣夫何言，纵有言兮不堪读。",
            "comment": ""
        },
        {
            "title": "听雨亭",
            "content": "我行台雁之中途，一年两憩安公庐。不知昔人去此远，但见水石清而虚。向来破读有则语，悬水潇潇日夜举。道人似欲暗投明，故立此亭名听雨。客如镜清老更痴，入流截流谁得知。愿公竹扉且常启，我或发兴来无时。",
            "comment": ""
        },
        {
            "title": "送疏山化主",
            "content": "疏山开山矮师叔，手中木蛇称最毒。近江无水山无柴，我昔到时无不足。休论苦瓠与甜瓜，是圣是凡同一家。但看开山好基业，与伊随分著些些。",
            "comment": ""
        },
        {
            "title": "春日示众",
            "content": "青帝一微笑，恩光遍刹尘。如何百草上，刚有未明人。人人当节令，合故竟开新。东山拄杖子，也自黑粼皴。",
            "comment": ""
        },
        {
            "title": "颂古",
            "content": "不是风幡不是心，曹溪一路尽平沈。俊鹰岂肯篱边立，直透青霄万万寻。",
            "comment": ""
        },
        {
            "title": "偈十三首",
            "content": "山僧才到雪岭，打就无底铁船。使人真觉海中，运载情与无情。",
            "comment": ""
        },
        {
            "title": "雪堂仍旧老师和予送可师新字韵见招复作五首",
            "content": "不触波澜手，而彰名句身。向来天上寺，得此眼中人。一别湘湖路，三回岭海春。何时清夜坐，听我话韶新。",
            "comment": "【注释】【原题】：雪堂仍旧老师和予送可师新字韵见招复作五首寄之兼呈无证"
        },
        {
            "title": "和无在木蛇歌",
            "content": "小小蛇儿大大身，曾吞众象空巴陵。归蟠故山骨欲槁，混入草木人要徵。瞎屡生，甚手脚，不善提持休捉摸。枯木形骸似等闲，触著伤人毒无药。寿昌师，怜老病，远远遣来相问讯。拟欲庵头伴老夫，预忧十月霜风劲。著把火，津送渠，依旧令教侍坐隅。重告之曰，蛇乎蛇乎，当如云门应机忽突出，莫学严阳到老安其庐。",
            "comment": ""
        },
        {
            "title": "四景",
            "content": "快霁初无象，豁在千里间。十年归客眼，一点沃洲山。",
            "comment": ""
        },
        {
            "title": "雪峰禅师真赞",
            "content": "咸通已前，正与麼{左口右耶}。绍兴之后，端的别别别。松山撑破秋空月，毬门有路没遮栏，五月取霜六月雪。",
            "comment": ""
        },
        {
            "title": "颂古",
            "content": "庞公惭愧全无，马祖慈悲心大。直饶吸尽西江，东山未向伊道。",
            "comment": ""
        },
        {
            "title": "与郛郎作骨董羹四首",
            "content": "上天既雨晴亦佳，黄云满垅金满家。政须与子加餐饭，何苦预人三咽霞。今年明年吾自老，十日五日梅当花。岂无诗力御强敌，已作睡魔闻酽茶。",
            "comment": ""
        },
        {
            "title": "送知殿",
            "content": "黑月夜中无别，行人下足即疑。须得心灯发现，令渠是处光辉。",
            "comment": ""
        },
        {
            "title": "东庵泉铭",
            "content": "修竹盈门，寒泉迸石。此老何为，居之终日。泉知说法，竹亦能禅。洞山五位，临济三玄。",
            "comment": ""
        },
        {
            "title": "与沔上人",
            "content": "参禅无悟处，如何得安乐。置之空劫前，即为空劫缚。任运日用中，拶著无不错。懵然百不理，柰此一络索。勇猛积勋修，翻成大过恶。端坐审思惟，不如更行脚。东山老病汉，闻之为喜跃。愿尔发足时，出门便蹈著。",
            "comment": ""
        },
        {
            "title": "辞草堂老师归闽",
            "content": "短筇初把探深深，展尽神机被陆沈。搦杀未偿当日恨，翻身谁识此时心。不离左右金为土，别有生涯土作金。既去后来应请问，莫言曾到此山阴。",
            "comment": ""
        },
        {
            "title": "颂古十首",
            "content": "主人无德客无机，石火光中闪电飞。同死同生同得失，此心能有几人知。",
            "comment": ""
        },
        {
            "title": "颂古",
            "content": "大食波斯饮百杯，停杯把挹万人魃。送风使过黄牛峡，不问瞿塘滟澦堆。",
            "comment": ""
        },
        {
            "title": "颂古",
            "content": "六国平来一瞬中，心王不动八方通。后前汗马无人见，只要重论盖代功。",
            "comment": ""
        },
        {
            "title": "圆悟禅师入灭说偈烧香",
            "content": "濯锦江心一沤发，清涨四溟波浪阔。引得风流小玉归，无限龙鱼遭搅聒。紫罗帐里明月珠，把作栗蒲撩乱{上杀下木}。一方孤迥峭巍巍，十字纵横活鱍鱍。我昔堕渠齎瓮中，倔强依前淹不杀。而今寰宇幸清平，谁道岷峨在天末。昨夜西风撼太虚，石牛惊走泥牛喝。一吸沧溟彻底乾，憍梵钵提长吐舌。大悲千眼擘不开，无言童子空忉怛。炷香为寿阿僧只，绍兴五年八月八。",
            "comment": ""
        },
        {
            "title": "颂古",
            "content": "不是幡兮不是风，毒蛇卧在酒杯中。寒山抚掌丰干笑，万里鸿沟属沛公。",
            "comment": ""
        },
        {
            "title": "别刘师美",
            "content": "世故熏人易变初，谁能变处即如如。相看有道遽难说，且可还家深读书。",
            "comment": ""
        },
        {
            "title": "谢丹山秀首座竹筇",
            "content": "老身一袖百无营，病骨人惊太瘦生。多谢枝筇解扶我，松阴石上听溪声。",
            "comment": ""
        },
        {
            "title": "赠吴晦叔雪峰造金刚",
            "content": "执金刚神安法界，塑之年深亦复坏。居士有力如金刚，一念成就金刚王。魔尘不飞佛日光，门外人趋选佛场。",
            "comment": ""
        },
        {
            "title": "拟月",
            "content": "圆时缺处何曾有，缺处圆时自俨然。举世尽随圆缺走，几人透出未生前。",
            "comment": ""
        },
        {
            "title": "松斋直指因喫粽与兄弟论铁酸豏金刚圈栗棘蓬",
            "content": "直指喫粽被粽赚，吐出多年铁酸豏。俊鹰才见插天飞，饿狗床根争咂啖。忽然变作蒲与圈，鹰也迷踪狗也奔。百年滞货无人要，千里持来访我门。象牙不出老鼠口，富贵或生穷相手。倒把春风二月花，满劝松斋一杯酒。",
            "comment": "【注释】【原题】：松斋直指因喫粽与兄弟论铁酸豏金刚圈栗棘蓬话作三偈见寄合为一偈酬之"
        },
        {
            "title": "送可师归西山兼简法华无证",
            "content": "半世几离合，翛然无住身。又为一去客，元是再来人。野宿风鸣雪，江行梅破春。两翁如问我，为话鬓毛新。",
            "comment": ""
        },
        {
            "title": "劝德上人莫作言语",
            "content": "凡物得其时则鸣，鸣之大者唯雷霆。使雷常鸣不以节，人忘修省孰震惊。往时耆年深此旨，十度发言九度已。更有宝云多口师，每见僧来面壁耳。岂似而今文字禅，骈头竝驾争后先。愿公藏此千钧重，等闲不射射必中。",
            "comment": ""
        },
        {
            "title": "病起",
            "content": "老僧头风，一月两发。见粥便呕，见饭便哕。死又不死，活又不活。使他诸人，冷地忙杀。观音势至，候饥候渴。文殊普贤，左提右掇。才方起来，便翻著袜。不问是非，乃棒乃喝。呵呵云门，君子可人。",
            "comment": ""
        },
        {
            "title": "送巾扇街坊",
            "content": "华巾未解心中结，阿难有理难伸说。犀牛扇破索牛儿，盐官为物心偏切。上人幸是手眼亲，独用双拈此时节。一条秋水净无痕，八面清风消恼热。",
            "comment": ""
        },
        {
            "title": "颂古",
            "content": "说似一物则不中，个是南岳让和尚。东山早曾与麼来，带累同行俱喫棒。",
            "comment": ""
        },
        {
            "title": "颂古十首",
            "content": "丈二钢钉，八尺铁橛。插在眼中，犹自不瞥。",
            "comment": ""
        },
        {
            "title": "送泽化士兼简云门二老",
            "content": "青蛇在握心方壮，赤骥追风路不遥。透得云门铁关过，海涛声撼洛阳桥。",
            "comment": ""
        },
        {
            "title": "颂古",
            "content": "德山棒，临济喝，寸刃未施先败阙。丛林尽谓是上机，明眼衲僧也大屈。",
            "comment": ""
        },
        {
            "title": "偈十三首",
            "content": "千五百众雪山住，无面软饼裹露柱。横咬竖咬饱便休，莫倚他门傍他户。",
            "comment": ""
        },
        {
            "title": "颂古",
            "content": "盲人端的有眼，铁牛通身无骨。不信问取桃花，便见灵云败阙。",
            "comment": ""
        },
        {
            "title": "颂古十首",
            "content": "尀耐沩山老鬼精，垂钩便要钓鲲鲸。几多头多为龙去，虾蟹依前努眼睛。",
            "comment": ""
        },
        {
            "title": "空王子",
            "content": "空王子之空而灵，拈起钵饭忘了羹。一生看经不识字，总十二部为一句。一生说禅不动口，喷嚏也成师子吼。阿呵呵，黄面瞿昙争柰何。咄咄咄，是甚衲僧臭皮袜。",
            "comment": ""
        },
        {
            "title": "四景",
            "content": "沙寒雪后天，凫雁将俦侣。独怪蓑笠翁，维舟一归去。",
            "comment": ""
        },
        {
            "title": "偈十三首",
            "content": "雪峰五月五日，不假神符妙术。只有顶门一锥，铁佛也须汗出。",
            "comment": ""
        },
        {
            "title": "四威仪",
            "content": "住，五合黄陈半瓢醋。见客来，般般皆要做。",
            "comment": ""
        },
        {
            "title": "偈十三首",
            "content": "月生一，上下四维无等匹。月生二，须弥拽脱虚空鼻。月生三，明正为南方尽南。",
            "comment": ""
        },
        {
            "title": "又送出闽",
            "content": "老人入我闽中居，如山有玉渊有珠。老人一日出山去，崖不自灵渊亦枯。我问天冠千眷属，如何不留老尊宿。飞鸾水急海天横，一道清辉照四明。",
            "comment": ""
        },
        {
            "title": "颂古",
            "content": "灵云失脚，玄沙落堑，三十年冰河发焰。",
            "comment": ""
        },
        {
            "title": "四景",
            "content": "野阔烟迷树，江清水学天。白鸥盖具眼，终日老人边。",
            "comment": ""
        },
        {
            "title": "无心道人梁长道以偈见寄次韵",
            "content": "法从本有何曾有，心自元无不用无。试问大雄山下虎，何如千里踏人驹。",
            "comment": ""
        },
        {
            "title": "颂古十首",
            "content": "做得些儿活计成，人前卖弄逞才能。直饶踏杀人无数，也是西川老鬼精。",
            "comment": ""
        },
        {
            "title": "颂古",
            "content": "杖林山下竹筋鞭，六月行人口吐烟。曾在祸融峰顶见，十分月出在平田。",
            "comment": ""
        },
        {
            "title": "送僧三首",
            "content": "蜀川老觉家潼川，怀中交子是铁钱。三年听讲大慈寺，执卷问之不识字。三年参禅大隋山，盖龟劫火犹顢頇。瞿塘忽放铁船下，不问滟澦堆如马。逆风使过荆湖南，焦荔林中来放憨。同风莫倚闽与蜀，饮水更须防蛊毒。",
            "comment": ""
        },
        {
            "title": "览妙喜和尚衡阳示众",
            "content": "海蚌直儱侗，不类海蠡儿。开口便见胆，也好与一槌。",
            "comment": ""
        },
        {
            "title": "送知殿",
            "content": "西天胡子没髭须，南北禅和苦觅渠。合眼相逢开眼笑，君山点破洞庭湖。",
            "comment": ""
        },
        {
            "title": "颂古",
            "content": "杖林山下竹筋鞭，生长由来古佛先。一击眼睛才定动，又随烟雨过秦川。",
            "comment": ""
        },
        {
            "title": "通海井",
            "content": "疾风驾海生春潮，岩根石井澹不摇。是中何曾得通理，而以名字悬岩腰。道人眼空君勿怪，大小混融无杂坏。呼僮探井濡砚时，是君砚中有沧海。",
            "comment": ""
        },
        {
            "title": "四威仪",
            "content": "行，忘其粗操得人僧。一举足，趯倒佛前灯。",
            "comment": ""
        },
        {
            "title": "颂古十首",
            "content": "动弦别曲，叶落知秋。抉议不来，休休休休。",
            "comment": ""
        },
        {
            "title": "泐潭暹上人出示延福颂古三首索鄙语因用其韵",
            "content": "千年滞货无人顾，拈起从教著价看。一口直饶酬得过，泐潭山更过西山。",
            "comment": "【注释】【原题】：泐潭暹上人出示延福颂古三首索鄙语因用其韵赠之"
        },
        {
            "title": "和直指春日示众",
            "content": "直指示众重说偈，瞿昙舍身得其半。东山和出一字无，擘破面门君自看。",
            "comment": ""
        },
        {
            "title": "雪堂仍旧老师和予送可师新字韵见招复作五首",
            "content": "干戈平安日，湖海倦游身。况得君为社，招呼我辈人。初无家似燕，宜有喜如春。悬想西山下，雨余钟鼓新。",
            "comment": "【注释】【原题】：雪堂仍旧老师和予送可师新字韵见招复作五首寄之兼呈无证"
        },
        {
            "title": "颂古十首",
            "content": "从头数到一二三，倒数却成三二一。直饶善会大衍算，掐指巡文数不出。",
            "comment": ""
        },
        {
            "title": "送莫内翰五首",
            "content": "一槌从使口如鼻，百炼谁知方入圆。莫怪野人高索价，从来佛祖不曾传。",
            "comment": ""
        },
        {
            "title": "送二僧之衡阳",
            "content": "闽蜀民风果同风，袈裟拔出鞋袋中。相逢古寺话俄顷，怪我称鎚落深井。不忧佛日居衡阳，不忧无人振颓纲。却忧秋高霜月冷，铁牛夜度飞猿岭。",
            "comment": ""
        },
        {
            "title": "造桥道者并诸化土写求",
            "content": "去一得三，添六成四。有口无舌，有眼无鼻。写得十成，以何为是。挂在大目溪头，恰似守桥土寺。",
            "comment": ""
        },
        {
            "title": "叶居士施直裰求颂",
            "content": "广南叶顺居士，施我褐紬直裰。比之七斤布衫，这个犹难提掇。天寒雪落便披，日暖风和即脱。脱著毕竟是谁，惭愧观音菩萨。",
            "comment": ""
        },
        {
            "title": "送深书记",
            "content": "东海鲤鱼吞却海，西河师子口门大。金刚唤起足行神，还却赵州行脚债。",
            "comment": ""
        },
        {
            "title": "大士讲经",
            "content": "两口明明一无舌，同死同生为吾决。那吒顶上喫蒺藜，金刚脚下流出血。",
            "comment": ""
        },
        {
            "title": "颂古",
            "content": "野鸭羽翼能几长，马师眼孔些子大。从他飞去拟何之，须待拽回遭笑怪。",
            "comment": ""
        },
        {
            "title": "幽岩头陀求化",
            "content": "火后幽岩山，中有四在句。院在要人兴，钟在要人铸。道在要人行，佛在要人饭。头陀寒拾流，四句尽分付。",
            "comment": ""
        },
        {
            "title": "南华利侍者持{上虫下丙}和尚语至疏山请校入",
            "content": "曹溪大士出现世，谁其侍者道人利。雷轰电激槌拂间，涓滴无遗水传器。而今底事难覆藏，盖是火后茎茅长。未言字字负此老，且要浩浩流诸方。最初有个譊讹处，遍示知音著何语。东山有语人未知，请问东湖老居士。",
            "comment": "【注释】【原题】：南华利侍者持{上虫下丙}和尚语至疏山请校入版乃作偈送之谒序于徐大资"
        },
        {
            "title": "偈十三首",
            "content": "寒中舞，拾得笑，丰干一曲无羌调。啰啰哩，哩哩啰，近日秋林落叶多。",
            "comment": ""
        },
        {
            "title": "巨风行",
            "content": "有生何处得安稳，方寸是为风火本。看来出尔方雨间，雨霁风休海天远。",
            "comment": ""
        },
        {
            "title": "食荀",
            "content": "机泉擣秔炊明玑，竹根烧笋然竹枝。锦绷稚子犊献角，玉版阿师囊颖锥。同槃若觉风味好，对客不知寒涕垂。古来山林例穷饿，藜苋诳腹蕨充饥。我今一饱万想灭，老马释羁牛脱縻。南山苍苍入箕踞，凉月冏冏生谈犀。公无说与市朝予，啄腐吞腥渠得知。",
            "comment": ""
        },
        {
            "title": "和慧知微雪韵",
            "content": "覆盖乾坤似有功，洞然明白却无踪。其如未识无踪意。屑玉霏霏落眼中。",
            "comment": ""
        },
        {
            "title": "送茶化士",
            "content": "建溪深与吉山邻，胜气潜通不在陈。但看吉山茶椀里，雪花时现建溪春。",
            "comment": ""
        },
        {
            "title": "别刘师美",
            "content": "十年倦客思深隐，江北江南千万峰。今后故人应念我，有书何处觅行踪。",
            "comment": ""
        },
        {
            "title": "慧和微以布衫送寿昌可师有偈答之戏成四首",
            "content": "著时人显衫还隐，不著人亡衫却存。隐显存亡是何物，黄金铸出铁崑崙。",
            "comment": ""
        },
        {
            "title": "四威仪",
            "content": "住，对火浩歌敲火箸。有客来，炉中出煨芋。",
            "comment": ""
        },
        {
            "title": "送泽化士兼简云门二老",
            "content": "过了云门更好看，前头孤峻有姜山。三关一箭收功后，南海波斯念八还。",
            "comment": ""
        },
        {
            "title": "送知殿",
            "content": "诸佛光中众生，众生光中诸佛。若明生佛一如，便见重重涉人。",
            "comment": ""
        },
        {
            "title": "与郛郎作骨董羹四首",
            "content": "寒士百葅食藉佳，敢比八珍五侯家。分甘长贫体生粟，谁能一饱面发霞。自羹青菘烧芦菔，更杂石耳相天花。愿留佳士宿清昼，细引炉香深炷茶。",
            "comment": ""
        },
        {
            "title": "送复上人之雪窦",
            "content": "复也虽少年，其志亦猛烈。发足指乳峰，赤手探虎穴。直须得虎归，不可只麼说。送之披秀前，岁暮千峰雪。",
            "comment": ""
        },
        {
            "title": "偈十三首",
            "content": "祖师心印，堪作何用。无位真人，屎也不直。独步青霄，徒夸好手。和泥合水，罕遇同流。",
            "comment": ""
        },
        {
            "title": "与符侍者",
            "content": "秀峰三圣堂中，符也曾职其事。节制火箸香匙，使得灯笼露柱。圣僧颈上下来，天台山中入去。通玄不是人间，忽雨忽晴忽雾。出门且莫匆匆，道取末后一句。",
            "comment": ""
        },
        {
            "title": "又用前韵送僧",
            "content": "空王子，出空门，敏於选佛讷於言。老少同科无异学，尽倾阿耨作词源。龙虎榜，辉乾坤，一字元无作麼分。汝见是汝为第一，我见是我作状元。有惊群，有独脱，可中丹桂和根技。把作枯柴灶里烧，谁能更著空王褐。只如剑，成家活，不犯锋芒有生杀。莫似章分句解徒，望却龙门头卉卉。",
            "comment": ""
        },
        {
            "title": "送深书记",
            "content": "吹毛不是凡间铁，百匝千重唯一决。出头天外笑呵呵，喜得空生不曾说。",
            "comment": ""
        },
        {
            "title": "览赵州语",
            "content": "赵州借得空生口，便自纵横师子吼。问其佛性狗子无，问其甲子苏州有。而今此口还空生，古佛依前成漏逗。掀翻海岳觅知音，个个看来日中斗。",
            "comment": ""
        },
        {
            "title": "造桥道者并诸化土写求",
            "content": "这汉一生担版，垂老出来住院。清真气味全消，恶业因缘顿现。说禅罔圣欺凡，乞食走州历县。试看帖上传来，辊得成甚觜面。",
            "comment": ""
        },
        {
            "title": "颂古",
            "content": "古人悟处今人眼，善巧休为眼画眉。不见马头人厮扑，一拳打倒只临时。",
            "comment": ""
        },
        {
            "title": "谢丹山秀首座竹筇",
            "content": "山中久住成老宿，云水五湖来弟兄。放下茶瓯答了话，把得拄杖东西行。",
            "comment": ""
        },
        {
            "title": "送街坊",
            "content": "道在未能速说，钵空且要人持。蓦地街头筑著，方知此老慈悲。",
            "comment": ""
        },
        {
            "title": "与梦石分岁",
            "content": "岁尽人人有可分，翁今分岁亦随群。饼翻溪上团团月，鱠缕檐间细细云。漱壑醴泉春万斛，堆槃珠柳雪千斤。两翁一饱风颠在，倦仆饥僮总未闻。",
            "comment": ""
        },
        {
            "title": "送梦石归妙峰德云庵",
            "content": "绍兴五年戊寅冬，王母吞却嘉州像。觉来扪腹喜且惊，一朝生出这和尚。锐头长身碧两瞳，众聚说法声如钟。少年蹈断象骨路，出处大类飞仙翁。老而益健难近傍，德山缩手临济让。善财尽力无处寻，又是经行别峰上。",
            "comment": ""
        },
        {
            "title": "颂古",
            "content": "新妇骑驴阿家牵，潦倒禅翁雪满颠。不解炉头煨死火，客来偏爱出人前。",
            "comment": ""
        },
        {
            "title": "次游教授韵呈草堂老师",
            "content": "北郁之南瞻部洲，纵观谁是老人流。大千一网平收了，坐看儿童乱下钩。",
            "comment": ""
        },
        {
            "title": "送照上人",
            "content": "五华崷崒白雪中，送尽行人是此峰。若问此峰何面目，但言瓶锡住经冬。",
            "comment": ""
        },
        {
            "title": "颂古",
            "content": "百书不如一归家，千闻不如一见面。既归归见复何为，解道德山无佛殿。",
            "comment": ""
        },
        {
            "title": "四威仪",
            "content": "卧，合眼乾坤都盖过。没人知，晨鸡刚说破。",
            "comment": ""
        },
        {
            "title": "颂古",
            "content": "宗师一等把宗纲，鲁祖垂慈太著忙。璞玉浑金虽定价，往来多是不相当。",
            "comment": ""
        },
        {
            "title": "看洞山初和尚语",
            "content": "两头蚯蚓呈三要，五眼胡孙念八还。老蚌吞除龙树月，瞎驴撞出赵州关。",
            "comment": ""
        },
        {
            "title": "颂古",
            "content": "不是风兮不是幡，胡僧两耳带金环。分明有语无人会，又上高楼看远山。",
            "comment": ""
        },
        {
            "title": "送茶化士",
            "content": "五湖云水访山家，不问亲疏尽与茶。若省此茶来处者，出门风摆绿杨斜。",
            "comment": ""
        },
        {
            "title": "冬至",
            "content": "冬后一阳生，东君曾未睹。百草总不知，梅花先漏泄。钟声出远林，雁阵横残月。更拟问如何，弄巧翻成拙。",
            "comment": ""
        },
        {
            "title": "四威仪",
            "content": "坐，入夏{左口右亲}钱无一个。催免丁，县里公人到。",
            "comment": ""
        },
        {
            "title": "次游教授韵呈草堂老师",
            "content": "霜发垂垂老不休，铁船无底更随流。儿孙莫讶得鱼少，盖谓翁翁是直钩。",
            "comment": ""
        },
        {
            "title": "送莫内翰五首",
            "content": "惊世文章梦里花，出尘语解眼中沙。怪来不打这鼓笛，亲见江西老作家。",
            "comment": ""
        },
        {
            "title": "偈十三首",
            "content": "雪峰禅，无星子，只见升堂打鼓。赚得大众上来，近日山中有虎。长至令晨，颠言倒语。",
            "comment": ""
        },
        {
            "title": "送二僧之衡阳",
            "content": "衡阳老子一僧耳，打雨骂风无别伎。海上禅流未识渠，将谓三头仍六臂。两川迈往初不然，我喜其行重说偈。披秀庵前癞狗儿，要见衡阳只这是。",
            "comment": ""
        },
        {
            "title": "偈",
            "content": "先打春牛头，打打春牛尾，惊起虚空入藕丝里。释迦无路潜踪，弥勒急走千里。文殊却知落处，抚掌大笑欢喜。春风昨夜入门来，便见千华生碓嘴。",
            "comment": ""
        },
        {
            "title": "慧和微以布衫送寿昌可师有偈答之戏成四首",
            "content": "寸丝不挂鱼游网，万善严身月入云。若是寿昌端的处，明年一领更烦君。",
            "comment": ""
        },
        {
            "title": "颂草堂老师付顶相赞后圆相",
            "content": "六国朝阊阖，三山插杳冥。禅流相借问，冬后一阳生。",
            "comment": ""
        },
        {
            "title": "颂古",
            "content": "南瞻部州鉏地，东弗于逮种麦。西瞿耶尼拽磨，北郁单越喫面。",
            "comment": ""
        },
        {
            "title": "与暠副寺",
            "content": "衲僧之勇惟法战，铁作浑身犹百炼。不知谁是最雠家，直入南方行一转。上门上户眼如铃，有麼有麼机如电。剔起便行何处寻，声前句后新罗箭。",
            "comment": ""
        },
        {
            "title": "览印无在语",
            "content": "老胡遗下一则语，匝地普天无不举。倾湫倒岳是家常，物义不伤多莽卤。螗螂莫笑夏蜩痴，甘草酷似黄连苦。黄连苦，南泉不打盐官鼓。",
            "comment": ""
        },
        {
            "title": "禅人求偈",
            "content": "禅家流，悟自己，开眼曹溪十万里。况行机路守心空，病渴移家阳燄里。渴转渴，水又非。抬头不觉雁南飞。文殊堂里万菩萨，大唐国内无禅师。或行棒，或行喝，棒喝交驰如电掣。不容眨眼入思惟，忽把虚空敲出骨。地神恶，天神悦，陕府铁牛得一橛。且等东山睡觉来，大掌连腮咄咄咄。",
            "comment": ""
        },
        {
            "title": "与郛郎作骨董羹四首",
            "content": "诗人例穷无可佳，借蔬贷粟东西家。胸中一字不疗馁，奈此满箧皆云霞。郛郎之贫亦相似，眼高视世如空花。两翁相值且相煦，薄糁藜羹终胜茶。",
            "comment": ""
        },
        {
            "title": "与妙庵主",
            "content": "至道之宗，备在尔躬。求之则远，守之不通。不求不守，奇载灵叟。极离极微，应心应手。触目晴岚，到处成庵。捶呵弥勒，不与同龛。石虎抬头，泥牛入海。蓦劄相逢，一场风采。",
            "comment": ""
        },
        {
            "title": "颂古十首",
            "content": "鬼门帖卦鬼犹惊，又见毛头扫帚星。若得过关公验正，夜深把手御街行。",
            "comment": ""
        },
        {
            "title": "雪堂仍旧老师和予送可师新字韵见招复作五首",
            "content": "妙湛清虚理，芭蕉立井身。惟君俱得地，独我不如人。书辱寒温问，茶分安乐春。殷勤拜佳赐，自汲井花新。",
            "comment": "【注释】【原题】：雪堂仍旧老师和予送可师新字韵见招复作五首寄之兼呈无证"
        },
        {
            "title": "南询歌",
            "content": "南询士，标致殊，发言落落中疏疏。瘦藤一握铁相似，孤身万里云不知。作者前，致一问，分明直得绳床震。失脚踏翻楼阁门，通身不挂毗卢印。佛祖言，甚热椀，一剑当头百非划。大展禅宗定古今，火里蝍蟟三只眼。",
            "comment": ""
        },
        {
            "title": "无规矩",
            "content": "赫日光中强作主，忽然霹雳声中死。仰观不见太虚空，俯视分明无寸土。跨瞎驴，追猛虎，百战场中有文武。老来信手斫方圆，从教人笑无规矩。",
            "comment": ""
        },
        {
            "title": "送莫内翰五首",
            "content": "试问同参参底事，华亭秋晚水如天。离钩三寸无人会，风起芦花落钓船。",
            "comment": ""
        },
        {
            "title": "颂古",
            "content": "咄哉王老师，赤穷身也卖。吃些油糍归，至今被人怪。",
            "comment": ""
        },
        {
            "title": "颂古",
            "content": "西来密意庭前柏，有语无语徒分拆。若是道人但举来，只麼守株无了日。",
            "comment": ""
        }
    ]
}