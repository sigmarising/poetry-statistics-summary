{
    "dynasty": "宋",
    "author": "李处全",
    "poems": [
        {
            "title": "诉衷情",
            "content": "疏烟明淡雨膏如。青入烧痕初。开到无言桃李，春事喜敷腴。随杖履，有琴书。酒盈壶。风前花下，睡起醒时，著我篮舆。",
            "comment": ""
        },
        {
            "title": "生查子",
            "content": "温柔属东西，和冷经三五。几夜德星明，果应荀陈聚。分虎屈雄姿，展骥淹遐步。除诏已涂芝，便看朝天去。",
            "comment": ""
        },
        {
            "title": "江城子",
            "content": "一番风雨一番凉。炯秋光。又重阳。潇洒东篱，浑学汉宫妆。今日且须开口笑，花露袅，鬓云香。泼醅新取淡鹅黄。趁幽芳。趣飞觞。落帽当时，□发少年狂。万事破除惟有此，尘外客，醉中乡。",
            "comment": ""
        },
        {
            "title": "鹧鸪天",
            "content": "烟雨溟溟趁落成。只应天欲称佳名。万丝明灭青山映，匹素浓纤渌水萦。民亦乐，美能并。酒杯莫惜十分倾。要知社下平生志，觞政聊须为主盟。",
            "comment": ""
        },
        {
            "title": "蓦山溪",
            "content": "梨花过雨，已是春强半。花恼欲颠狂，兴浑在、秋千架畔。搔头无语，斜日上帘栊，飞上下，语呢喃，又见双双燕。鱼吹细浪，镜面摇歌扇。籍草倒芳尊，亲香茵、落红千片。追奔蜗角，回首醉初醒，逢节物，且欢娱，莫待流年换。",
            "comment": ""
        },
        {
            "title": "朝中措",
            "content": "薰风庭院燕双飞。园柳啭黄鹂。是处蜂狂蝶乱，元来绿暗红稀。衫笼白苎，琴推绿绮，满眼新诗。好个江南风景，杜鹃犹自催归。",
            "comment": ""
        },
        {
            "title": "卜算子",
            "content": "芍药斗新妆，杨柳飞轻雪。著意留连不放春，已向东皇说。况是谪仙家，自有长生诀。方士呼来借玉蟾，要吸杯中月。",
            "comment": ""
        },
        {
            "title": "满庭芳",
            "content": "乳燕将雏，啼莺求友，江南梅子黄时。欲晴还雨，烟外看成丝。迎袂风来梦陇，吹饼饵、香入书帷。行吟处，溪翁说我，不似去年衰。方池。荷出水，朱榴倚槛，粉箨穿篱。有吾曹我辈，把酒寻诗。醉去黑甜一枕，炉烟袅、花影斜晖。家山乐，南窗寄傲，唯有晦庵知。",
            "comment": ""
        },
        {
            "title": "柳梢青",
            "content": "馀甘齿颊。酒□半酣，漏声频促。月下传呼，风前掺别，无因留客。丁宁玉笋磨香，为料理、十分醒著。後会何时，前欢未尽，明朝重约。",
            "comment": ""
        },
        {
            "title": "减字木兰花",
            "content": "更生观尽。双璧蒹葭那敢并。四海无人。笑语从容许我亲。平生此客。复与太丘登醉白。病里颦眉。贪看惺惺骑马归。",
            "comment": ""
        },
        {
            "title": "玉楼春",
            "content": "年光箭脱无留计。才过立春还守岁。要知一岁已寻侬，听打个惊人喷嚏。椒盘荐寿休辞醉。坐听爆竹浑无寐。明朝末後饮屠苏，白发从渠相点缀。",
            "comment": ""
        },
        {
            "title": "水调歌头",
            "content": "落日暝云合，客子意如何。定知今日，封六巽二弄干戈。四望际天空阔，一叶凌涛掀舞，壮志未消磨。为向吴儿道，听我扣舷歌。我常欲，利剑戟，斩蛟鼍。胡尘未扫，指挥壮士挽天河。谁料半生忧患，成就如今老态，白发逐年多。对此貌无恐，心亦畏风波。",
            "comment": ""
        },
        {
            "title": "阮郎归",
            "content": "佳人偏爱菊花天。玉钗金附蝉。歌声缥缈紫云边。博山沈水烟。须斗酒，泛觥船。乃翁能百篇。高堂此会看年年。夜深人醉眠。",
            "comment": ""
        },
        {
            "title": "挽崔舍人",
            "content": "桂籍联升望舜裳，香飘折槛馥天光。我心但愧蒹葭倚，众目争观鸿雁翔。策足华涂欣衮衮，致身台路失堂堂。并看双璧埋黄壤，一层风前泪数行。",
            "comment": ""
        },
        {
            "title": "深静堂",
            "content": "鼎来朱墨苦难逃，两夕山中暂释劳。野岫拥檐青巀嵲，回塘足雨绿週遭。繙经深院心宜静，远迹红尘意自高。漫把新篇供写物，么麽好敢说诗豪。",
            "comment": ""
        },
        {
            "title": "菩萨蛮",
            "content": "杜鹃只管催归去。知渠教我归何处。故国泪生痕。那堪枕上闻。严装吾已具。泛宅吴中路。弭棹唤东邻。江东日暮云。",
            "comment": ""
        },
        {
            "title": "水调歌头",
            "content": "金节照南国，画戟壮陪都。严谯古角霜晓，雄胜压全吴。葱倩采香古径，缥缈折梅新奏，春事早关渠。谁识使君意，行乐与民俱。披绣幌，薰宝篆，引琼酥。黄堂富暇，宾幕谈笑足欢娱。看取十行丹诏，遥指五云深处，归路接亨衢。玉佩映鸳缀，不老奉轩虞。",
            "comment": ""
        },
        {
            "title": "西江月",
            "content": "窗户风薰端午，楼台月满中秋。阴晴寒暑总无忧。几事不如重九。落帽何羞种种，看山都付悠悠。黄花已作醉乡游。梦觉黄花在手。",
            "comment": ""
        },
        {
            "title": "卜算子",
            "content": "春事忆松江，江上花无数。一枕匆匆醉梦中，芳草臞庵路。携手度虹梁，洗眼看渔具。盐豆莼羹是处无，早买扁舟去。",
            "comment": ""
        },
        {
            "title": "菩萨蛮",
            "content": "晦庵老子修行久。问禅金粟曾回首。截竹是禅机。吹破粟玉枝。西湖秋好处。承得昭阳露。香透月轮低。来薰打坐时。",
            "comment": ""
        },
        {
            "title": "水调歌头",
            "content": "春事已如许，柳眼早依依。故园桃李何似，芳蕊想团枝。此地嵩高名里，信美元非吾土。清梦绕瀍洢。扶杖欲行乐，还使我心悲。对琴书，歌一阕，引千卮。昔曾击楫，今日投老叹吾衰。睡起推窗凝睇，失喜柔桑微绿，便拟作春衣。搔首长吟处，此意有谁知。",
            "comment": ""
        },
        {
            "title": "贺新郎",
            "content": "心事知谁许。政吾曹、摛辞弄翰，邀凉蠲暑。节物於人俱可喜，今夕渠偏媚妩。笑曝腹、书生风度。河鼓天孙非世俗，纵惊云、急雨休轻诉。忆倾盖，便如故。良辰欢意宽离绪。称仙家、瑶台缥缈，霓裳掀举。应想尘寰空怅望，月路谁曾隔阻。是处有、绮窗朱户。我爱五湖烟水阔，待扁舟，寻到搘机处。访婺女，共嬃女。",
            "comment": ""
        },
        {
            "title": "柳梢青",
            "content": "九天圆月。香尘碎玉，素涛翻雪。石乳香甘，松风汤嫩，一时三绝。清宵好尽欢娱，奈明日、扶头怎说。整顿颓山，殷勤春露，馀甘齿颊。",
            "comment": ""
        },
        {
            "title": "南乡子",
            "content": "和气作春妍。以作寒归塞地天。岁月翩翩人老矣，华颠。胆冷更长自不眠。节物映椒盘。柏酒香浮白玉船。捧劝大家相祝愿，何言。但愿今年胜去年。",
            "comment": ""
        },
        {
            "title": "念奴娇",
            "content": "一天春意，趁东皇幽赏，重飞端叶。造物有心成伟观，来伴红蕖开彻。桂魄初圆，梅腮全放，节物俱奇绝。冷官门巷，望中北固楼堞。遐想蓬底高人，拥衾无寐，九曲长增结。我亦低窗翻蠹纸，失喜瑶花盈尺。拥鼻孤吟，搔头危坐，所欠惟佳客。须君来此，脸纹相对生缬。",
            "comment": ""
        },
        {
            "title": "西江月",
            "content": "南国一分春色，东窗八面光风。女兄欢笑酒尊同。满眼儿孙群从。但愿年逾百岁，何妨时醉千锺。朱颜绿发照青铜。要看如龙如凤。",
            "comment": ""
        },
        {
            "title": "鹧鸪天",
            "content": "缥缈危楼百尺雄。淡烟疏雨暗帘栊。偶妨清赏中秋夕，为忆名言玉局翁。贤达意，古今同。凉天佳月会相逢。老蟾一跃三千丈，却唤姮娥驾阆风。",
            "comment": ""
        },
        {
            "title": "四和香/四犯令",
            "content": "香雪新苞偏胜韵。领袖催花信。华节良辰人有分。看士女、旛垂鬓。莫向春风寻旧恨。乐事随方寸。眉寿故应天不吝。浮大白、吾无闷。",
            "comment": ""
        },
        {
            "title": "水调歌头",
            "content": "上马趣携酒，送客古朱方。秋风斜日山际，低草见牛羊。酩酊不知更漏，但见横江白露，清映月如霜。平睨广寒殿，谁说路歧长。醉还醒，时起舞，念吾乡。江山尔尔，回首千载几兴亡。一笑书生事业，谁信管城居士，不换碧油幢。好在中冷水，击楫奏伊凉。",
            "comment": ""
        },
        {
            "title": "水调歌头",
            "content": "微雨眼明处，春信著南枝。百花头上消息，为我赴襟期。松下凌霜古干，竹外横窗疏影，同是翠寒姿。唤取我曹赏，莫使俗流知。对风前，看雪後，总相宜。碧天如洗，何许羌笛月边吹。一段出群标格，合得水仙兄事，千古豫章诗。鼎鼐付佳实，终待梦秋时。",
            "comment": ""
        },
        {
            "title": "挽崔舍人",
            "content": "雅望高簪履，昌言动冕旈。五花方判事，万户合封侯。未换黄金带，俄成白玉楼。匆匆大槐国，起灭等浮沤。",
            "comment": ""
        },
        {
            "title": "菩萨蛮",
            "content": "四时皆有司花女。杪秋犹见花如许。想得紫金丹。工夫造化间。春莺留弱羽。更渍蔷薇露。莫取落英餐。留供醉眼看。",
            "comment": ""
        },
        {
            "title": "水调歌头",
            "content": "飞雪已传信，端叶未分枝。莫嫌开晚，前月曾付小春期。谁道梳风洗雨，不许调脂弄粉，容易涴天姿。眼界未多见，鼻观已先知。昔西湖，今北客，各从宜。要渠烂熳，趣得暖律为渠吹。犹记石亭攀折，浑似扬州观赏，清兴欲寻诗。三嗅不离手，如得和篇时。",
            "comment": ""
        },
        {
            "title": "减字木兰花",
            "content": "今年菊早。想到重阳花正好。玉冷金寒。全似东篱挹露看。色庄香重。直与梅花堪伯仲。待唤渊明。三友相从盖为倾。",
            "comment": ""
        },
        {
            "title": "醉蓬莱",
            "content": "政馀春眷眷，首夏駸駸，清和时候。晓色曈曨，瑞霭凝轩牖。著子青梅，袅枝红药，物物俱情厚。绿倚朱弦，檀槽铁拨，华堂称寿。季父高怀，庆锺吾姊，富贵长年，自应兼有。更看诸郎，谢砌芝兰秀。蚤晚成名，雁行亲膝，无忌胜如舅。沆瀣朝霞，蓬莱弱水，酿为春酒。",
            "comment": ""
        },
        {
            "title": "水调歌头",
            "content": "楼观数南国，烟雨压东州。溪山雄胜，天开图画肖瀛洲。我破瀛洲客梦，来剖仙洲符竹，乐岁又云秋。聊作幻师戏，肯遗後人愁。趁佳时，招我辈，共凝眸。君侯胸次邱壑，意匠付冥搜。刻日落成华栋，对月难并清景，千丈素光流。老子兴何极，小子趣觥筹。",
            "comment": ""
        },
        {
            "title": "好事近",
            "content": "香雪弄春妍，柳外黄昏池阁。要看月华相映，卷东风帘幕。更倾壶酒伴芳姿，名字胜桑落。直与岭梅兄弟，是醍醐酥酪。",
            "comment": ""
        },
        {
            "title": "减字木兰花",
            "content": "谁将翡翠。闲屑黄金摅巧思。缀就花钿。飞上秋云入鬓蝉。一枝斜倚。披拂香风多少意。午镜重匀。娇额妆成宫样新。",
            "comment": ""
        },
        {
            "title": "深静堂",
            "content": "连筒接水下横塘，漫祓尘襟引兴长。喜有一枝安静境，閒看九曲泛流觞。凉生客枕秋将老，月上纱窗夜未央。满眼诗材皆可赋，惜哉无计脱官忙。",
            "comment": ""
        },
        {
            "title": "临江仙",
            "content": "畴昔方壶游戏地，群仙步履相从。明黄衫子御西风。佩环金错落，羽葆翠璁珑。骑鹄翩然归去路，吹箫横度青峰。夜深河汉冷秋容。前驱香十里，飘坠月轮东。",
            "comment": ""
        },
        {
            "title": "忆秦娥",
            "content": "春山寂。佳人凝笑山南陌。山南陌。东风寒浅，绛罗衫窄。阑干倚处云如幂。晚来雨过胭脂滴。胭脂滴。啼妆难劝，且须欢伯。",
            "comment": ""
        },
        {
            "title": "西江月",
            "content": "婥婥妆楼红袖，亭亭将阃青油。东皇天巧世无俦。定有司花妙手。十里香风晓霁，千家绮陌春游。竹西路转古扬州。歌吹只应如旧。",
            "comment": ""
        },
        {
            "title": "生查子",
            "content": "庭户小光中，帘幕秋光里。曲沼绮疏横，几处新妆洗。红脸露轻匀，翠袖风频倚。鸾鉴不须开，自有窗前水。",
            "comment": ""
        },
        {
            "title": "满江红",
            "content": "清晓高堂，春晚处、旧红新绿。耸曩昔、蟠桃初种，更并潭菊。强健老人松下鹤，森荣孙子霜中竹。看共持、寿斝祝期颐，倾醽醁。烘晴昼，炉烟馥。连永夜，笙歌簇。喜一时欢意，何人兼足。早愿诸甥成宅相，便从明岁开汤沐。向年年、今日度新腔，调仙曲。",
            "comment": ""
        },
        {
            "title": "蜕龙洞",
            "content": "龙化当年去不回，空余古洞出崔巍。苍苍野色连天远，脉脉泉音穴地来。壁上梭飞三尺雨，匣中剑跃一声雷。红云六月炎蒸处，庆作商霖泽九垓。",
            "comment": ""
        },
        {
            "title": "浣溪沙",
            "content": "宋玉应当久断肠。满城风雨尽重阳。年年戏马忆吾乡。催促东篱金蕊放，佳人更绣紫萸囊。白衣才到共飞觞。",
            "comment": ""
        },
        {
            "title": "水调歌头",
            "content": "明月浸瑶碧，河汉水交流。偏来照我，知我白发不胜愁。客里山中三载，枕上人间一梦，曾忆到瀛洲。矫首蓬壶路，两腋已飕飕。记扁舟，浮震泽，趁中秋。垂虹亭上，与客千里快凝眸。看剑引杯狂醉，饮水曲肱高卧，鹏鷃已同游。起舞三人耳，横笛唤沙鸥。",
            "comment": ""
        },
        {
            "title": "相见欢",
            "content": "新凉襟袂冷然。乍晴天。风送谁家羌管、月便娟。云散尽，秋空碧，玉钩悬。洗耳时听三弄、等团圆。",
            "comment": ""
        },
        {
            "title": "忆秦娥",
            "content": "莺花寂。为渠游冶长安陌。长安陌。今朝风景，酒肠宽窄。锦茵闲把薰笼幂。嫩红倚绿娇如滴。娇如滴。古今高咏，老泉仙伯。",
            "comment": ""
        },
        {
            "title": "贺新郎",
            "content": "秋意生何许。对玉钩、微云避舍，素风吹暑。银汉桥成天路稳，乾鹊声声媚妩。送仙杖、年年须度。离合悲欢多少话，想今宵、缱绻难深诉。千古恨，无新故。聊须作意成欢绪。为佳时、金针戏把，翠觞频举。莫念匆匆轻掺袂，天上元无间阻。况好是、新凉庭户。倦客天涯磋老大，趁珠帘、绣额高楼处。乞些巧，调儿女。",
            "comment": ""
        },
        {
            "title": "朝中措",
            "content": "晦庵四至似天宽。生计有心田。闲弄炉薰茗碗，困寻纸帐蒲团。商山橘隐，须弥芥纳，容与湖天。谁笑先生贫窭，东篱无数金钱。",
            "comment": ""
        }
    ]
}