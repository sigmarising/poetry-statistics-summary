{
    "dynasty": "宋",
    "author": "陈昌言",
    "poems": [
        {
            "title": "邺都",
            "content": "山势崔嵬望太行，星轺迢递过临章。花林园废花争发，铜雀台空草自芳。何必三分夸霸业，独怜千古擅文章。生逢乱世终非幸，疑冢累累挂夕阳。",
            "comment": ""
        },
        {
            "title": "赋得玉水记方流",
            "content": "明媚如怀玉，奇姿自托幽。白虹深不见，绿水折空流。方珏清沙遍，纵横气色浮。类圭才有角，写月让成钩。久处沉潜贵，希当特达收。滔滔在何许，揭厉愿从游。",
            "comment": ""
        },
        {
            "title": "白日丽江皋",
            "content": "迟景临遥水，晴空似不高。清明开晓镜，昭晰辨秋毫。郁郁长堤土，离离浅渚毛。烟销占一候，风静拥千艘。独媚青春柳，宜看白鹭涛。何年谢公赏，遗韵在江皋。",
            "comment": ""
        }
    ]
}