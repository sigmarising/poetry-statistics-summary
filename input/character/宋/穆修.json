{
    "dynasty": "宋",
    "author": "穆修",
    "poems": [
        {
            "title": "雨中牡丹",
            "content": "万金期胜赏，三月破秾芳。妬忌巫娥雨，摧残洛苑香。怨啼甄后玉，寒出贵妃汤。掩敛无聊极，谁来替断肠。",
            "comment": ""
        },
        {
            "title": "和毛秀才江墅幽居好十首",
            "content": "江墅幽居好，当门看水田。凫鸥闲夕照，秔稻秀原烟。野屐无完齿，山衣有败肩。遥闻双阙下，箫鼓乐丰年。",
            "comment": ""
        },
        {
            "title": "和毛秀才江墅幽居好十首",
            "content": "江墅幽居好，身如醉伯伦。浮名抛可得，荒宴罢何因。酩酊乘篮舆，逍遥岸角巾。人间莫回首，容伪不容真。",
            "comment": ""
        },
        {
            "title": "一百五日同周越陈永锡游吉祥僧舍",
            "content": "痛饮方期数百杯，寻芳何事又空回。花愁酒困春无着，却访野僧萧寺来。",
            "comment": ""
        },
        {
            "title": "登女郎台",
            "content": "女郎名字本风流，好与州人作胜游。倘使此台呼丑女，汝阴城里一荒丘。",
            "comment": ""
        },
        {
            "title": "闻报自崖徙雷成一章",
            "content": "從来崖贬断还期，闻徙警雷众共疑，却讶有虞刑政错，四凶何事不量移。",
            "comment": ""
        },
        {
            "title": "残春病酲",
            "content": "风帘窣窣燕哰哰，卧对残芳起郁陶。乍因游车春尚在，未扶醒枕日初高。烦肠屡沃痟难解，病发慵簪癢更搔。欲为风光轻赋别，正无憀赖染江毫。",
            "comment": ""
        },
        {
            "title": "村郭寒食雨中作",
            "content": "寂寥村郭见寒食，风光更着微雨遮。鞦千闲垂愁稚子，杨柳半湿眠春鸦。白社皆惊放狂客，青钱尽送沽酒家。眼前不得醉消遣。争奈恼人红杏花。",
            "comment": ""
        },
        {
            "title": "城南五题其三·贵侯园",
            "content": "名园虽是属侯家，任客闲游到日斜。富贵位高无暇出，生人空看折来花。",
            "comment": ""
        },
        {
            "title": "思边",
            "content": "去年何时君别妾，南园绿草飞蝴蝶。今岁何时妾忆君，西山白雪暗秦云。玉关此去三千里，欲寄音书那可闻。",
            "comment": ""
        },
        {
            "title": "除夜",
            "content": "灯前清泪落衣间，守岁分为客是闲。老母今春年七十，寿觞争忍对慈颜。",
            "comment": ""
        },
        {
            "title": "秋浦会遇",
            "content": "龊龊幽遐地，栖栖会遇人。穷愁艰理胜，羁旅易情亲。岂意当漂谪，兹谐卜并邻。温温窥表粹，晏晏奉嬉嚬。直道谈端闢，横流语下堙。绮文何斐亹，瑰行亦璘玢。敦分初投漆，交言乍饮醇。操心忠义合，开口肺肝陈。共味随时理，俱成迷患因。祸来非造次，语及自酸辛。众奋漂山舌，孤縻坐狱身。诋诬惟腷臆，锻炼止逡巡。囚任棺桐跃，冤宁斗剑伸。君牵成狠翟，我患构奸秦。巧纵銛刀笔，幽争誷鬼神。精诚怀皎日，悲愤贯高旻。素誓端清检，期无取玷沦。斩刍尝鼓箧，卧藁先书绅。侧璧疑曾辨，钩金法所循。得情奚示喜，伏念不忘旬。粗凭三章直，何辞一马贫。决曹诚自任，司举仰谁论。膺破藏奸柱，纲埋剪暴轮。存心固慨慕，有位敢希遵，骥騄程初发，虹霓气未振。沮磨圭失色，萋菲锦争新。肯或奇虚刃，翻成害实宾。木招孤秀伐，珠掇闇投嗔。跖蹻同非圣，敦犨众忌洵。棘心终妬蕙，蓬首不羞螓。冶媚皆貍貉，跳梁并狡{皴皮换兔}。不无嫌虎据，的是恶鹰瞵。合力邪攻正，连谋伪訾真。蝇声移栝榻，蚁漏垫嶙峋。抵玉为凡砾，摧松作弊神。椎埋眢直堕，排陷堵潜填。卑湿终投谊，愁忧遂放均。籲辜赊盖幕，照覆隔蟾踆。流落穷山崦，夷犹积水垠。望家惟霣泣，向国祇低颦。艰毒天崩杞，邅危岁在辰。庭闱偏屺岵，伯仲邈瓛琎。愧未鸱夷死，渐如浑敦嚚。睢盱摇尾兽，宛转曝腮鳞。已歎栖迟郡，尤居寂寞滨。土风传细碎，心事遭凶屯。城郭周□援，人烟簇野津。贾樯通劲越，商颿彻瓯闽。谿妇收菰米，村娃货竹薪。回头波渺渺，动足石磷磷。再见来巢乙，频闻入市寅。满林垂啸狖，当面走惊麇。水寺传将久，沙禽渐欲驯。无心從碌碌，任志守谆谆。早作慵洮盥，宵眠独歎呻。机床闲笔格，窗牖乱书筠。旧葛那支暑，贫炊莫续晨。未尝游井閈，况复出城闉。悒悒危肠溃，昏昏病目瞤。梅蒸衣醭黦，瘴触面黧皴。未免鸡猜鹤，徒希鹊庇鹑。素鹅求庾悦，碧鹳事韦诜。讵识开三雅，奚谁指一囷。欢无官局事，病免府趋尘。避路深藏拙，忘机独任纯。鸢轻饥鸑鷟，驽诮瘦麒麟。瑕谪连城宝，惊疑照席珍。泥蟠蚖肆若，涂曳蝘嘲频。机驰千钧絭，刚摧百炼镔。愠忧宜悄悄，谗吠更狺狺。渐豆多闻耳，全胶欲语唇。已甘钟律哑，难斗釜雷震。近歎非辜者，还称被谴臻。堪持言自解，姑以命相询。顿觉穷通外，殊惊得丧泯。岂烦怀鲁汶，并说忘岐豳。兹共追随日，时逢物景春。杂花明浦屿，细草染郊畛。绣羽来穿柳。妆鬟去采苹。画船江泛泛，铜鼓野鼘鼘。荷芰卷生渚，芜菁秀出壣。丛暄茶正发，秧暖稻初匀。远去寻芳径，闲留坐翠濒。小蛮聊倒榼，独茧暂垂缗。烟杪闻啼魄，沙壖过祭獱。道宫披古碣，僧阁凭雕楯。滞迹惭鱼鸟，归怀谢茗莼。谁怜秦逐客，自恥晋缧臣。学忆居州里，文曾力组紃。曹仓祛秕稗，任苑薙荆榛。壮节轻宗悫，奇才轹卞彬。赋毫摛藻绘，诗墨洒玭琳。始角词场胜，争驰羲轂辚。战瘤知景陷，盟手敢他捘。勇俟邀圭爵，功期取鼎茵。乡书先鹗祢，省荐半龙荀。艺窃登廷试，名叨擢帝宸。阙严趋紫贝，陛峻拜苍银。变化初飞壁，埏和却在钧。三年纡选调，一命就陶甄。冗骤司囹圄，卑才服瓀珉。上寮非遂霸，同列异超珣。介立傍无援，阴排密有夤。隄防虽少戆，坎坷亦多逊。缴已能伤雁，罘仍未放麟。踰年留异域，肆会奉严禋。仰闻苍苍理，难穷荡荡仁。良图君未聘，薄命我方湮。蓬藋何当返，兰荃自可纫。肴蔬调旨膳，舂税给租缗。寄傲邱名麦，遗荣野号莘。退藏师李谧，贵顯让颜竣。蹑蹟三高士，追狂六逸民。耕臯营酒秫，樵谷访琴槆。畚土封花墢，诛茅出果榛。园中持铫插，林下设罝罠。至理鵩齐鷃，浮生茵等椿。未甘捐粪土，所幸曳丝纶。南面同尧禹，岩廊即甫申。固应容一叟，鼓腹得还淳。",
            "comment": ""
        },
        {
            "title": "故侯园",
            "content": "池馆早来瓦砾存，路傍看取故侯园。身前便作荒凉计，祇树芳菲不树恩。",
            "comment": ""
        },
        {
            "title": "和毛秀才江墅幽居好十首",
            "content": "江墅幽居好，宾来定不愁。酒醲新出榨，鱼活旋离钩。移席追松影，调琴和涧流。陶然方外乐，名教絷何由。",
            "comment": ""
        },
        {
            "title": "巨盗",
            "content": "嗣皇登位始凝旒，巨盗寻并相印收。汉室有灵诛贼冀，舜迁无患放凶兜。猨狙岂称周公任，豺虎犹宽巷伯投。愿斩都衡谢天下，不然何用正王猷。",
            "comment": ""
        },
        {
            "title": "清明连上已",
            "content": "改火清明度，湔衫上已连。芳辰来属续，游事困联翩。酒帐经旬直，花司併日权。侠儿狂不足，犹恨促春妍。",
            "comment": ""
        },
        {
            "title": "和毛秀才江墅幽居好十首",
            "content": "江墅幽居好，何妨鄙事添。神随山父赛，筮学野人占。露草牛羊喜，秋霖黍豆嫌。短墙衰柳下，寒水半渠淹。",
            "comment": ""
        },
        {
            "title": "登莒子台",
            "content": "莒国丘垅在，莒台荆棘深。凭高一极目，怀古重伤心。平楚苍烟暝，遇风白日沉。谁论客怀抱，灌木自悲吟。",
            "comment": ""
        },
        {
            "title": "送人至边寨",
            "content": "岂惮河湟远，男儿效主恩。穷边人不到，孤戌自分屯。马放胡沙暖，烽传塞日昏。军前初谒帅，戎服走辕门。",
            "comment": ""
        },
        {
            "title": "江南春",
            "content": "杜若谿边待钓船，怨红伤翠助鹂鹃。战回春事青蒲剑，买破韶光绿荇钱。千嶂远围芳草国，一江晴浸断霞天。未知多感多愁客，何处偷寻甕底眠。",
            "comment": ""
        },
        {
            "title": "和毛秀才江墅幽居好十首",
            "content": "江墅幽居好，柴关带竹篱。田头饷耕后，树里灌园时。邻静鸣秋织，樵闲对野棋。抵巇非我事，大笑引苏锥。",
            "comment": ""
        },
        {
            "title": "和毛秀才江墅幽居好十首",
            "content": "江墅幽居好，人间晚最孤。鱼临谿树钓，鸟隔水烟呼。野竹挂薜荔，山花睡鹧鸪。画工能状出，羞杀辋川图。",
            "comment": ""
        },
        {
            "title": "希言官舍种花",
            "content": "才初看君栽小园，已报新花着桃李。感时睠物情何多，发咏长篇托兴比。为言桃李富华实，君子盛德尤所似。茜茜相倚临芳辰，辅导春功如宰揆。旁有百卉争妍舒，特烦化匠施劂剞。夸红斗紫亦可怜，各事繁华一时尔。繁盛宁将此花同，令人慕玩狂不已。羲和奔御催春归，祇得衔杯且欢喜。君看灼灼枝上英，半杂泥尘成落蕊。盛衰不独草木然，人事悠悠尽如此。",
            "comment": ""
        },
        {
            "title": "和毛秀才江墅幽居好十首",
            "content": "江墅幽居好，名山对九华。疏篁十馀亩，古屋两三家。碓下鸡争黍，篱根虺逐蛙。水边闲送目，独鸟在秋槎。",
            "comment": ""
        },
        {
            "title": "和毛秀才江墅幽居好十首",
            "content": "江墅幽居好，南塘枕野亭。菰蒲颤风绿，菱荇盖波清。系苇一鱼艇，翘烟双雪翎。相携二三叟，扶醉不曾醒。",
            "comment": ""
        },
        {
            "title": "城南五题其四·朱亥墓",
            "content": "闲登朱亥游侠墓，却望梁王歌吹台。台上墓边芳草绿，游人心事立徘徊。",
            "comment": ""
        },
        {
            "title": "友人烧筍之约未赴",
            "content": "久约烧林筍，何时会胜园。未尝清气味，每厌俗盘餐。渐痛烟犀老，方怜露锦繁。如何玉川子，苦惜箨龙冤。",
            "comment": ""
        },
        {
            "title": "食鱼",
            "content": "南有嘉鱼异，常趋四月期。江天专伺至，烟网密争垂。乍戏汀苹末，初循水荇湄。竞摇轻舴艋，宽罩碧涟漪。占浦搜深藻，空波出素髭。数头馀赤质，二色类银姿。货鬻斯为切，鲜腴敢暇知。青钱邀价直，华屋市新奇。珠沫缘条煦，霜鳞逐刃堕。扣颅琼聚骨，剖腋锦分肌。味佐芳菘惬，香参苦笋宜。羹瓯融腻玉，脍助罥寒丝。湘鱓非吾偶，河鲂孰与夷。薦新奚尚鲔，稔毒即殊{左鱼右几}。鲈讶休官易，鲭嫌醒酒迟。自当频佐膳，所惜易过时。",
            "comment": ""
        },
        {
            "title": "烛",
            "content": "一箔珠帘掩映垂，房栊清染麝香枝。佳人盼影横哀柱，狎客分光缀艳诗。禁锁翠明初唱漏，官窗红短尚围棋。长宵且秉欢游去，无限风情见古辞。",
            "comment": ""
        },
        {
            "title": "樊博士化州监临",
            "content": "监鹾已非职，况复极南之。莫识州名化，徒闻水涉漓。树惊人面果，俗骇鸟言夷。去去惟强饭，岁还岁可期。",
            "comment": ""
        },
        {
            "title": "汝阴偶书呈一二知己",
            "content": "汝阴穷掾计何疏，四十无成坐讽书。不务功名师捭阖，独将仁义守蘧庐。敢同贾傅希前席，况异邹生托后车。除泥诸公时一醉，等闲犹且忘归欤。",
            "comment": ""
        },
        {
            "title": "书事觉菴",
            "content": "惠泽涵濡四海同，微生曾莫预昆虫。不参品物陶鎔外，独作穷人盖载中，深穽已颠犹磷石，危苕将箨更推风。一家寄命嗟无地，何负明神与上穹。",
            "comment": ""
        },
        {
            "title": "送毛得一秀才归淮上",
            "content": "江天梅雨画萧萧，送别愁吟白紵谣。处士才高融未薦，骚人魂断玉方招。自伤枥骥心千里，空羡冥鹏志九过。酒罢征鞍迢递去，不堪回首木兰桡。君归迢递淮西路，我客萧条秋浦城。恻恻相看复恻恻，行行送别重行行。途中猿鸟哀声断，马上云山远碧横。富贵穷通俱未决，直倾樽酒沃离情。",
            "comment": ""
        },
        {
            "title": "题李士言秀才别贮帕",
            "content": "兰薰麝裛轻绡帕，略许携持又索还。题破白云深有意，要传消息到巫山。",
            "comment": ""
        },
        {
            "title": "城南五题其五·玉津园",
            "content": "君王未到玉津游，万树红芳相倚愁。金锁不开春寂寂，落花飞出粉墙头。",
            "comment": ""
        },
        {
            "title": "江上送陈翘还无为",
            "content": "江上寂寥春雨晴，江边冉冉春潮平。相逢未尽斗酒醉，相送又速孤舟行。篁竹穷锁秋浦郡，烟波渺隔无为城。音尘两地不千里，勿使负君金玉声。",
            "comment": ""
        },
        {
            "title": "和毛秀才江墅幽居好十首",
            "content": "江墅幽居好，谿山数里长。径通茶坞绿，门枕橘园香，藉石还胜榻，听松不让簧。闲游惊里巷，自作隐沦装。",
            "comment": ""
        },
        {
            "title": "过西京",
            "content": "西京千古帝王宫，无限名园水竹中。来恨不逢桃李日，满城红树正秋风。",
            "comment": ""
        },
        {
            "title": "送定师南游",
            "content": "营营学佛徒，皆喜訾吾道。怜师独异群，儒艺知探讨。诵诗三四章，往往见辞藻。玉璞在琢磨，不难成至实。知予本好古，身服仁义老。勤请送行诗，安足慰枯槁。别时汝颍路，凉叶惊秋早。南游何当还，江潭无限好。",
            "comment": ""
        },
        {
            "title": "南陌",
            "content": "南陌一雨后，东风三月天。残花乱芳草，轻絮散春烟。景色真愁绝，欢悰重弃捐。伥伥有馀恨，醽醁讵能蠲。",
            "comment": ""
        },
        {
            "title": "寒食",
            "content": "江边又寒食，伧客奈离襟。恨满王孙草，愁多望帝禽。鸡毬轻薄事，歌酒宴游心。尽付吴儿辈，惟知屏迹深。",
            "comment": ""
        },
        {
            "title": "赠适公上人",
            "content": "喜得师消耗，從僧问不休。苦吟成白发，多病寄沧洲。道气闲尤胜，书锋晚更遒。相思二千里，阻别十三秋。六合劳生耳，休追万事不。云萝荒旧隐，知友落新丘。想歎欧生逝，应闻李氏忧。寻思祇如此，必竟欲何求。未即无言问，方期勿药瘳。终为嵩少约，築室共夷犹。",
            "comment": ""
        },
        {
            "title": "送孙立东游",
            "content": "诗笔知名曾苦刻，文章多难久漂流。睢阳纵酒黄金尽，提剑东方暂一游。",
            "comment": ""
        },
        {
            "title": "灯",
            "content": "杳杳有时当永恨，依依何处照闲眠。静临客枕愁寒雨，远逐鱼篷秋暝烟。纤影乍欹还复立，冷花时结不成圆。销魂犹忆江楼夜，曾对离觞赋短篇。",
            "comment": ""
        },
        {
            "title": "江南寒食",
            "content": "江城水国春光饶，清明上已多招邀。花阴连络春草岸，柳色掩映红栏桥。歌调呕哑杂吴俗，髻鬟疏削传南朝。谁怜北客归未去，楚魄湘魂惟暗消。",
            "comment": ""
        },
        {
            "title": "别谷熟尉李七同年",
            "content": "骑驴登县门，屑屑复何言。留馆竺干舍，屡携梅福樽。凶荒岐路梗，冰雪岁时昏。明日别君去，依然蓬迹奔。",
            "comment": ""
        },
        {
            "title": "登女郎台",
            "content": "台前流水眼波明，台上闲云鬓叶轻。莫把姑苏远相比，不曾亡国祇倾城。",
            "comment": ""
        },
        {
            "title": "合欢芍药",
            "content": "薰风对坼香心破，浩露双滋粉面新。油壁车中同载女，菱花鉴里并妆人。皇英帝子锺遗艳，琬琰宫姬托后身。谁道独呈芳瑞晚，也胜常调牧丹春。",
            "comment": ""
        },
        {
            "title": "城南五题其二·独游",
            "content": "水曲林幽独杖藜，郫筒香入乱花携。轻肥不得寻春意，动要笙歌逐马蹄。",
            "comment": ""
        },
        {
            "title": "送葛源之太和主簿",
            "content": "勿叹從卑位，聊欣适去情。秋风九月急，飞鸟一帆轻。鱠斫江鳞活，杯尝楚酿清。欢华莫回首，宠辱正堪惊。",
            "comment": ""
        },
        {
            "title": "和毛秀才江墅幽居好十首",
            "content": "江墅幽居好，老农时款扉。浊醪忧共醉，野话坦无机。山雨欲到槛，竹风先满衣。谿南秋更乐，稻熟又鱼肥。",
            "comment": ""
        },
        {
            "title": "赋催妆",
            "content": "严妆应在绣闺中，似斗春芳拆晓风。试问夭桃临碧沼，何如艳质对青铜。",
            "comment": ""
        },
        {
            "title": "城南五题其一·郊步",
            "content": "野水岸边逢草歇，平林烟畔逐花行。雨晴南陌尘埃洗，倍觉风光夺眼明。",
            "comment": ""
        },
        {
            "title": "丙寅春雨",
            "content": "天地开春晖，群阴争闭之。行行二月路，寒威切人肌。淫雨恣凌虐，淹旬下无时。顽云扫复合，直向平地垂。蒸人共愁歎，万物皆疮痍。众木有芳华，摧沮不得施。青苞敛绛萼，同向枝上萎。民麦悲已病，泥中聊参差。嘉谷失播种，虽晴谅胡为。蠢彼田中氓，岂惟念身饥。州县责常赋，嗷嗷诉之谁。幸不为盗起，多应尽流离。吁哉致此异，其咎安所尸。悒悒穷巷士，屏身伏茅茨。读书抗前古，得失心颇窥。天理不难究，可以人事知。且欲上其说，懼非己所宜。有职彼尚默，未当僭汝卑。勉汝无妄言，言出祸汝随。谁识比怀抱，独自空嗟嘻。",
            "comment": ""
        },
        {
            "title": "送灵师归吴",
            "content": "灵师殊可尚，颇不类浮屠。托迹虽依佛，留心独喜儒。风尘倦京洛，水石隐勾吴。破寺杉松老，南归旧隐孤。",
            "comment": ""
        },
        {
            "title": "鲁從事清晖阁",
            "content": "庾郎真好事，溪阁斩新开。水石精神出，江山气色来。疏烟分鹭立，远霭见帆回。公退资清兴，闲吟倚槛裁。",
            "comment": ""
        }
    ]
}