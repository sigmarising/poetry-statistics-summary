{
    "dynasty": "宋",
    "author": "郑熏初",
    "poems": [
        {
            "title": "氐州第一",
            "content": "开遍来禽，春事过也，江南倦客心苦。料理花愁，销磨酒病，还是年时意绪。寒浅香轻，早一霎、朝来微雨。柳曲闻莺，河桥信马，旋题新句。漫道而今无贺铸。尽肠断、满帘飞絮。说似风流，除非小杜，妙绝夸能赋。黯相逢，俱有恨，空流落、江山好处。猛拍阑干，诉天知、声声杜宇。",
            "comment": ""
        },
        {
            "title": "八六子",
            "content": "忆南洲。绀波萦绕，垂杨翠拂朱楼。念十载风流梦觉，满身花影人扶，旧曾暗游。无言空怆离忧。醉袖裛将红泪，吟笺写许清愁。试与问、杨琼解怜郎否，也应还是，旧家身价，而今艳质不来眼底，柔情终在心头。黯凝眸。黄昏月沈半钩。",
            "comment": ""
        },
        {
            "title": "一萼红",
            "content": "忆燕台。正倚帘吹絮，小立望郎来。擫管调丝，涂妆绾髻，密意曾托蜂媒。空恁误、湔裙暗约，最无奈、好梦易惊回。想见而今，浅颦双翠，沁破妆梅。沈带悄然宽尽，恨年时行处，红糁苍苔。前事重寻，幽欢难偶，钿合空委鸾钗。这一点、相思清泪，做心下、烦恼几时灰。数叠蛮笺怨歌，忍对花裁。",
            "comment": ""
        },
        {
            "title": "乌夜啼",
            "content": "春江一望微茫。辨桅樯。无限青青麦里、菜花黄。今古恨，登临泪，几斜阳。不是寄奴住处、也凄凉。",
            "comment": ""
        }
    ]
}