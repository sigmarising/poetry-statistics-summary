{
    "dynasty": "宋",
    "author": "戴栩",
    "poems": [
        {
            "title": "少文挽词",
            "content": "尘外拾科名，儒袍一半青。凄凉余旧友，端的墓新铭。池浃骚人墨，山空隐士星。没言犹戒佛，引葬只刍灵。",
            "comment": ""
        },
        {
            "title": "仙都示马令克",
            "content": "钓鱼自荐桃花饭，借曲新篘竹叶醪。一段清贫眼中见，定非装点入诗骚。",
            "comment": ""
        },
        {
            "title": "题觉海寺庙二首",
            "content": "山头金碧入层天，下瞰平坡百顷田。灵迹解扶胆圣运，断碑犹记会昌年。日翻鸟鹊觚棱过，风落蠨蛸玉帐缘。祭罢数翁沙际立，暮潮一舸去翩然。",
            "comment": ""
        },
        {
            "title": "题云严寺",
            "content": "才见好山疑近寺，却寻流水入山来。坡头上下无平屋，松色中间有落梅。越地此方全是海，唐碑其字半生苔。万庵老子吾家客，说到儒门眼倍开。",
            "comment": ""
        },
        {
            "title": "定海寒食西湖忆卢玉堂葬西湖这上近传有僧请",
            "content": "寒食无朝谒，閒携载酒车。燧青宫蜡火，雨白野棠花。旧友频游处，荒阡一酹赊。传闻有仙笔，丽句落僧家。",
            "comment": "【注释】【原题】：定海寒食西湖忆卢玉堂葬西湖这上近传有僧请大仙降者是其笔"
        },
        {
            "title": "前休处士余君挽词",
            "content": "事向生前了，名逾死后新。溪山三尺冢，诗酒四时春。急义先乡社，忧民问缙绅。蜃江才一苇，恨阻送车尘。",
            "comment": ""
        },
        {
            "title": "卢直院挽词",
            "content": "五十一回春梦中，兄悲子哭愬东风。别司制敕归天上，不共尘凡住哉中。幌拂幽弦琴自语，奁遗残粒药无功。松飔九里凄歌薤，依旧西湖不负公。",
            "comment": ""
        },
        {
            "title": "上丞相寿",
            "content": "宗祊享德本无私，手捧羲轮上玉墀。牺象洁新亲荐处，凫鷖燕乐守成时。重闉昔诵明光赋，硕辅今赓圣德诗。一体君臣同五福，无穷无极太平基。",
            "comment": ""
        },
        {
            "title": "徐少卿挽词",
            "content": "盛业清朝选，香名早岁芳。所忻逢舜禹，宁肯学于张。卿月高秋部，恩波彻夜郎。谁嗟贤哲事，身外欠周防。",
            "comment": ""
        },
        {
            "title": "上丞相寿",
            "content": "万钉宝璐价连城，赐敕初宣上不名。虹彩助成霖雨润，龙光叠映衮衣荣。五湖四海归蟠际，万岁千秋侍圣明。应笑唐家于阗玉，不於房杜表忠精。",
            "comment": ""
        },
        {
            "title": "上丞相寿",
            "content": "后汉今周喜再昌，无人金阙议边兵。二仪清浊还高下，万国笙歌醉太平。",
            "comment": ""
        },
        {
            "title": "渔浦",
            "content": "久惭窍食侣鵷鸿，尚以诗名玷至公。喜对亲慈说田里，了无事鄙到船蓬。涨流暂急潮差候，阴霭俄销月在空。梦读道经人一笑，却怜疏直有仙风。",
            "comment": ""
        },
        {
            "title": "东山隐士曾公挽词",
            "content": "儿袍已绿鬓丝鲜，尚爱寒檠对夜编。里不闻喧钦德重，诗能藏巧得名全。慈平心是今时佛，隐卧身多晋传贤。晓奠所亲凝恸处，忆曾持酒寿新年。",
            "comment": ""
        },
        {
            "title": "上丞相寿",
            "content": "帝里熙熙笑语闲，新春胜事总相关。眼看长乐鸿名建，心爱淳熙盛象还。雪晓万家沾廪玉，月宵九陌涌灯山。升平此德将谁报，一炷晨香斗柄间。",
            "comment": ""
        },
        {
            "title": "送先室归葬西山",
            "content": "结束遥装异昔时，江头送尔一沾衣。五年客殡依禅寂，千里香魂与梦归。闺美欲书碑易尽，龙封新斸草应稀。西山便想西湖是，云树深深谷鸟飞。",
            "comment": ""
        },
        {
            "title": "夏肯父为先都仓求水心墓志未得归社中诸友皆",
            "content": "文星金石笔，许尔有新铭。宽作春风约，归看宰树青。房留僧闭月，舟渡雁移汀。凭寄梅花酹，先贤必典型。",
            "comment": "【注释】【原题】：夏肯父为先都仓求水心墓志未得归社中诸友皆赋诗送其行"
        },
        {
            "title": "上丞相寿",
            "content": "古为要镇及边城，祗在深谋不在兵。庙算何曾有遗策，将臣容易欲要名。弱翁持重羌还服，裴度经营蔡自平。靖定规模天广大，会须混一到神京。",
            "comment": ""
        },
        {
            "title": "赵开府仪国公挽词",
            "content": "西湖曾伴玉堂仙，我亦陪登李郭船。便有荐书如旧识，剩怀此意忽重泉。西风引旐笳吹咽，东国疏封宝册鲜。如此哀荣将底恨，泪因知己自潸然。",
            "comment": ""
        },
        {
            "title": "上丞相寿",
            "content": "赤墀黄阁自从容，人咏元和第一功。万象晓归仁寿镜，旌旗初下玉关东。",
            "comment": ""
        },
        {
            "title": "寄题林上舍真意堂用其元和渊明韵二首",
            "content": "趋赢厌市寂，洗听嫌瓢喧。襟素倘相越，取舍谁为偏。卓哉靖节翁，人境得仙山。有真谅无赝，无往岂有还。唯彼南山云，朝夕可晤言。",
            "comment": ""
        },
        {
            "title": "贺水心先生七十",
            "content": "欲盟鸥鹭老昌湖，其奈君恩未许何。迟此经纶今日后，定须酬折得年多。著书新稿天无尽，阅世閒心海不波。七十却嫌人贺寿，缭墙闭雨长庭莎。",
            "comment": ""
        },
        {
            "title": "永康道中",
            "content": "油笠芒鞋筇一枝，晚秋天气半春时。雨多樵径行人少，山崦青红叫画眉。",
            "comment": ""
        },
        {
            "title": "官满寓济川馆得叶嘉仲和朱宰梅花诗次韵云作",
            "content": "爱日经檐暖，游蜂扑纸窗。吾生岂拘束，一笑俯涛江。",
            "comment": "【注释】【原题】：官满寓济川馆得叶嘉仲和朱宰梅花诗次韵云作梅花诗当用欧公雪中酬唱今凡诗家常用字一切屏去乃佳朱令君仆未识面见足下道其语差强人意又与斯君德润善乃赓此诗以兴譬诸草木吾臭味也"
        },
        {
            "title": "题浣川",
            "content": "浣纱元是此川名，鸥鹭蒲荷物物清。人把渊明居并拟，如今倒换学渊明。",
            "comment": ""
        },
        {
            "title": "送庐陵胡季昭梦昱以上济邸封事贬象州",
            "content": "古郡荒凉象迹新，君行况是去装贫。此愁欲别柳边雨，明日初程桂外人。从古不多如意事，加餐宜惜未归身。春风未必天涯尽，木槲花开瘴水深。",
            "comment": ""
        },
        {
            "title": "蔡尚书挽词二首",
            "content": "又报文昌拆，耆儒去玉除。经纶於世密，趋和与时疏。闽地祠常衮，词臣说仲舒。香名五十载，终竟道如初。",
            "comment": ""
        },
        {
            "title": "丘处士挽词",
            "content": "自移小陶寄西阛，终是高人性爱闲。梦到春潮生荻渚，眼看旧友上蓬山。棋声忽背樵风远，书影空涵櫂月弯。令子相过犹昨日，不堪衰鬓泪沾斑。",
            "comment": ""
        },
        {
            "title": "上丞相寿",
            "content": "人统开璿历，台符焕紫躔。数如环复始，天与寿无边。麟阁精神异，龙舆宠数专。先朝称旧弼，潞国最长年。辽币犹增遣，河流未肯旋。争如今日盛，独致太平全。青社归传檄，阴山息控弦。堤成江势却，疆辟稻畦连。燮理功何钜，勤劳意自便。寒分编户粟，雪赐羽林钱。吉日登符宝，中天敞栋梴。九重申骏命，一德共蝉联。吾道今隆矣，人文益粲然。来归褒衍圣，访后续伊川。美绩随时现，神谋应物圆。基扶周鼎晏，色补舜衣妍。独立观昭旷，中持斡化权。通融文共武，菹压党兼偏。位乃昭文右，功惟尚父先。福流寰海遍，谦守此心坚。卦象黄裳繇，诗家绿竹篇。流传皆琬琰，赓颂几歌弦。峻极极龄际，中和二日前。沙堤春骀荡，凤沼晓澄鲜。绮席纷才俊，瑶台映列仙。一经韦继汉，百两姞妇燕。贱子叨卑钥，清晨染贺笺。所惭恩似海，安得笔如椽。举目看霖润，褆身拟化甄。原同松与石，洁操在平泉。",
            "comment": ""
        },
        {
            "title": "林孔英岳母卢夫人挽词",
            "content": "南涧承家事遍经，东床得婿众知名。纵於人世百年短，添得儒门一倍清。科第旋收夫又子，空缘自解殁犹生。新阡闻与姑茔近，松霭朝昏管送迎。",
            "comment": ""
        },
        {
            "title": "春风行为判府韩郎中寿",
            "content": "鸿蒙何物转胶轕，春风万里来阊阖。佳哉可爱不可名，协气穰穰如响答。去年浙水皆春波，今年鄞江春最多。桃源洞口一披拂，花胎柳骨含天和。散作油云三日雨，田家喜气充环堵。藜肠得米停春雷，共向清流浸秔稌。秔稌可种麦可耘，今年上瑞应十分。不知化工费多少，化工不自书其勋。归来阊阖门四敞，更展经纶九天上。坐令八极一春台，物物大钧融溥畅。君不见古往今来春，春风岁岁长如新。",
            "comment": ""
        },
        {
            "title": "哭周茂洪",
            "content": "清襟无物最怜才，怪傲翻从怨口来。於我此生同管鲍，昔人何处觅陈雷。龙驹有种长途见，宝镜无言众愧猜。一恸欲从天外酹，吴门斜日起云埃。",
            "comment": ""
        },
        {
            "title": "挽陈县尉歌词",
            "content": "欲裁薤曲问耆贤，见说声华四十年。六馆已推天下士，一官向羡吏中仙。白砂旧事渔樵老，缥轴新铭蜡墨鲜。便觅当今徐穉笔，榜知如玉在松阡。",
            "comment": ""
        },
        {
            "title": "劝耕题正觉寺诗次王文康韵二首",
            "content": "渤澥东南极，何年梵室开。地形缘水尽，潮势挟山来。古市朝仍暮，遥帆去若回。老僧无一事，窗日射飞埃。",
            "comment": ""
        },
        {
            "title": "捕蝗回奉化泊剡源有感",
            "content": "十月五日江信风，小舟摇兀芦苇丛。云端初月吐复翳，时有鹳鹤鸣寒空。梓荚离离挂石发，松萝矫矫垂羽幛。徒步长歌者谁子，乍抑乍扬惊远宠。令人惨淡百感集，呼酒不饮心未降。自从作吏涴泥滓，故书蛛纲尘满窗。海田无雨种十一，是处奔走祈渊龙。龙慵不报蝗四起，茹草啖叶无留踪。早击暮遮夜秉火，遗子已复同蜩蛩。吏无功德可销变，勉力与尔争长雄。矮屋三间自寒暑，居无十日甘憧憧。却忆莱堂应梦我，白云正隔西南峰。人生富贵亦何用，长年菽水胜万钟。一丘一壑自不恶，我欲从之邴曼容。",
            "comment": ""
        },
        {
            "title": "永康道中",
            "content": "泥沙过迥人家少，烟树几行山一围。渐近界牌听唤酒，柳塘春水鹭鸶飞。",
            "comment": ""
        },
        {
            "title": "陈民表挽词",
            "content": "住僻宜玄晏，门高聚郄诜。没犹存议论，生岂恨沉沦。旧姓符占地，新铭胜写真。登堂曾独拜，愧见德星人。",
            "comment": ""
        },
        {
            "title": "挽张知县词",
            "content": "卓绝为官事，碑铭字画深。万钧持重力，一点觉圆心。天地空轮迹，贤愚荒草林。老来频阅世，有泪不沾襟。",
            "comment": ""
        },
        {
            "title": "送侯居甫监军器所门",
            "content": "青云直上不留难，也向神京效一官。御带禁严曹事少，员分省户荐书宽。明时兰錡曾何用，昨夜边烽未肯寒。定有囊封神庙略，还同新句寄来看。",
            "comment": ""
        },
        {
            "title": "徐太博母夫人挽词",
            "content": "孙荣子贵问何如，笾斝盈庭学鲁儒。若尽礼宗天下少，纵修彤史古人无。归眠山馆还知命，赐吉朝衣得暂娱。欲寄升堂千点泪，兰负吹雨暗前湖。",
            "comment": ""
        },
        {
            "title": "次韵卢直院题秀邸所赠春龙出蛰图",
            "content": "中兴断鳌四极立，黄河不动银河湿。群龙作御翊天飞，岂有泥蟠初破蛰。画家画甜难尽神，诗家诗苦空绝尘。上圣调合二能事，从此角鬐成活身。王门沉沉风铎语，妙舞停弯歌罢句。放半祥光挟电生，知从所赐春龙处。明朝黄麻出汉宫，草麻因赠玉堂翁。见者传观互矜诧，我为指点开鸿蒙。九州未画一丰草，龙豢於官犹在岛。后来盛理称太平，麟凤不厌郊原小。我原万物常安舒，泽焦润槁旱已拘。百灵有职不相袭，昆仑日月自出入。",
            "comment": ""
        },
        {
            "title": "题吴明辅文集后",
            "content": "冰蚕续丝犀琢轸，欲奏南薰终不近。水心归宴白玉楼，一代词华为渠尽。有客触热来相过，手挈朗月披烟萝。笔阵森森万马肃，夜雪未搅千群鹅。游鞭戏镝偶独出，见者惊降什六七。掊摘世故穷高深，钩揣物情悬得失。子云老去方草玄，雕虫往往羞少年。水心不学骈俪语，评麻品制空现前。子今古文自星斗，笑杀时流牛马走。人间百短见一长，留此一短无何乡。",
            "comment": ""
        },
        {
            "title": "贺丞相家庙诗",
            "content": "有永恢皇祚，中兴挺世臣。王封一品贵，庙锡五筵新。日月临华表，璇玑近彩晨。秀当吴峤色，流自鄮江津。给吹仪褒燧，铭功鼎赐栒。神游来燕日，吉朔契龟辰。驺骑传呼哄，仪鸾供帐陈。九街收雨净，午漏带钟匀。从以簪缨贵，来羞俎豆珍。思随哩共肃，懽与律回春。感激思亲泪，舂容致主身。群工瞻礼乐，百两溢车轮。翻若今为盛，应无古与伦。王珪渐寂寞，诸葛抱酸辛。父子千龄并，明良一德纯。秉心同此学，锡福遍生民。日者邦维固，天令敌运屯。版图重入汉，玉玺已收秦。遵养谋先定，规恢气遂振。相仍鸣鸑鷟，双玉上麒麟。帝谓先朝旧，卿勋不数人。何官崇宠渥，无地匪经纶。礼始昭陵建，恩参潞国均。有严京邑宇，还望越祠邻。牺象时觞洁，貂蝉月拜频。烟芬沾杳霭，云气护轮囷。龟泗提封衍，韦平系绪诜。祝宗辞不愧，善庆泽无垠。永辅乾坤晏，同濡雨露仁。小儒松桷颂，留笔纪苍珉。",
            "comment": ""
        },
        {
            "title": "永康道中",
            "content": "涨渌无风影自摇，芡花生刺藕花娇。山禽不记春归去，深树一声婆饼焦。",
            "comment": ""
        },
        {
            "title": "蔡尚书挽词二首",
            "content": "廊庙平戎策，诗书谕善箴。十年才一召。未昃忽先阴。史局收遗稿，宫寮出赐金。门生私恸处，即是万人心。",
            "comment": ""
        },
        {
            "title": "官满寓济川馆得叶嘉仲和朱宰梅花诗次韵云作",
            "content": "旷野多风雪，阳和一点通。不应歌兕虎，吾道岂其穷。",
            "comment": "【注释】【原题】：官满寓济川馆得叶嘉仲和朱宰梅花诗次韵云作梅花诗当用欧公雪中酬唱今凡诗家常用字一切屏去乃佳朱令君仆未识面见足下道其语差强人意又与斯君德润善乃赓此诗以兴譬诸草木吾臭味也"
        },
        {
            "title": "奚帑院挽词二首",
            "content": "历官凡有几，五驾令君车。健吏犹难色，儒生未必疏。廪饥祠有像，乡饮礼成书。惜阻蒲轮召，申公八十余。",
            "comment": ""
        },
        {
            "title": "上丞相寿",
            "content": "玉麒麟表中兴瑞，江左风流乍韶濩。我朝宰相越王家，身为中兴开瑞数。去年宝献扑鹿花，春风端门散恩华。丛丛万额扣香穗，祝公寿福逾堤沙。披舆地图上意肯，黄河不浑青海静。经纶有道鼎年多，惠利无边壶昼永。冠蝉衣衮真天人，却笑凌烟色易陈。调娱乾坤入掌握，餐茹沆瀣长精神。炉冶小儒蓬室底，倏忆宝从元佑起。元佑堂堂森钜公，亦有文章六君子。欲赓烝民继周雅，笔欠如聊尔耳。不然从头颂勋庸，砚蟾应渴西湖水。",
            "comment": ""
        },
        {
            "title": "题雇恺之画洛神赋欧阳率更书同宗御跋寿右司",
            "content": "建安七子云锦裳，东阿冠佩俨帝傍。美人依约驻何许，卮言和饰含芳芗。虎头妙处似痴绝，丹青貌出花边月。空词无色重徘徊，多态有颦转萧屑。软风吹香态耳苍，蘅皋芝田晴翠长。玉笙飘断牵情梦，羽葆翻开雇影光。兰钗横峨双凤翥，调高不染巫峰雨。龙髓生霞谢露铅，蝉衫如水萦金缕。瀛洲学士老率更，服暗编简谁施嫱。平生肝肠忽妩媚，神气钩画同飞扬。阅晋经唐今几昔，光景常鲜日月白。绍兴天子曾品题，价重珊瑚何翅百。吾闻商雒神灵居，祗今王会临皇舆。原公翊我九畴主，更睹龟呈绿字书。",
            "comment": ""
        },
        {
            "title": "定海饯王郎中",
            "content": "曈曈明月佩，奕奕朝霞裳。握兰侍帝所，搴兰思衡湘。衡湘渺何许，玉节耿有光。耆倪九城民，喜色纷迎将。曰予逢圣代，有君冠虞唐。皋禹翊元化，万宇如一堂。欲销庾籍蠹，乃借芸签香。我闻生人初，此屋有盖藏。官渔吏为罟，頳此百尾鲂。湖南素清绝，帛贱米不翔。揽辔亦何事，谈笑还循良。归来倡九牧，论思助时康。此别非久隔，此怀讵暂忘。湖风开绉碧，柳雨滋柔黄。朋簪各有赠，再拜献一觞。短章不成琢，愧彼金玉相。",
            "comment": ""
        },
        {
            "title": "莆门陈东野挽词",
            "content": "碧海云边为小隐，暮年世味等空蒙。笑看朝友题衔阔，爱共邻翁话岁丰。书述南轩儿自注，诗参东野字应同。一丘裘褐甘寒梦，逗晓疏钟出梵宫。",
            "comment": ""
        },
        {
            "title": "寄刘成道",
            "content": "归淮方向浙，度尽一年寒。想见添诗卷，传闻摄酒官。雨多江溆暗，米贱客愁宽。旧友参台幕，应留看牡丹。",
            "comment": ""
        },
        {
            "title": "朱尚书夫人洪氏挽词",
            "content": "八座方新玉铉家，妆台忽掩五云赊。徽声不愧古彤管，觉性能空昙钵花。夜月东冈疏磬度，春风南国去旌斜。所亲多少酬恩泪，待看重封燎诏麻。",
            "comment": ""
        },
        {
            "title": "定海九龙山",
            "content": "佛灯孤照净琉璃，吟尽疏星印水湄。更觅九龙飞下处，人言山僻过于诗。",
            "comment": ""
        },
        {
            "title": "白鹤寺作",
            "content": "子晋昔游处，平台片石成。寺名犹记鹤，松响却疑笙。岩壁飞双瀑，金沙照一泓。野人岂仙伴，随鹿过溪行。",
            "comment": ""
        },
        {
            "title": "宋叔简挽词",
            "content": "上国曾随计，香名众所闻。百年犹是短，寸禄不沾分。笛送邻家月，楼藏卧处云。生刍何必奠，徐穉有铭文。",
            "comment": ""
        },
        {
            "title": "林酒库挽词",
            "content": "静梦钟催漏，荣恩露眩花。能镌题墓语，终认读书家。壤乐齐裘褐，风酸送旐车。竹轩孙几辈，又减雁行斜。",
            "comment": ""
        },
        {
            "title": "上丞相寿",
            "content": "河北将军尽入朝，九重春色醉仙桃。沿边千里浑无事，云卷长天圣日高。",
            "comment": ""
        },
        {
            "title": "官满寓济川馆得叶嘉仲和朱宰梅花诗次韵云作",
            "content": "饥雀啄芳蕾，蠹苔侵碧枝。是中浑不较，刻画未嫌时。",
            "comment": "【注释】【原题】：官满寓济川馆得叶嘉仲和朱宰梅花诗次韵云作梅花诗当用欧公雪中酬唱今凡诗家常用字一切屏去乃佳朱令君仆未识面见足下道其语差强人意又与斯君德润善乃赓此诗以兴譬诸草木吾臭味也"
        },
        {
            "title": "徐少卿挽词",
            "content": "忽作严州梦，难随上雍班。行藏天分巧，夷险世机閒。瘴酒云生绿，铭旌露湿斑。保昌钟梵晓，依旧是家山。",
            "comment": ""
        },
        {
            "title": "次韵水心端午思远楼小集",
            "content": "众嫭容独愧，孤正思群倾。何必远者思，今古同一情。土方慕洁修，各心好自萦。一旦履华膴，争夺遗世名。枭獍随诋凤，蝼虮起困鲸。醉中触灵均，到今唤不醒。朋社角曼衍，冶游眩轻盈。无情湘水窟，有恨郢山棱。",
            "comment": ""
        },
        {
            "title": "清源寺",
            "content": "踏破祖师关，参黄仍吊颜。龙分一脉水，鹤占半屏山。塔影浮云外，松阴落照间。本因閒到此，吟苦不能閒。",
            "comment": ""
        },
        {
            "title": "上丞相寿",
            "content": "万岁千秋奉明主，坐令四海如虞唐。一门累叶凌烟阁，功业汾阳异姓王。",
            "comment": ""
        },
        {
            "title": "夏迪简都仓挽词",
            "content": "圣代难平进，仓官不厌卑。恨无终岁寿，名有上臣知。事业空流水，科名在墓碑。儿能起门户，何止继前基。",
            "comment": ""
        },
        {
            "title": "送袁著作守徽州",
            "content": "明月峨进贤，飞霞粲朝服。归着莱氏斑，堂前问凉燠。肘旁一印悬，字刻新安牧。清时宝静恬，颓俗迷返复。而君膝上传，剩此名节馥。頳鲤跃天池，群鲰荡相逐。中乃有一鳞，不洄亦不洑。骊龙雷电威，闪光注两目。未知豢者谁，欲使同豭鹜。君家此二图，厥理探已熟。翩然九门去，饫尔万家福。风移户赋稠，雨足山苗彧。一将兰芸香，尽洗筩缿牍。手别阻齐房，心期属帆轴。昔闻孔敬康，埋采彼深俗。迟君裳觐车，后乘载幽独。",
            "comment": ""
        },
        {
            "title": "刈麦行自灵岩归示赵丞",
            "content": "大儿牵衣镰在手，小儿携篝并畦走。陌翁语妪切莫迟，梅风温云晴不久。两手便熟镰无声，黄云卷地苍坡平。一声长歌出台笠，麦蛾飞起缘其缨。炊烟幕幕暗杨柳，大妇壶飧仍榼酒。酒沉飧冷未暇尝，腰骨酸辛一骧首。",
            "comment": ""
        },
        {
            "title": "题浣川",
            "content": "五十知非雪鬓鲜，尚将疏褊谪尘缘。近来万境心如洗，笑改斜川作浣川。",
            "comment": ""
        },
        {
            "title": "后园老格为园丁斧而薪之有所存者直干危梢耳",
            "content": "尔梅生不辰，失身蔬茹圃。虽沾灌溉力，却受秽浊侮。未能同臭味，只得共甘苦。青随菜甲肥，翠引蒿芽吐。与时自高下，何意较尔汝。畦丁厌长成，恐碍寸金土。清阴仰密叶，日日逢而怒。疏柯并柔枝，旦旦伐而斧。如此冰玉姿，若为荆棘伍。孤标余寸息，老命悬一缕。四围苍藓黏，半心蚀虫蛊。禁持几霜雪，剥落久风雨。潜阳动地脉，生意顿鼓舞。涂抹三四花，岂自矜媚妩。香清不如少，骨劲不嫌古。试问白玉堂，何如破茅宇。毕竟天地间，贵贱各有主。苟非吾所安，虽荣亦何取。说与此花知，善自且撑拄。须有岁寒人，徙根松竹坞。知汝非错薪，肯容刈其楚。巡檐一笑春，能忘在莒不。",
            "comment": "【注释】【原题】：后园老格为园丁斧而薪之有所存者直干危梢耳近亦放三四花吁嗟梅兮生非其地傥移在离骚园中肯作如是观耶故诗以吊之"
        },
        {
            "title": "和卢直院秋怀",
            "content": "因秋又动长年情，老却於秋分外清。病骨汗销衣亦健，水窗影净日添明。有声无谱寒蛩切，似定还狂暮叶轻。不为鲈鱼未归得，问言微宦欲何成。",
            "comment": ""
        },
        {
            "title": "赠朱子文因寄朱元刚二绝",
            "content": "僻寄僧房锁月萝，惊来客屐卿云莎。病侵瘦骨寒於水，却说冲和占得多。",
            "comment": ""
        },
        {
            "title": "题石龙",
            "content": "嵌崖双合处，罅石隐龙形。鳞甲从人看，莓苔自旧青。两洼唯一滴，尽日不盈瓶。饮此清甘极，全令尘思醒。",
            "comment": ""
        },
        {
            "title": "送蔡子重知松阳县",
            "content": "叶岭书翻昨夜风，主人应辟出山中。长淮再定因前画，小邑频难试后功。办得分明归版籍，写将清静入丝桐。朝堂赴日勤延问，应说无它只至公。",
            "comment": ""
        },
        {
            "title": "斜川晚书",
            "content": "水减桥痕晕翠霓，弄花小女立晴堤。晴蜓欲下嗔飞去，击溅惊流过树西。",
            "comment": ""
        },
        {
            "title": "大水次友人韵",
            "content": "天公岂是出新奇，涨潦茫茫秋暮时。牵浪何曾传雨信，回南不用制风旗。拍浮瓮盎鸣相属，颠倒篱墙去若驰。数日羲和尚羞涩，嫩黄晴影浸清漪。",
            "comment": ""
        },
        {
            "title": "上丞相寿",
            "content": "去年沙觜是江心，近日汀洲绿菼深。龙伯驱风不敢上，杨花不动树阴阴。",
            "comment": ""
        },
        {
            "title": "送蒋德瞻弋阳",
            "content": "下车先访俗，期减月椿银。廉使旧知己，长宫贤过人。吏稀中路接，山密道家邻。县谱传无用，只将琴谱亲。",
            "comment": ""
        },
        {
            "title": "上丞相寿",
            "content": "曲江汀滢水平杯，便觉春光四面来。荀令凤池文杏别，先於门外百花开。",
            "comment": ""
        },
        {
            "title": "官满寓济川馆得叶嘉仲和朱宰梅花诗次韵云作",
            "content": "伊谁同岁晚，怀抱向君开。烟雨閟芳信，望郡来不来。",
            "comment": "【注释】【原题】：官满寓济川馆得叶嘉仲和朱宰梅花诗次韵云作梅花诗当用欧公雪中酬唱今凡诗家常用字一切屏去乃佳朱令君仆未识面见足下道其语差强人意又与斯君德润善乃赓此诗以兴譬诸草木吾臭味也"
        },
        {
            "title": "走笔代书答西士",
            "content": "帝城百司官事少，故府庭闲长春草。独余人事十倍多，一月束书逾束稿。我于其间厌见之，语可摹印百不移。深处难论浅处俗，今我下笔如黏黐。自得君书手不置，报章飒飒生新意。漫将长句替寒温，临流胜寄相思字。久不哦诗诗律疎，字字偃蹇烦麾呼。羡君作邑康庐下，柔强伏梗妥以愉。乃知万事共一法，神熟意便功转捷。听讼固应哲士能，理赋未省通儒层。往时蔡子尹黄岩，欲试自疑龟屡占。祗今登用颇衮衮，似此县债尝亦廉。期君规模卓鲁上，随世功名真漫浪。幸勿弃我频琢磨，中年师友半凋丧。西湖柳色递晴阴，蒲江远矣谁共寻。近闻乡里一奇事，宿觉庵边祠水心。",
            "comment": ""
        },
        {
            "title": "坐中有一桃花自屋栈飞因而即事",
            "content": "幽意静中见，春风处处通。层阶生晕碧，罅瓦落飘红。禅语关诗趣，寒阴出酒功。人家社日近，翠饵捣香蓬。",
            "comment": ""
        },
        {
            "title": "裴府陈夫人挽歌祠",
            "content": "玉闺还是佛中身，只采苹花了世尘。閒度芳年孤月晓，贵联戚畹一庭春。青枝路接藁砧近，瑞锦辞翻黄绢新。我亦卜邻平乐里，忍听歌薤咽清晨。",
            "comment": ""
        },
        {
            "title": "自龙湫出灵岩",
            "content": "四山奇更峭，外看未知山。藏此千峰在，多应一壑间。飘湍洗云骨，灵异出人寰。埋没尚多有，寄言榛与菅。",
            "comment": ""
        },
        {
            "title": "育王涵秋亭",
            "content": "流水山间只似秋，碧天无雨自飕飕。寺童逻笋时敲竹，竹与水声相共幽。",
            "comment": ""
        },
        {
            "title": "上丞相寿",
            "content": "天心妙处不难通，祗爱忠勤与至公。云映礼容呈晓霁，雪符腊令报年丰。的於何处容人力，诚到无言是极功。试向璇玑观大象，三台夜夜色齐同。",
            "comment": ""
        },
        {
            "title": "官满寓济川馆得叶嘉仲和朱宰梅花诗次韵云作",
            "content": "经年一会面，危坐拥寒灰。绝胜对余子，一朝来百回。",
            "comment": "【注释】【原题】：官满寓济川馆得叶嘉仲和朱宰梅花诗次韵云作梅花诗当用欧公雪中酬唱今凡诗家常用字一切屏去乃佳朱令君仆未识面见足下道其语差强人意又与斯君德润善乃赓此诗以兴譬诸草木吾臭味也"
        },
        {
            "title": "赵开府仪国公挽词",
            "content": "郎星卿月递辉光，忽着蝉冠换鹭行。人世阅来知幻韵，钧天归去侍先皇。棠阴政惠人人说，茶底篇章子字香。一段风流埋不得，传家玉雪照人旁。",
            "comment": ""
        },
        {
            "title": "题觉海寺庙二首",
            "content": "秋云阁雨暗江天，雨外锄犁治废田。作吏自惭空送日，尔晨何事不逢年。荒村独往无人识，古寺频来有佛缘。暂借茶炉供煮药，松风绕鼎却泠然。",
            "comment": ""
        },
        {
            "title": "上丞相寿",
            "content": "澶漫山东二百州，君恩如水向东流。楼前立仗看宣赦，白璧黄金万户侯。",
            "comment": ""
        },
        {
            "title": "送宋君辅迎母往总所",
            "content": "步合趋台阁，人於此去疑。定应中路召，早是十年迟。草奏怀边略，开缄得贺诗。从亲登赏处，花发小春枝。",
            "comment": ""
        },
        {
            "title": "上丞相寿",
            "content": "篆金成宝玉成编，春满东朝万象妍。黼衮有尊天子圣，盐梅无迹上公贤。日开喜色临黄道，风递和声下碧躔。清晓两宫齐锡寿，三槐影里沸传宣。",
            "comment": ""
        },
        {
            "title": "上丞相寿",
            "content": "今春喜气满乾坤，应有蒲轮辗白云。恩与内分金带赤，草堂焉敢更移文。",
            "comment": ""
        },
        {
            "title": "书怀",
            "content": "随牒沧海隅，两见初月吐。缅怀故山友，飘散等风雨。低头繙簿书，仄足随步武。荒哉旧时学，千古压一缕。泾渭谁浊清，荼荠互甘苦。痴儿了官事，朝饭或过午。聊为五斗淹，未受三命俯。有得那免失，无阙孰为补。门前流水车，六辔去如组。忽逢阮生途，微径何由取。夸者类死权，所死固已粗。人生天地间，谁客复谁主。蛙鸣傥适意，贤於两部鼓。蜗角起相攘，战剧赤白羽。息机自搰搰，独趣甘踽踽。喧寂不相谋，笑人从邓禹。行藏正有时，倚楼追杜甫。固知抱书癖，未肯学钱虏。长缨羁单于，尺纸招赞普。古来磊落人，过眼蚊蚋聚。且复对青山，天外修眉妩。悠然成独酌，醉语免童羖。是时秋冬交，寒事欲墐户。蛩螀夜唧唧，草木霜莽莽。新诗从何来，令我隘寰宇，飒然出世姿，一蜕尘与土。海风入书帏，吟和鸥鸦櫨。夜光惊照室，恍若珠还浦。拂研染松煤，自汲寒井{无瓦}。恶语未用删，意澹声节古。起看参斗横，的历挂枌栩。",
            "comment": ""
        },
        {
            "title": "赠黄叔向二绝",
            "content": "常恐清吟不疗时，软弓轻剑学兵书。君今得句欹纱帢，马上功名更莫疎。",
            "comment": ""
        },
        {
            "title": "林节推挽词",
            "content": "屋角皇天眼最明，君今吉报在挂城。独佥绿水花边字，不并黄金砌上行。权量无私堪宰物，诗书有泽合销兵。峨峨工部新铭出，安固江流分外清。",
            "comment": ""
        },
        {
            "title": "浣川定海奉饯乐成郭明府年兄赴改官班赵振文",
            "content": "明越昔薄游，地隔情自缀。君凫从天来，余马适栈系。人言官一方，阅士既其细。义扣贤者心，利谒鄙夫计。里居亦有云，官吏吾熟睨。漏屋讵自知，知漏在所憩。嗟余甘养拙，掩室敢径诣。而君政疑神，万户诵美惠。奋髯吏胆冰，落笔民病蜕。邑负督常平，什九缘税契。君为融以衷，公妥私不盭。咄彼萋菲徒，嘴毒欲旁噬。能仪百凤凰，莫尾一獢猘。荐满趣天京，恩深留海裔。忘形无语赠，折柳蝉失嘒。赵侯独先鸣，句勇不自制。荡荡九门开，贵涂期并軑。勿作贵人谈，轻此寒士艺。",
            "comment": "【注释】【原题】：浣川定海奉饯乐成郭明府年兄赴改官班赵振文司令首赋古体因辄有述"
        },
        {
            "title": "赠朱子文因寄朱元刚二绝",
            "content": "故人墓木半藤萝，儿侄东西雁一莎。绝喜阿连新笔长，契君风鉴爱渠多。",
            "comment": ""
        },
        {
            "title": "上丞相寿",
            "content": "翔鸾阙下谢恩初，玉印前头卤簿车。每日请来金凤纸，修成几卷太平书。",
            "comment": ""
        },
        {
            "title": "题朝爽轩",
            "content": "不须拄笏觅西山，太白峰头雪未乾。物景四时俱是爽，江流三面此为宽。惯来幽鸟遗巢在，欲纵香苞和雨寒。我有一言君记取，勿栽高树近栏干。",
            "comment": ""
        },
        {
            "title": "次赵常博题净慈僧昙印得御书真赞",
            "content": "黄纸书涵雨露恩，春风寂寂闭岩门。松间时有神光现，不是孤园礼世尊。",
            "comment": ""
        },
        {
            "title": "饯曹西士宰南康",
            "content": "君名华省里，庐岳未应过。寿日人兼饯，凉风湖际多。茶醒怜鹤睡，琴寂听渔歌。候骑新来说，先声众已和。",
            "comment": ""
        },
        {
            "title": "宿育王河头庵",
            "content": "晚霭图成绀碧天，鹭鸶无数起平田。渡船委岸人家闭，却向僧床听雨眠。",
            "comment": ""
        },
        {
            "title": "曹徽猷生日二首",
            "content": "天圣阴功天下母，庆源重此毓英豪。政区贤否澄冰鉴，诗得江山妙线毫。已使列城歌既醉，可无众口赋崧高。油幢谁道容湿席，行从君王宴碧桃。",
            "comment": ""
        },
        {
            "title": "题方干墓",
            "content": "生前知己人谁是，今日人人识姓名。葬地不封秋树死，诗坛空在墓山平。子孙零落行人酹，画像微茫钓渚清。惟有寒蝉思凄切，别枝依旧曳残声。",
            "comment": ""
        },
        {
            "title": "送陈漫翁教授官满赴都下",
            "content": "嫩黄千点糁槐枝，此别诸生倍所思。判牒署名书字小，开经酬问具餐迟。竹边亭在谁招隐，囊里书成合济时。东府主人偏爱士，为歌厦屋杜陵诗。",
            "comment": ""
        },
        {
            "title": "祈雨二古迹",
            "content": "已出郊坰曙色微，田翁指点路分岐。门前大白刘伶墓，壁上箜篌炀帝祠。五斗精神醒亦醉，二妃恩宠死相随。何如一挽天河洗，却为君刊万古碑。",
            "comment": ""
        },
        {
            "title": "罗汉寺",
            "content": "崖势石龙如，中为大士居。茗花时现异，檀施最缘渠。灶热山枝湿，灯悬龛影虚。山门难即去，奇嶂列前除。",
            "comment": ""
        },
        {
            "title": "奚帑院挽词二首",
            "content": "藜杖脱朝缨，萧閒物外情。问梅添旧句，爱石品新铭。鹤侣归何处，鸡牛梦已成。中庸余旧业，留付后儒耕。",
            "comment": ""
        },
        {
            "title": "送卢次夔赴仲父校书之诏",
            "content": "离家向京国，客思独从容。有句诗人读，无书馆吏供。蛰雷先一月，晴岭沓千峰。马上思亲处，题缄寄所逢。",
            "comment": ""
        },
        {
            "title": "上丞相寿",
            "content": "手引群工上帝庭，常须吉士认仪型。一般笙磬方同曲，千古蒿兰各异馨。泰道正应分内外，前贤错是说调停。原歌周雅卷阿什，鸣凤喈喈梧叶青。",
            "comment": ""
        },
        {
            "title": "寄题林上舍真意堂用其元和渊明韵二首",
            "content": "山云将雨忙，山风得松喧。嗟我无用世，懒癖抱奇偏。鸳鸿玷清宁，猿鹤猜旧山。羡君不浪出，悔我今空还。三复和陶什，惭谢不能言。",
            "comment": ""
        },
        {
            "title": "官满寓济川馆得叶嘉仲和朱宰梅花诗次韵云作",
            "content": "草木有麟凤，众只发等流。终然浪题品，麟凤自知不。",
            "comment": "【注释】【原题】：官满寓济川馆得叶嘉仲和朱宰梅花诗次韵云作梅花诗当用欧公雪中酬唱今凡诗家常用字一切屏去乃佳朱令君仆未识面见足下道其语差强人意又与斯君德润善乃赓此诗以兴譬诸草木吾臭味也"
        },
        {
            "title": "僧道晖疏泉叠石种松竹梅有诗求和次韵",
            "content": "松下煮茶冰折玉，梅梢挂衲藓黏绿。莫侵石坞竹边行，行处明年减新竹。",
            "comment": ""
        },
        {
            "title": "农家",
            "content": "农家何所有，挂壁一锄犁。岁计唯供赋，门前自好溪。剥麻稭覆日，缲繭蛹分鸡。不复知炎月，南风焚{稃去子加舊}泥。",
            "comment": ""
        },
        {
            "title": "佛舍利塔",
            "content": "海天五月气阴清，单绤无功絮有情。踏半浮屠见沧海，风摇铃铎是商声。",
            "comment": ""
        },
        {
            "title": "和叶水心会昌观小集",
            "content": "深居抱穷空，弱质资冻暴。蹑齐迩高堂，凌阴得重燠。败素谅难迁，窘逼尚可复。再拜窥著书，甘以谢华毂。涉海浩无津，眩汗颈为缩。万葩拾一二，浅心自兰菊。喟焉怀世情，否泰几翻覆。经纶委道周，伊谁获已熟。哲人信委蛇，爱士比金玉。盖摩集云门，艇凑思远渎。一觞为我陶，千载期尔朂。岁晏霜雪交，故林有乔木。",
            "comment": ""
        },
        {
            "title": "送项季约赴成都钤干呈洪倅",
            "content": "辟奏来从旧所知，蜀天万里去嫌迟。青油幕建元寮贵，锦领首参小校随。千古泪痕诸葛事，十分行色杜家诗。益州别驾如相问，为说思君草檄时。",
            "comment": ""
        },
        {
            "title": "挽张金都郎中词",
            "content": "唤作郎官三十年，淡於名爵自应贤。摩天灵焰诸生笔，匝地春风使者旃。手种路松添墓色，门开族井冽炊泉。淳熙耆旧今无几，忍把豪华万口传。",
            "comment": ""
        },
        {
            "title": "送赵端行殿试",
            "content": "杏园诗句定无如，却拟琱弓赐得绯。立仗陛郎无唱姓，过江宗相有传衣。红尘辇路桐阴满，翠箔人家燕子飞。过马传呼齐指处，鞭丝一半拂金鞿。",
            "comment": ""
        },
        {
            "title": "送翁灵舒赴越帅分韵得欲字",
            "content": "越峰罗四围，越水镜相烛。我昔扁舟来，十日看不足。天垂禹祠旁，海入秦望曲。荒寒暝色归，牛背下鸲鹆。兴亡百粤乡，挽仰千载俗。恨我劣风骚，眼到笔不属。君今挟此游，万象困搜斸。有类古蹻将，敌勍乃所欲。市驱羲献军，降竖元贺纛。箦勋六义右，正始渺丝粟。秋风吹虫声，桂菊渐结束。京华万种身，聚散棋着局。吾徒日夕偕，文字当杯醁。奈何夺此翁，为我谢州督。",
            "comment": ""
        },
        {
            "title": "眠轻",
            "content": "眠轻梦不定，晨户入疏风。清坐一遐想，古人皆大空。少言训俗客，忍事付天公。只了此生足，不嗟吾道穷。",
            "comment": ""
        },
        {
            "title": "送陈叔方闽县丞",
            "content": "两年湘岸听筹声，又向闽峰住冷厅。可是初阶带朝籍，己闻独荐起斋铃。秋边梧叶无风下，旱后苗根一雨青。客路方新世路熟，莫将彩笔斗英灵。",
            "comment": ""
        },
        {
            "title": "同水心吊薛子舒墓",
            "content": "自劚青云去，长途坠玉镳。有名天所吝，无病药为妖。月斧千家寂，霓梭五色销。梦灵虚吐凤，数短实如鸮。筦库嗟常调，弓旌欠特招。贵儿嫌苦淡，盛叶不萧条。往忆京华旅，相随柳外桥。行藏今止此，岁月忽同飘。留札宽亲抱，缄文付穉髫。敬亭花处发，族陇木仍乔。稍待刊铭志，从知慰泬寥，友朋如昨日，来往未辞遥。酹散窗生雾，吟寒斗挂杓。百年齐一心，终誉在山椒。",
            "comment": ""
        },
        {
            "title": "上丞相寿",
            "content": "圣主千龄不易逢，直应护养到清躬。观书子夜勤毋过，颐志宸庭乐自融。盛在聪明称帝舜，深於保辅是周公。治平元佑从头数，此是皇家第一功。",
            "comment": ""
        },
        {
            "title": "朱邵州挽词",
            "content": "湖湘梦断两旌红，素业俄随逝水东。邑政清平民是子，京钱流转楮如铜。只今吏道通才少，况尔家庭友谊崇。欲挽九原无好句，漫同回札寄飞鸿。",
            "comment": ""
        },
        {
            "title": "宿山寺",
            "content": "湔祓六根尘，来寻下榻盟。梦回秋已至，心定暑初清。急雨打窗过，飞泉落涧声。佛灯犹弄影，趺坐到天明。",
            "comment": ""
        },
        {
            "title": "王秘监夫人挽词",
            "content": "五桂堂深处，霜萱竟不春。独从前崦路，重见道山人。检点哀词众，推寻碑事真。应言嫁时物，纵在亦为尘。",
            "comment": ""
        },
        {
            "title": "赠黄叔向二绝",
            "content": "艇舣江南几度春，几时遡洛向咸秦。若应只载閒风月，击楫英灵笑杀人。",
            "comment": ""
        },
        {
            "title": "劝耕题正觉寺诗次王文康韵二首",
            "content": "海山春过半，未见一花开。岩溜无时滴，松风尽日来。前生身已到，归路首重回。只恐山灵笑，衣巾着吏埃。",
            "comment": ""
        },
        {
            "title": "答徐提干移居之问",
            "content": "借居僧榻淡於僧，欲筑三间屋未能。诸盗忽闻黄榜捷，空园亦喜绿阴增。梅天气湿常留火，草岸蚊多懒近灯。自笑病衰无可用，梦中檄就笔飞腾。",
            "comment": ""
        },
        {
            "title": "五月一日出局偶书",
            "content": "坐局无营饭又茶，楚骚词里记年华。小窗不厌经宵雨，红到葵梢第一花。",
            "comment": ""
        },
        {
            "title": "官满寓济川馆得叶嘉仲和朱宰梅花诗次韵云作",
            "content": "一径过寒竹，所知三两僧。自怜入山浅，孤立本无朋。",
            "comment": "【注释】【原题】：官满寓济川馆得叶嘉仲和朱宰梅花诗次韵云作梅花诗当用欧公雪中酬唱今凡诗家常用字一切屏去乃佳朱令君仆未识面见足下道其语差强人意又与斯君德润善乃赓此诗以兴譬诸草木吾臭味也"
        },
        {
            "title": "夏运属挽词",
            "content": "我愧文襄漫述铭，喜闻诗挽遍群英。欲媮万事皆漓薄，子孝重泉独显荣。著脚官尘能道远，委身王事不求名。故园引得湘江水，依旧东流彻底清。",
            "comment": ""
        },
        {
            "title": "戴君挽词",
            "content": "旧识黄岩族，与余名姓同。碑呈今日志，君继古人风。活弟宁怜子，通身是至公。松冈燐湿雨，读易玩泉蒙。",
            "comment": ""
        },
        {
            "title": "久雨记农父语",
            "content": "炊烟不出窟，雨久未知晴。冷缩身芽烂，滋含树耳生。南风愁甲换，湿土怕星明。朝客惭无补，归来伴耦耕。",
            "comment": ""
        },
        {
            "title": "曹徽猷生日二首",
            "content": "东皇缥仗下层云，来驾和风再浃辰。勋阀此时生鸑鷟，天家满意抱麒麟。方瞳的皪辉迟日，绿鬓扶疎受蚤春。太史谈公甚奇异，老人星即是前身。",
            "comment": ""
        },
        {
            "title": "挽林知县朝奉词",
            "content": "两拜恩纶世泽垂，皇天老眼未嫌迟。百年忽失古君子，四海难逢今吏师。祖奠兼排遮道帐，影祠别写憩棠碑。湖堤荪满读书处，雪意将云万叠悲。",
            "comment": ""
        },
        {
            "title": "龙湫瀑",
            "content": "石壁百寻高，噀空飞雪涛。鸟窥翻进退，龙住本雄豪。长啸势随壮，细听声忽逃。沫霏侵佛像，境净绝溪毛。峻顶闻通海，残流不著舠。虹霓无故见，灵怪有时遭。久对崖疑动，迟行路不劳。贯休蒙雨句，人咏入诗骚。",
            "comment": ""
        },
        {
            "title": "吴状元史泳挽词",
            "content": "理学通深艺学高，一官俄逐盛年抛。门中{上日下兆}董刊新志，海内陈雷哭旧交。黄落己空秋半叶，清芬未著腊寒梢。魂兮有句重吟否，谢朓山孤月转坳。",
            "comment": ""
        },
        {
            "title": "宿局次韵卢直院炎夜之作",
            "content": "市屋炎蒸极，爱眠官署亭。洒泉清坐石，疏纸出危棂。露草有尘色，风枝无动形。怀人兼述句，钟尽钥开扃。",
            "comment": ""
        },
        {
            "title": "送西士之南康",
            "content": "只听留行语，难工送别诗。清才今少比，循吏古为师。水转朝京路，山迎近县时。种莲曾有社，应共逸人期。",
            "comment": ""
        },
        {
            "title": "上丞相寿",
            "content": "天地深仁不自知，物才有识荷恩私。前年仓钥尘遮面，今日朝班笏拄颐。宛若凌虚生羽翮，了无报效及毫丝。平生金石不移志，只在钧陶听所之。",
            "comment": ""
        },
        {
            "title": "杨子京益壮楼",
            "content": "征蛮老将何矍铄，马如飞龙铠如石。不记腥云毒雨时，苦忆阿游乘下泽。累累薏苡化明珠，谗夫萋菲何代无。说死嗜生非烈士，欲行辄止真贾胡。江东领军今独步，快剑雄笔风雨过。壮肌无身宰树高，壮怀有弟楼名大。楼前万象供指呼，远苍近绿开画图。荣谢随时各稚耋，宇宙不改同朝晡。请君清坐自探索，此本无亏何所益。",
            "comment": ""
        },
        {
            "title": "郭伯山挽词",
            "content": "叹息名流远，西园事亦新。辟书三度晚，归计一庭春。魂结忧边梦，真传苦学身。双峰寒改色，应为失高人。",
            "comment": ""
        },
        {
            "title": "上丞相寿",
            "content": "十二楼头花正繁，朝回环佩五云间。金鳞不动春塘满，天上仙人爱静閒。",
            "comment": ""
        },
        {
            "title": "上丞相寿",
            "content": "上傅新加鼎铉金，辞荣几度至如今。力陈逊表撝谦甚，细想神毫注意深。道合明良关数运，礼隆典册答群心。越王盛业辉煌在，欲把缁衣百遍吟。",
            "comment": ""
        },
        {
            "title": "程郎中生日",
            "content": "明光殿前双侍史，瑞氛晓逐炉烟起。玉壶一段冰作澌，风流汉署参差是。迩来邮馆持节归，御花金带红氍毹。何假通侯联八座，此真汉相惊单于。遐哉东海一万里，浴日涵星渺无沚。只有潮声似政声，日夜流传喧两耳。男耕女织桴鼓閒，四民不动安如山。原公端委穆天縡，歌谣处处同东海。",
            "comment": ""
        },
        {
            "title": "赏梅游中塘分韵得影字呈水心",
            "content": "神仙宅空碧，下亦爱人境。中塘岂所么，群物贲华景。始憩罗浮舟，水迅山石矿。三冈肇兹源，清旷可百井。疏起樵屋烟，密竚玉娥影。陇狮鼓雪鬃，石乌延帨颈。未竟前后村，忽迤东西岭。洁谐竹买邻，丑愧栎生生瘿。岁晏泽澍沽，日燥霜力猛。翩共千万芳，阻此一半骋。穷哦吊羁艳，炽炬药酷冷。谁料风骚家，敢奋造化秉。儿童骇新观，父老发旧省。初斸莎根移，肃布花阵整。春筐望雨肥，月桥任枝{疒省}。胡为浪钩引，众喧侵独静。滋味已足冠，色香难自屏。徘徊重徘徊，天北大星耿。",
            "comment": ""
        },
        {
            "title": "题浣川",
            "content": "两山影浸青於染，十亩光涵玉不玼。里外无斜又无曲，新名换得最相宜。",
            "comment": ""
        }
    ]
}