{
    "dynasty": "宋",
    "author": "华岳",
    "poems": [
        {
            "title": "午枕",
            "content": "三杯未醒复三杯，醉眼朦胧劈不开。急办藤床并竹枕，要随蝴蝶到蓬莱。",
            "comment": ""
        },
        {
            "title": "赠别",
            "content": "娇羞犹记别时言，教我春衣尅可单。说与苍头浑忘□，晓来真个作轻寒。",
            "comment": ""
        },
        {
            "title": "寄张舍人",
            "content": "万冤无计彻天衢，三尺金科谩卷舒。公不戴星驰驷马，民将指日就枯鱼。黄常宴妓不加意，丹陛虑囚空有书。见说群乌广瞻听，如何公论尚踌躇。",
            "comment": ""
        },
        {
            "title": "忆弟妹",
            "content": "别来三载客东南，始信人生聚首难。眼底不闻鸿雁信，鼻头常为鹡鴒酸。问天不语语徒厉，蓦地上心心类剜。安得春风吹马首，卧听行死报平安。",
            "comment": ""
        },
        {
            "title": "春闺杂咏·寄书",
            "content": "一书欲写寄云鬟，更把春衫裹素蛮。欲识相思谁最切，泪痕令作鹧鸪斑。",
            "comment": ""
        },
        {
            "title": "念奴娇",
            "content": "倚藤临水，照丰姿自笑，天然丘壑。利鞅名缰成底事，空把此身缠缚。李杜文章，良平事业，且束之高阁。浩然归去，暮霞残照零落。闻道西北埃尘，东南形胜，次第清河岳。此等功名尘世事，与我初无关约。十里松萝，一蓑烟雨，说甚扬州鹤。倚栏长啸，玉轮飞上天角。",
            "comment": ""
        },
        {
            "title": "寄王士贵",
            "content": "画桥相送百花春，转眼孤鸿逐断云。别后有谁能顾我，客中无日不思君。风前花影尝兴念，月下桐声久不闻。见说近来多好况，一书无惜寄云云。",
            "comment": ""
        },
        {
            "title": "寄赵及父",
            "content": "欲邀诗社同莲社，为筑将坛并杏坛。图得有材皆命世，不随风月报平安。",
            "comment": ""
        },
        {
            "title": "寄王清之",
            "content": "封书汉上寄清之，却恐清之汉上归。千里谩怀明月共，寸心常伴白云飞。湘妃有泪能斑竹，周士无心恋采薇。安得一缄飞海峤，与兄联辔上淮淝。",
            "comment": ""
        },
        {
            "title": "早行述怀",
            "content": "归心夜半已飞扬，唤仆吹灯促晓妆。鸡翅拍斜茅店月，马蹄剜破板桥霜。二陵万里埋荆棘，十庙百年生稻梁。安得有臣如祖逖，慨然击楫誓江长。",
            "comment": ""
        },
        {
            "title": "寄宗上人",
            "content": "我为扣阍拘狴犴，汝将吟笔换袈裟。别来犹记松窗外，一掬清泉自点茶。",
            "comment": ""
        },
        {
            "title": "拜茶",
            "content": "北宛春将半，星槎欲奏功。杵鸣千臼雪，钥卷一旗风。盝锦鹦毛翠，签罗象眼红。封成拜玄鹤，飞上紫微宫。",
            "comment": ""
        },
        {
            "title": "山水吟",
            "content": "闽之山峨峨，可以接穹苍。闽士孕其秀，胸次尤难量。闽之水滔滔，可以烛妍丑。闽士生其间，其美不容。君不见周家社稷生甫申，崧岳当年曾降神。又不见千里秀气钟三苏，眉山草木皆焦枯。我生恨不由河洛，虚负三光并五岳。地灵人杰推江东，人物风流兼磊落。顾此闽之东，自古多英雄。求其为绝称，独一忠穆公。公今已即世，后世谁可拟。惟有詹仲通，一人而已耳。仲通何如人，景星与凤凰。不险亦不深，山高兮水长。",
            "comment": ""
        },
        {
            "title": "矮斋杂咏二十首·春思",
            "content": "东风吹恨入青楼，满目春容总是愁。杨柳织成丝万缕，凭谁裁作翠茸裘。",
            "comment": ""
        },
        {
            "title": "呈宁次翁",
            "content": "王廉不事富春侯，自是薰莸味不侔。病体隔年留枉狱，梦魂连夜逐归舟。可怜商木迁新令，欲为韩门复旧仇。但得此心无所愧，为公一死亦何尤。",
            "comment": ""
        },
        {
            "title": "闷成",
            "content": "勿忧李广不封侯，广不封侯未足忧。汉鼎不烹曹操肉，吴钩空断伍员头。鸿门自昔推屠狗，虎帐于今愧沐猴。千万南阳遇徐庶，为言豪杰尚缧囚。",
            "comment": ""
        },
        {
            "title": "霜天晓角",
            "content": "蒲帆十幅。飞破秋江绿。天际彩虹千丈，阑干外、泻寒玉。一雨收残溽。云山开画轴。试问故人何处，青楼在画桥北。",
            "comment": ""
        },
        {
            "title": "月岩",
            "content": "六丁一凿空云烟，满窟勒驾驱神仙。冰轮推出月中月，玉斧劈开天外天。便把嫦娥骑采凤，却呼羽客烹银蟾。更邀王母瑶池酒，今夜广寒同醉眠。",
            "comment": ""
        },
        {
            "title": "寄王五四将仕",
            "content": "周田且谓曾占易，商野何尝识梦书。假使二君无感召，不成终老在樵渔。",
            "comment": ""
        },
        {
            "title": "田家 其六",
            "content": "村獒奋迅出篱笆，欲吠还休唤可拿。不是忘机太驯狎，那回曾宿那人家。",
            "comment": ""
        },
        {
            "title": "藕花",
            "content": "惜丝不肯织宫鞋，花月仙人谪不来。河伯借泥封玉腕，风神翻流沃香腮。无房不许蜂留宿，有盖尝令鹭自开。何事冤仇结青女，一朝收拾付尘灰。",
            "comment": ""
        },
        {
            "title": "题泽民庙",
            "content": "生握藩旌死象梨，泽民山下泽民溪。苍天九重开日月，赤地千里兴云霓。寐假商宗曾得说，爵高韩信屡封齐。英雄不入苍生眼，愿借高风吹马蹄。",
            "comment": ""
        },
        {
            "title": "三衢道中",
            "content": "西风吹梦落青帘，浊酒三杯路二千。别岸舟行秋色裹，故人家在夕阳边。囊中有乐难医国，竿上无钩可钓贤。见说近来书籍贵，监取唐汉莫论钱。",
            "comment": ""
        },
        {
            "title": "田家 其二",
            "content": "农夫日炙面如煤，丝妇缫成雪一堆。早早安排了官税，莫教耆长上门催。",
            "comment": ""
        },
        {
            "title": "发书与幼弟及坦斋",
            "content": "风烟世事不堪听，勿谓封侯胜白丁。老眼隔年新旧历，归心连夜短长亭。一声蜀鸟惊胡蝶，十幅蛮花寄鹡鴒。更向坦斋夫子道，近来双鬓已星星。",
            "comment": ""
        },
        {
            "title": "田家 其三",
            "content": "老农锄水子收禾，老妇攀机女掷梭。苗绢已成空对喜，纳官还主外无多。",
            "comment": ""
        },
        {
            "title": "谢刘判院",
            "content": "细轴浓云寄矮斋，蒲团和气忽惊回。一床浪卷芙蓉皱，十幅香重锦绣开。不怕夜寒侵斗帐，却愁春梦到阳台。感恩未作琼瑶报，先把新诗寄小梅。",
            "comment": ""
        },
        {
            "title": "寄小王徐子晋",
            "content": "十载长沙路二千，归心日夜在长安。居家有誉眉空白，恋阙无谋心谩丹。获雁不闻苏子信，沐猴徒笑楚人冠。马蹄恐有唐城便，为把功名问二潘。",
            "comment": ""
        },
        {
            "title": "嘲贺将仕二首",
            "content": "花何太喜谁能赋，叶是良媒解寄诗。但觉人间传盛事，不知天上集佳期。",
            "comment": ""
        },
        {
            "title": "阅明妃传",
            "content": "一万边兵不立功，却令娄敬自和戎。犬羊不伏称臣妾，甘拜君王作妇翁。",
            "comment": ""
        },
        {
            "title": "赠刘相士",
            "content": "班超未侯汉，谁识乌孙客。韩信已王齐，谁知长乐厄。彼亦非异术，忠谀分黑白。直道世且违，彼亦何足责。自古勋业人，把镜惟自索。顾我洒落资，足可振翰翮。如何汗马秋，英雄尚南谪。祗应捻胎鬼，手段不合格。古括子刘子，阅人几千百。一见麞鼠质，便许正疆场。知子忠且谀，愚固未暇择。万一符子言，亦可名简册。它时双蹇驴，约子访黄石。",
            "comment": ""
        },
        {
            "title": "慰吴吉甫县尉",
            "content": "子针如京师，一室膏鼎脔。兄室虽被伐，一妻犹可免。伯奢事行役，八子俱蹂践。兄家祸虽剧，一女特婉娈。女死固可伤，殊未敌冠冕。妻在固全躯，丧女忧莫遣。大厦既灰飞，丰储皆席卷。鹡鴒起叹嗟，鸾凰徒展转。我昔以难勤，荷兄垂劝勉。兄今以难告，倍觉泪淟涊。泛观天之理，祸福尝相反。有难既不死，他时非浅浅。去兄一牛鸣，为地良非远。不能见兄慰，面目实有靦。自料吾与兄，气量及者鲜。胡为苍者天，与子独覉蹇。",
            "comment": ""
        },
        {
            "title": "思故人",
            "content": "芳酒一樽虽甚□，故人千里奈思何。柳挼池阁条偏细，花近檐楹香更多。",
            "comment": ""
        },
        {
            "title": "秋宵有感",
            "content": "满目秋容拂画图，改荷衰柳接平芜。西风刮地雁声落，寒月满天人影孤。木耳有才持紫橐，楮皮无计换青趺。不知此去功名事，还许封彝见也无。",
            "comment": ""
        },
        {
            "title": "题易村",
            "content": "路转峰回觉有村，数间茅屋瞰山阴。午炊已饱翻匙玉，腊醖仍拚挂杖金。穷去作文和鬼送，兴来得句倩蝉吟。一声横笛斜阳外，吹起江湖万里心。",
            "comment": ""
        },
        {
            "title": "矮斋杂咏二十首·小春",
            "content": "闽南十月已春回，无限风光暗裹催。桃李海棠俱斗艳，谁云梅是百花魁。",
            "comment": ""
        },
        {
            "title": "矮斋杂咏二十首·幽居",
            "content": "独自清閒独自忙，杳无人迹到萧墙。眠时不用呼童仆，自有清风为拂床。",
            "comment": ""
        },
        {
            "title": "自喻呈赵润夫",
            "content": "梁间燕子为喃喃，故下珠帘未放还。料得无声如反舌，不应留落在人间。",
            "comment": ""
        },
        {
            "title": "满江红",
            "content": "帘拍风颠，云共雨、商量欲雪。愁不寐、兽炉灰冷，寸肠千结。罗带只贪珠泪擤，金钗不整乌云侧。对菱花、空自敛双蛾，伤离别。心下事，凭谁说。愁与恨，如山积。被傍人调闻，呢龟成鳖。塞雁来时空怅望，梅花开後无消息。恨薄情、拚却与分飞，还重忆。",
            "comment": ""
        },
        {
            "title": "赠祝跛",
            "content": "我生多蹇难，事业冷於水。内外两五行，丑恶讳人举。武夷有跛者，抱术遍荆楚。抠衣忽趋隅，觌面便相许。摇手无所需，再拜拂毫楮。一诗聊赠行，无以壮箱筥。",
            "comment": ""
        },
        {
            "title": "二月二日即事",
            "content": "春潮昨夜没平滩，一雨催花色半含。雁唤元宵归塞北，燕衔新社到江南。无欢不必游花籍，有病何须置药篮。只把公忠答天地，从教儿女闹冠簪。",
            "comment": ""
        },
        {
            "title": "寄陈士元",
            "content": "郊野英雄不肯收，膏梁刍豢有何谋。胡儿只怒马黄弩，公子当求孤白裘。唐诏屡颁蕡不第，汉坛才筑信当侯。古今得丧同儿戏，何必区区叹白头。",
            "comment": ""
        },
        {
            "title": "闷述二首",
            "content": "有鼎不烹胡虏肉，无刀可断佞臣头。男儿此等不平气，空使冲冠射斗牛。",
            "comment": ""
        },
        {
            "title": "寄范茂卿",
            "content": "社风吹迸雨前枝，正是施工北苑时。小胯未封才入盝，短钥初拆半含旗。一盆腊雪分龙井，万杵春雷入凤池。见说贡余山似积，小煎还肯换新诗。",
            "comment": ""
        },
        {
            "title": "买舟浦城",
            "content": "畏路逢危路，寻舟得小舟。始云为得计，终乃复添忧。舱狭难伸足，篷低怎举头。十围无处著跼促向中流。",
            "comment": ""
        },
        {
            "title": "述怀",
            "content": "我生不解觅冠裳，满目风波祗自伤。楮券不堪供虏币，沙筹那解足军粮。人情在我随多寡，世态从他自短长。只告天公乞安乐，百年随分老农桑。",
            "comment": ""
        },
        {
            "title": "热",
            "content": "翠微家在大江东，五月鞭驴入建中。云烈火车天谷雨，汗淹香葛扇无风。不求殿阁千间庇，却喜岩泉一线通。为汲满盂清齿颊，与君行尽夕阳红。",
            "comment": ""
        },
        {
            "title": "巧松",
            "content": "万折千蟠去不回，不知处士为谁栽。钱塘九里空萧瑟，得似天孙送种来。",
            "comment": ""
        },
        {
            "title": "初抵富沙二首",
            "content": "芳草不随春水绿，连山犹带夕阳明。人生有酒且行乐，休向河梁问子卿。",
            "comment": ""
        },
        {
            "title": "上运管张平国",
            "content": "双峰十月客辞家，廷老相期下九华。检早不逢陶靖节，唤船同过鲤鱼沙。",
            "comment": ""
        },
        {
            "title": "题莲华壁间",
            "content": "风外落花千万片，水边啼鸟两三声。无情惊起阳台梦，独倚閒窗看月明。",
            "comment": ""
        },
        {
            "title": "捉月仙",
            "content": "缆解西风拍岸颠，雁拖秋色上航船。挂帆未作乘风客，举棹先惊捉月仙。楚些有渊心石殒，贺狂无井眼花眠。殷勤为酹一杯酒，断送西江浪拍天。",
            "comment": ""
        },
        {
            "title": "香篆",
            "content": "轻覆雕盘一击开，星星微火自徘徊。还同物理人间事，历尽崎岖心始灰。",
            "comment": ""
        },
        {
            "title": "水调歌头",
            "content": "英荚才开六，宝历已当千。人间收尽繁溽，凉意入虞弦。尽道荐衡交剡，更值生申佳节，喜色动闾阎。终夜望银汉，文宿贯台躔。定燕秦，封晋魏，信当然。处处红莲开幕，曹掾岂能淹。见说玉堂飞诏，已许金闺通籍，蓬岛伴神仙。来岁寿卮酒，应醉御炉烟。",
            "comment": ""
        },
        {
            "title": "上赵漕",
            "content": "太山之巅有乔松，凛凛千丈摩苍空。风云有会直相际，轰雷制电蟠蛟龙。盘根错节真天种，卿月郎星伴辰拱。高风萧瑟涕清泉，桃李无言谩丘垄。南宫仙桂饶天香，南国蔽芾歌甘棠。大枝擎天作砥柱，小枝驾海成虹梁。六月无风天欲雨，赤龙衔火烧空宇。亭亭横盖指扶桑，万壑千崖冷无暑。大椿可笑欺庄周，便指千岁为春秋。使民若战夏后社，用汝当作商川舟。自惭藤蔓缠林壑，未遂鹪鹩一枝乐。盘桓已喜跨高寒，更借扶摇荐鵰鹗。我闻处士方绸缪，三友简在公宁留。苍姬已托大夫荫，赤子愿陪丞相游。",
            "comment": ""
        },
        {
            "title": "题富沙庙",
            "content": "平政桥头火烁空，富沙宫殿烈烟中。地形难扑徒临水，天意能回遽反风。十里爆雷惊客梦，万家全璧赖神功。君王注意恢神武，更乞威灵为宝冲。",
            "comment": ""
        },
        {
            "title": "杨花",
            "content": "一丝不染湖光白，万点能回山色青。三月金明池上水，与予同是一浮萍。",
            "comment": ""
        },
        {
            "title": "巧松",
            "content": "赤子亲曾约子房，阿谁培植到横岗。向人面面皆奇巧，廓庙如何作栋梁。",
            "comment": ""
        },
        {
            "title": "渔家傲",
            "content": "昨夜寿星朝北极。牵牛织女排筵席。闻有谪仙先一夕。方知得。凮流倬底人生日。慷慨英雄当路识。鹗书已凝循京秩。试问遐龄谁与敌。回ò绎。撇头添个长长十。",
            "comment": ""
        },
        {
            "title": "除夜二首",
            "content": "才辱东皇造化工，便随飞鹊报帘栊。人间狴犴知无所，天上蓬莱还有宫。酒色半澄春后绿，蜡花全折夜来红。从今泰道能连茹，愿驾苍蟠跃震风。",
            "comment": ""
        },
        {
            "title": "冬暖",
            "content": "天不雨霜雪，朝曦与暮霞。江梅呈腊蕊，岩桂又冬花。",
            "comment": ""
        },
        {
            "title": "矮斋杂咏二十首·会五友",
            "content": "联翩屐齿破苔痕，醉裹觥筹不计陈。来日不须关太史，五星今返聚鸥闽。",
            "comment": ""
        },
        {
            "title": "题窗间",
            "content": "阳虎不名真盗玉，子张何事便书绅。圣贤立论有微旨，精义当求妙入神。",
            "comment": ""
        },
        {
            "title": "新市杂咏十首",
            "content": "迟迟莲漏不相催，亭馆地人午夜开。风欲卷帘花影动，梦魂疑是故人来。",
            "comment": ""
        },
        {
            "title": "次李信州七十韵",
            "content": "挺挺万人杰，堂堂间世贤。胸中兵十万，足下客三千。扬赋希三叹，坡诗和百篇。锦囊华似衮，采笔大如椽。随陆纵横舌，良平左右肩。两骖公子服，四牡鲁侯畋。量阔沧溟岸，胸蟠泰华巅。红坛歌鲁杏，白社结陶莲。遣币通秦好，求姻托郑{左女右连}。匣藏须虎兕，冠饰待貂蝉。标自龙头夺，书由雁足传。不侯嗤李广，求使短张骞。食客希毛遂，茶僧集大颠。诗材亲子建，字法迈公权。黄貉蒙金络，青骢勒宝鞯。伐燕欺骑劫，聘鲁慢韩穿。周室歌山甫，齐人美仲连。剑从丰水铸，碑向岘山镌。有颂褒唐太，无诗刺卫宣。檄堪传代郡，节可仗居延。听讼疏淹禁，丰财剔冗员。策从之反后，鞭著祖生先。孝有参而已，忠如丘者焉。春冰同皎洁，秋月共婵娟。冢宰当钧轴，将军事橐鞬。千官视标准，万国倚陶甄。多士圜冠带，诸似执豆笾。山期封泰岱，石拟勒燕然。禹甸欣环辙，尧氓愿受廛。明堂歌赤绂，清庙颂朱弦。台阁皆三益，盘盂记二愆。片言能息讼，只手可旋乾。公昔尝推毂，吾今尚食饘。闻鸡效刘舞，抱虎笑秦眠。苏子舌犹在，边韶腹尚便。牛衣怀白璧，虎节誓青毡。饮马量淝水，屯兵料汉田。鬓星飞汴洛，血雨洒伊瀍。伊五成汤就，轲三孟母迁。云锄翻楚峤，月缆系秦川。罋有扶头酒，厨无缩项鳊。词源惭子美，诗社感庭坚。水陆三千里，炎凉二十年。周田才废井，秦陌已开阡。夜月琴三弄，春风诗一联。自称山宰相，人号地神仙。扣马罹三尺，平戎授一编。鼠投当忌器，鱼得偶忘筌。避地思无所，滔天罪莫湔。梁鸿方北谪，贾鹏已东旋。孙刖难谋魏，樊诛莫救燕。江天驱鸟雀，淮地迅鹰鹯。日守娵訾分，星流太折躔。疮痍连四境，煨炉极三边。淮浪夜翻雪，胡尘昼起烟。二陵归培塿，百□□□□。自抚刘生几，谁思祖逖鞭。戍方兴颉利，役莫□□□。宫昔尝游泮，{左阝右上非下土}今谩叹圜。岂知医国手，变作□□□。楚客弓虽失，秦人璧幸全。宦途良可畏，吏鞅不□□。世变言难尽，民顽令不悛。一千新楮券，三百旧铜钱。驷马涎流地，群乌翼蔽天。人心徒扰扰，王道自平平。卫女歌淇澳，曹人思下泉。穷途惟自愧，当路有谁怜。作俑宜无后，追俘恐不前。诗成何太喜，舞袖欲褊{左衤右迁}。",
            "comment": ""
        },
        {
            "title": "容膝",
            "content": "具体功非远，全躯恨已消。安禅须足膝，觅句敢成摇。悔不身齐足，时当事半腰。行人只蒲伏，何处得逍遥。",
            "comment": ""
        },
        {
            "title": "诉董寺丞",
            "content": "神首罗睺欲蚀天，弯弓直造玉皇前。九重不忍诛林甫，一札翻令囿马迁。投鼠固知当忌器，得鱼谁敢便忘筌。吾今一死初无憾，愿把孤忠托孟坚。",
            "comment": ""
        },
        {
            "title": "春闺杂咏·梅",
            "content": "寻春不遇欲空归，竹外横斜拾一枝。且喜东君有消息，隔香应不怕疏篱。",
            "comment": ""
        },
        {
            "title": "自讼",
            "content": "我生素不事诙谐，檐板方头唤不回。遇事岂容无正论，济时未必有长材。头虽五鼎不辞剑，口恐三缄合用枚。不是生平太刚介，有如踪迹尚尘埃。",
            "comment": ""
        },
        {
            "title": "田家 其八",
            "content": "脔鱼炊糁作荷包，宿饭无汤暖酒浇。放碗出门行一匝，小溪新涨已平桥。",
            "comment": ""
        },
        {
            "title": "狱中责廷尉",
            "content": "吾巾不是不冠儒，曾被儒冠几误予。铁砚不磨天地轴，毛锥难复帝王居。当传卫霍无传秘，却著韩曹不著书。堪笑苍生无眼力，不知豪杰在樵渔。",
            "comment": ""
        },
        {
            "title": "惜秋二首",
            "content": "诗到林头落叶时，眼前秋事已无几。何当领取秋容去，收拾诗囊带得归。",
            "comment": ""
        },
        {
            "title": "梅",
            "content": "一年无处觅春光，杖策寻春特地忙。墙角数枝偏冷淡，江头千树欲昏黄。梢横波面月遥影，花落樽前酒带香。更仗西湖老居士，为予收拾付诗囊。",
            "comment": ""
        },
        {
            "title": "纸帐",
            "content": "主人冰雪洒胸襟，买宿银城不计缗。春草有诗皆白雪，秋毫无梦到红尘。月娥好作云间侣，风伯不寒冰下人。更喜五更窗外月，梅梢分得一枝春。",
            "comment": ""
        },
        {
            "title": "夜读离骚",
            "content": "楮衾封冷白凝霜，展转无眠夜未央。风欲送愁先卷帐，雨嫌多梦故敲窗。自惭鼓瑟投齐好，谩接歌舆效楚狂。起把离骚读幽闷，楚词还似楚江长。",
            "comment": ""
        },
        {
            "title": "寄仵判院八首",
            "content": "自惭儿女总江湖，鸿雁不来音讯疏。且喜北堂珠玉眷，团圞环诵道家书。",
            "comment": ""
        },
        {
            "title": "赠楞枷老瑛上人",
            "content": "无聊断梗拨寒灰，门掩霜风客自推。急下火垆叉手接，便将布袋解头开。拂床展卷呈诗稿，炙盏分茶当酒杯。别后逢人须问讯，楞伽曾倩寄书来。",
            "comment": ""
        },
        {
            "title": "渔父",
            "content": "江村水落富鱼虾，半属桥边卖酒家。莫讶鬓边新有雪，夜来沉醉宿芦花。",
            "comment": ""
        },
        {
            "title": "闷述二首",
            "content": "雁翎未忍刳丁谓，虎口犹期脱蔡京。何事奸邪皆倖免，洛阳年少却南征。",
            "comment": ""
        },
        {
            "title": "思故人",
            "content": "太乙年来落冀并，几多豪杰未成名。尧天日月计和玉，胡地山川知耀卿。卢六驱风能破屋，陈三平水可倾城。年来幕府勤延揽，何事诸儿未有声。",
            "comment": ""
        },
        {
            "title": "当途道中",
            "content": "春光不慷慨，十日九逢阴。蝶宿花留粉，莺眠柳借金。战尘方障眼，怀璧尚关心。醒去愁无奈，杯行满满斟。",
            "comment": ""
        },
        {
            "title": "寄仵判院八首",
            "content": "天音空洞岂虚传，许我琅函诵半千。何事加持功已倍，日边消息尚茫然。",
            "comment": ""
        },
        {
            "title": "上运管张平国",
            "content": "英雄三载谪东南，二月东风始放还。马瘦尚嫌归路窄，愿求屋上一青山。",
            "comment": ""
        },
        {
            "title": "初抵富沙二首",
            "content": "鞭镫两三千里路，楼台数十万人家。长虹不吸秋江水，一叶扁舟飞雪花。",
            "comment": ""
        },
        {
            "title": "群鸥",
            "content": "一声渔笛发中流，惊起平沙万点鸥。去尽青天回欲集，梨花无数落汀洲。",
            "comment": ""
        },
        {
            "title": "有触述怀",
            "content": "英雄还要识英雄，不识英雄总是空。投鼠在人当忌器，见鸿非我独弯弓。情从忠佞分轻重，事戒恩威戾始终。说与翠微休截截，三缄从此更须工。",
            "comment": ""
        },
        {
            "title": "满江红",
            "content": "……正秋容万里，十分明洁。后羿久忘逃去处，东方尚忆来年月。但无端、燕贺赋声诗，容凡客。",
            "comment": ""
        },
        {
            "title": "新市杂咏十首",
            "content": "不带冠儿不插花，过门佯把扇儿遮。嗔人贪数天边雁，失记回头唤吃茶。",
            "comment": ""
        },
        {
            "title": "闷题",
            "content": "此心忠义出天资，奴隶儿童莫强为。燕雀不知鸿鹄志，牛羊徒节虎狼皮。事当桀石吠尧日，书在塞鸿归汉时。拔剑问天天不语，料天还愧负男儿。",
            "comment": ""
        },
        {
            "title": "祷梅山",
            "content": "许我登龙尚未还，作诗更为谒梅山。如何威惠推千载，犹使英雄困八蛮。神不提身归虎帐，鬼须擘口动龙颜。聪明傥为扶宗社，愿借风雷顷刻间。",
            "comment": ""
        },
        {
            "title": "上运管张平国",
            "content": "大江南畔五松西，潘岳风流梦有诗。归路经从定留挽，昔教父老见旌旗。",
            "comment": ""
        },
        {
            "title": "别馆即事",
            "content": "十年客裹过春光，客裹逢春分外狂。半堵碧云蜗路湿，一帘红雨燕泥香。衔山西日辞春阁，拍岸东风趁夜航。莫向钱塘苏小说，东吴新髻李红娘。",
            "comment": ""
        },
        {
            "title": "有激呈江圣与判院",
            "content": "不郊不国不吾庐，兀兀腾腾十载余。颈昔已逃三尺剑，腹今犹秘九畴书。齐牛难爇吴元济，贾鵩何惭董仲舒。只合三缄且钳口，一蓑归去伴樵渔。",
            "comment": ""
        },
        {
            "title": "呈李景山",
            "content": "居静心尝乐，愁多鬓不禁。买舟和月载，把酒对花斟。白水有深浅，青山无古今。从兹得真趣，消尽利名心。",
            "comment": ""
        },
        {
            "title": "寄仵判院八首",
            "content": "锦笺牙轴白云词，君外知音更有谁。一榻何时对风雨，与君联臂话相思。",
            "comment": ""
        },
        {
            "title": "钓鳌行",
            "content": "北风浩荡沧溟阔，千万军声夜潮聒。翻空浊浪鼓雷霆，舟子停兰面如血。龙门有客何狰狞，弩目张胆殊不惊。桅樯破浪裂洋岛，直欲下举空蛟鲸。我之钓兮非世比，新月为钩索霞绮。先拗虹昭然为钓竿，却把鹍鹏作香饵。欲垂未垂号鬼神，星斗无兴天地昏。海灵活乞命免生死，一钩连六酬衔恩。我公万里风烟伯，度量汪汪寰海窄。蟠胸高耸蓬莱山，壮气直吞云梦泽。恩波万壑奔洪流，风帆浪楫交觥筹。金鳞照日巨如斗，四海触物无虚舟。我生本是钓鳌客，几岁滩头望风色。忽闻霹雳破昆仑，便整丝纶驾航舶。我今十辖迎公开，会须举手生风雷。不然长啸谢水府，明月满船归去来。",
            "comment": ""
        },
        {
            "title": "望江南/忆江南",
            "content": "罗雾薄、绀绿拥重重。八幅宝香薰锦绣，一床烟浪卷芙蓉。屏翠叠东风。云点缀，香汗透玲珑。螺髻松松沾玉润，樱唇浅浅印珠红。人在翠华中。",
            "comment": ""
        },
        {
            "title": "田家 其一",
            "content": "十幅生绡一墨池，尽收好景入屏帏。会须少缓丹青笔，更倩牧童横笛归。",
            "comment": ""
        },
        {
            "title": "九日",
            "content": "禾落西风黄叶飞，子卿无信雁来迟。凄凉自笑刘思父，慷慨难追杜牧之。归兴十分浓似酒，愁肠一缕乱如丝。凭君细把茱萸问，此会明年健有谁。",
            "comment": ""
        },
        {
            "title": "记梦",
            "content": "溪泠泠，鼓冬冬，虚堂淅沥生寒风。寒风绕我梦魂去，飞扬直上蓬莱宫。蓬莱宫殿女如玉，霓裳羽扇环帘栊。月娥留我宴珠翠，玳筵间列花丛丛。酒酣万象罗心胸，举杯话别殊匆匆。青鸾命驾下空阔，一声珰佩鸣丁东。被衣起坐周四顾，庭户悄悄无人踪。银河万里倒澄碧，冰鉴半轮斜倚空。",
            "comment": ""
        },
        {
            "title": "楮衾",
            "content": "霜风剪水作冰花，织出吴绫不用梭。十幅晓云藏处士，一床秋水浸嫦娥。直疑天上无青女，却信人间有睡魔。更向屏山画梅竹，红尘还有此风麽。",
            "comment": ""
        },
        {
            "title": "别王泰之",
            "content": "风神恋行客，吹柳缠簪缨。傍水鸟多白，近山蝉更清。别肠云阁泪，归路月关情。告德无多日，清觞聊一倾。",
            "comment": ""
        },
        {
            "title": "寄苕溪故人",
            "content": "昔年分袂霅川东，系马花梢扑乱红。解佩送行情怏怏，举杯言别恨匆匆。中人以上谁知我，北斗以南惟有公。此去东闽有良便，一书无惜慰羁穷。",
            "comment": ""
        },
        {
            "title": "矮斋杂咏二十首·早春",
            "content": "梅梢弄粉做新晴，积雪残云没一星。只把眼前春事卜，麦坡已作佛头青。",
            "comment": ""
        },
        {
            "title": "宁川冷渡",
            "content": "峰回路转六七里，林静鸟啼三四声。游女不知行旅恨，一茶留我话平生。",
            "comment": ""
        },
        {
            "title": "秋意",
            "content": "木剪空山瘦，西风扫落黄。荷残簪失盖，菊老饼还香。诗尽情尤阔，愁多夜更长。闷怀无处著，随雁落潇湘。",
            "comment": ""
        },
        {
            "title": "邸食责庖者",
            "content": "陋邸已无味，庖人更不材。盦炊全做粥，烧鲞半成灰。添醋酸绵齿，研椒辣木腮。何时耸堂脔，香雾霭樽罍。",
            "comment": ""
        },
        {
            "title": "赠美人别",
            "content": "花脸送愁和露泣，莺声传恨向人妖。别情远去尤割草，相送不须离画桥。",
            "comment": ""
        },
        {
            "title": "新市杂咏十首",
            "content": "云鬟烟鬓缕双鸦，一搦宫腰柳带花。试问行云何处觅，画桥东畔是奴家。",
            "comment": ""
        },
        {
            "title": "寄王五四将仕",
            "content": "季叔青天轰霹雳，屈原平地溺波涛。从教晋楚多戕贼，二字何曾损一毫。",
            "comment": ""
        },
        {
            "title": "上运管张平国",
            "content": "朱颜绿鬓富春秋，家世才华三总优。不用鹤裘兼映雪，天然标格自风流。",
            "comment": ""
        },
        {
            "title": "过文脊山",
            "content": "百峰攒碧版桥西，眼力增明步武迟。红映竹篱花笑客，翠翻云幕雨催诗。蕡还及第吾何愧，广不封侯子未思。凡物不齐皆有谓，到头忠义是男儿。",
            "comment": ""
        },
        {
            "title": "富沙道中述怀",
            "content": "败鼓非全材，毁瓦不自牧。造物儿未戏，达人火先扑。卜不到渭滨，人徒蹉海曲。彼哉真彼哉，伐尽牛山木。",
            "comment": ""
        },
        {
            "title": "自宽",
            "content": "十事相寻九不谐，骨穷更值五行乖。人情厚薄且随分，世态炎凉休挂怀。家欲自丰无楮币，爨凭谁执有荆钗。如今且任眼前过，他日功名殊未涯。",
            "comment": ""
        },
        {
            "title": "送倪尚书赴召",
            "content": "守节如初未足观，毫厘终始实其艰。郑公勇却枢衡贵，卫叔羞居荷橐班。冷暖万端炊饭顷，是非一著弈棋间。江湖无限孤高客，拭目看公此召还。",
            "comment": ""
        },
        {
            "title": "田家 其四",
            "content": "鸡唱三声天欲明，安排饭碗与茶瓶。良人犹怒催耕早，自扯蓬窗看晓星。",
            "comment": ""
        },
        {
            "title": "送倪尚书归霅川",
            "content": "笔麟图凤久无声，何事权舆复见今。鲁祭不因夫子肉，齐卿难夺孟轲心。我公去就何为重，吾道兴亡所系深。安得期文天未丧，载歌狼跋继遗音。",
            "comment": ""
        },
        {
            "title": "新市杂咏十首",
            "content": "朱门粉壁谪仙家，柳外秋韃衬落霞。一涧碧云流不去，木兰舟系木兰花。",
            "comment": ""
        },
        {
            "title": "怒成",
            "content": "舌端豪气吐长虹，四海一身无处容。不向北山求刺虎，便从南海学屠龙。鼎须刘辟方成器，剑到魏齐那是锋。欲抱不平朝玉帝，梦魂飞上祝融峰。",
            "comment": ""
        },
        {
            "title": "述事",
            "content": "收不融明遂启疑，源流本末致交驰。谷何尝响人相唤，岸几曾行舟自移。枉直万端明似镜，是非一著错如棋。磨心拔去谁能转，试问诸公知不知。",
            "comment": ""
        },
        {
            "title": "呈鲁伯瞻",
            "content": "信断无青鸟，盟寒有白鸥。闷和诗作首，愁听□□□。水滴莲花晓，山空桂子秋。功名有期会，教□□□□。",
            "comment": ""
        },
        {
            "title": "新市杂咏十首",
            "content": "花笺得得寄瀛洲，约我今宵特地留。好笑花头迷去路，绿杨无处认青楼。",
            "comment": ""
        },
        {
            "title": "重九",
            "content": "破帽无情下受吹，满头霜雪已如丝。菊花笑我三秋客，风物撩人九日诗。三楚膏腴已煨炉，二江皮肉更疮痍。子卿三月无音信，鸿雁南来何所之。",
            "comment": ""
        },
        {
            "title": "杜鹃",
            "content": "残月照愁人病酒，好风吹梦客思家。欲知亡国恨多少，红尽乱山无限花。",
            "comment": ""
        },
        {
            "title": "丹青阁",
            "content": "未识丹青意，凭栏试解潮。烟云朝起陆，汀渚暮生潮。山卓数枝笔，天横一幅绡。霞收红晕浅，溪褪绿痕消。个裹风烟冷，于中景物饶。飞黄凌翠阁，寒碧瞰红桥。酒尽香凝瓮，诗成锦掣标。朱衣扶客醉，翠袖殢人娇。屏帐接千里，画图连九霄。长风来水尾，斜日转山腰。赤脚支筇稳，苍头控马骄。老臣今已矣，儿女总金貂。",
            "comment": ""
        },
        {
            "title": "建安暮秋",
            "content": "斜阳望断水平桥，古柳萧疏已半雕。鱼跃浪花翻水面，雁托烟练束林腰。花时无镪能追骥，月夜有诗堪续貂。回首故乡多少恨，乱山无数路迢迢。",
            "comment": ""
        },
        {
            "title": "潮热",
            "content": "南方有神名祝融，发赭面丹唇朱红。执鞭入海驱赤龙，火车勒驾烧长空。千骖万乘如联辔，烈焰腾腾灼天地。九霄烜赫皆甑蒸，四海煎熬俱鼎沸。流金烁石气不通，天下俱在红炉中。葛衫襟湿疑有雨，罗纨柚折浑无风。祝融祝融毋太酷，天道炎凉尝反覆。看看少皞催戍瓜，尽把凉风散烦溽。",
            "comment": ""
        },
        {
            "title": "过新丰市怀古",
            "content": "路出横江去，虚堂立道偏。雨声杨柳外，风色杏花前。有泪沾诗宿，无歌述酒仙。采江千古恨，号认向谁传。",
            "comment": ""
        },
        {
            "title": "寄江子岗",
            "content": "秋夜封书上子岗，别来化日又舒长。只知电烛两经月，不觉星毛半欲霜。竹叶照人凝盏滑，梅花撩客透篱香。知他诗债曾偿未，料得寻春日日忙。",
            "comment": ""
        },
        {
            "title": "矮斋杂咏二十首·忆西湖",
            "content": "十年南国叹徘徊，一片乡心拨不开。应是西湖花柳问，风流何事未归来。",
            "comment": ""
        },
        {
            "title": "嘲贺将仕二首",
            "content": "吾身西圛拘犹少，君腹东床坦已多。我欲屠牛穷建节，君从欢燕小登科。冬晴腊月南州不类冬，梨花飘粉小桃红。未曾飞动遥山雪，早有春三二月风。",
            "comment": ""
        },
        {
            "title": "矮斋杂咏二十首·问宿",
            "content": "紫骝回首客思归，万里家山蝶梦迷。问宿莫来林下邸，夜深生怕杜鹃啼。",
            "comment": ""
        },
        {
            "title": "赠吕元玘",
            "content": "周末见人歌采芑，楚先闻客赋离骚。胸中有气不能吐，空使虹蜺万丈高。",
            "comment": ""
        },
        {
            "title": "送商府判",
            "content": "比年十月君初来，梅花破雪迎君开。自从佐剑寿民脉，凋山瘵水皆春台。去年七月君开府，燕燕莺莺为君舞。五月尽蛰潭底龙，千里应无市中虎。今年二月君将归，风牵回柳萦君衣。君衣不作回柳转，直上云端朝紫微。紫微有馆名西掖，珠玉罗钿瞰金碧。郎星卿月谩徘徊，个中自是神仙宅。紫微有山名大坡，乌飞豸立冠峨峨。一声霹雳震天地，万里腥血流江河。紫微有旨垂丹册，二者于斯请君择。便须东取元化钧，谈笑从容正疆场。君家事业铭冠裳，鸾凤指日鸣朝阳。伊洛诸公有政事，洙泗诸子无文章。禀违展转情难处，溪上恩波湛今古。东风吹恨入长亭，零落桃花泪如雨。",
            "comment": ""
        },
        {
            "title": "矮斋杂咏二十首·送行",
            "content": "秋波春水照残霞，恨雨愁云亸髻鸦。飞上领襟随得去，妾身安得似杨花。",
            "comment": ""
        },
        {
            "title": "思故人",
            "content": "十载无人问益之，谁于欬唾觅珠玑。两三千里家何在，三十六峰人未归。将谓抱薪能救燎，果然画饼不充饥。东川恐遇连荣祖，一笑不须论是非。",
            "comment": ""
        },
        {
            "title": "送提举陈工部",
            "content": "溪风拂拂卷征衣，溪上攀辕恨马迟。蝗不入闽今已矣，碑无留岘古求之。泉知送客声犹咽，烛昧留人泪漫垂。愿速长沙还贾谊，为公江上斩鲸鲵。",
            "comment": ""
        },
        {
            "title": "武兴解舟",
            "content": "西风落日楚江头，秋水已平鹦鹉洲。烟树接天迷送旆，浪花翻雪喷行舟。三杯万事我已饱，一日千里谁能留。见说平戎新遣使，班超投笔已封侯。",
            "comment": ""
        },
        {
            "title": "囚中记贫",
            "content": "英雄不遇不忧贫，狱吏从教唤不应。煮饭只烧沽酒鑵，读书权借守囚灯。堪嗟世事危如卵，无怪人情冷似冰。勿谓功名成倖致，志公终不是閒僧。",
            "comment": ""
        },
        {
            "title": "呈徐商卿",
            "content": "十年忧患谪东南，万事于心了不关。病去只悉双足软，老来且喜一身閒。人情无处便生怨，天道有时犹好还。大抵久长居富贵，到头天意亦须悭。",
            "comment": ""
        },
        {
            "title": "临清阁",
            "content": "阑干古木琐青葱，阑外檐花灼半空。万里好山春黛碧，一溪流水暮霞红。窗疏不碍东西月，帆过始知南北风。试问支郎一樽酒，好天良夜与谁同。",
            "comment": ""
        },
        {
            "title": "登楼晚望",
            "content": "六曲朱阑瞰碧虚，淡烟秋水接平芜。展开风月添诗料，装点江山归画图。举足便堪驰驷马，折腰何必问双凫。当年庾亮今还在，定约楼前醉一壶。",
            "comment": ""
        },
        {
            "title": "酒禁",
            "content": "将军爱士民心失，太守忧民士气衰。大抵军民皆赤子，如何从此便藩篱。",
            "comment": ""
        },
        {
            "title": "上运管张平国",
            "content": "妙年司酿水边州，浪迹曾陪汗漫游。红粉夜嫌银烛短，醉和明月下西楼。",
            "comment": ""
        },
        {
            "title": "平政桥",
            "content": "建水合流三百里，直下富沙如捻指。溪东披拽缆过西，千丈春风怒涛起。香轮不解碾清江，造舟贯索成河梁。年年麦熟梅欲黄，连城千里皆波光。淳熙太守忧溱洧，问津日夜思无计。老侬叉手愿鸠工，叠石中流使民济。金珠卖价不计缗，镌瑕断梓功方成。功成燕雀贺新屋，炳然万栋辉丹青。插承螮蝀横江尾，下压寒潭碧无底。市声不到画梁间，秋色尽归朱箔裹。我行一月无风波，今朝醉眼翻青罗。金鳌背路客挥{左革右登}，玉虹跨浪丹飞梭。石唇喷尽寒崖雪，雪中电掣金蛇赤。两岸楼头将相家，八州车马神仙客。人言避人推政平，故此特以平政名。我闻政事平如水，水到不平还作声。",
            "comment": ""
        },
        {
            "title": "呈周及之贡元",
            "content": "一头却过六七岭，两足几乎百十斤。恰喜故人能下榻，檠窗樽酒细论文",
            "comment": ""
        },
        {
            "title": "再还建上旧居",
            "content": "门外梅花扰复栽，回时春去去春回。儿童拍手应相笑，归去贾生今又来。",
            "comment": ""
        },
        {
            "title": "读汉史",
            "content": "汉将假帝为真帝，齐乞真王作假王。大抵纪韩皆是信，不知谁短又谁长。",
            "comment": ""
        },
        {
            "title": "秋晚述怀呈薛子长",
            "content": "一罋香醪一曲琴，得相寻处且相寻。杯宽却怪青山小，坐久不知黄叶深。当路星轺已钳口，异乡风物更关心。何时系艇秋江上，醉卧芦花雪满襟。",
            "comment": ""
        },
        {
            "title": "矮斋杂咏二十首·宿茅亭",
            "content": "投宿茅亭得夜凉，鹧班摇落奏筼筜。青簪击破寒窗纸，漏得山花一线香。",
            "comment": ""
        },
        {
            "title": "寄仵判院八首",
            "content": "閒亭无日不相随，稍不相随恨别离。况是一秋无信息，可无人寄问安诗。",
            "comment": ""
        },
        {
            "title": "寿昌道中",
            "content": "山断疑无路，林开觉有村。饥牛恋茅垅，吠犬护柴门。闷去诗千首，愁来酒一尊。明朝南去路，怀抱与谁论。",
            "comment": ""
        },
        {
            "title": "满江红",
            "content": "庙社如今，谁复问、夏松殷柏。最苦是、二江涂脑，两淮流血。壮士气虹箕斗贯，征夫汗马兜鍪湿。问孙吴、黄石几编书，何曾识。青玉锁，黄金阙。车万乘，骓□匹。看长驱万里，直冲燕北。禹地悉归龙虎掌，尧天更展鵾鹏翼。指凌烟、去路复何忧，关山隔。",
            "comment": ""
        },
        {
            "title": "闷中赓赵丞韵",
            "content": "壮士不同儿女曹，谁云赋性太粗豪。一编韬略进擒虎，十辖丝纶学钓鳌。剑口不磨韩信血，鼎心须刮食其膏。英雄多少不平气，一夜朔风争怒号。",
            "comment": ""
        },
        {
            "title": "新市杂咏十首",
            "content": "恰把青荷插髻鸦，嗔人偷眼过窗纱。一盘珠翠俱抛掷，却向村头摘杏花。",
            "comment": ""
        },
        {
            "title": "责逋二首",
            "content": "索逋无术谒公门，岂谓公门反怆神。令尹幸酬三百索，痴儿犹恋一千缗。如今索手方知错，自此甘心莫怨贫。不是恩波不旁洽，五穷无奈苦随人。",
            "comment": ""
        },
        {
            "title": "怀九江友人",
            "content": "浪拍西风万壑秋，几多香饵落金钩。无鱼可钓浑閒事，留得丝纶在即休。",
            "comment": ""
        },
        {
            "title": "头巾",
            "content": "堪笑吾邦几秀才，头巾不会自安排。先因待制推将起，又被同知拽下来。",
            "comment": ""
        },
        {
            "title": "池亭即事",
            "content": "春风恰恰破桃李，池馆无人一径深。鸥刷断翎翻水面，蝶抛残粉出花心。诗怀搅我丹心破，节物催人白发侵。流水伯牙今已矣，世间那复有知音。",
            "comment": ""
        },
        {
            "title": "寄西山",
            "content": "姓名久不到西山，觅便无风鼻谩酸。天堑有花春堰急，地炉无火夜堂寒。青灯昔记对床卧，白发今羞把镜看。见说北归常有雁，一书无惜报平安。",
            "comment": ""
        },
        {
            "title": "初夏即事",
            "content": "阴晴未判落梅天，柳巷无人絮扑毡。涤器倒囊寻市醖，唤船挑网得溪鲜。鸟声呼梦客千里，山色撩人句一联。遐想故人应念我，马蹄何处夕阳边。",
            "comment": ""
        },
        {
            "title": "后溪二首",
            "content": "泉声恰似世情恶，山色不如归兴浓。自恨十围无处著，何如瘦作束腰蜂。",
            "comment": ""
        },
        {
            "title": "牢城言怀",
            "content": "重城不隔世间尘，个裹无花别有春。冤鬼夜随风雨泣，病囚时作犬羊呻。雷霆不霹欺君贼，彗孛偏凌为国人。欲问老天天已老，料应无说为敷陈。",
            "comment": ""
        },
        {
            "title": "宣城道中",
            "content": "跃马上宣城，千山翠欲颦。蕙风轻卷舌，樱雨细沾唇。柳絮难驱腊，榆钱不买春。何如浇一斗，烂醉石湖滨。",
            "comment": ""
        },
        {
            "title": "矮斋",
            "content": "屋老尘生索，椽低帐不缣。炙灯烟染栋，见客帽翻檐。织壁悭三尺，遮门断半帘。吾身交九四，控制万愁兼。",
            "comment": ""
        },
        {
            "title": "上詹仲通县尉",
            "content": "松竹不著花，密叶徒和帚。江梅不藏叶，寒花缀枯朽。独有龙焙茶，花叶秀而耦。冰霜著群木，冻死十八九。惟此百草灵，名可缀三友。春雷迸雀舌，夜雨滴龙口。皆萌哺啜心，谁假栽培手。惟有蔡端明，识之在蒿蔌。移根入北苑，金碧焕星斗。夸作龙凤团，封成献元后。问花何以报，牙舌甘鼎臼。他时子复生，为公涤繁垢。西风卷荷衣，披披不成幅。清霜拆蕙囊，冽冽已成蓿。如何独东篱，黄华笑寒菊。物之有盛衰，循环若推毂。世事良亦然，亦岂物所欲。金钿鎔落日，零露洒寒玉。人皆惜芳菲，谁复念幽独。惟有陶渊明，殷勤费培沃。簪花从帽落，捻酒醉商陆。从此擅秋芳，芙桂非同录。问花何以报，剪首荐醽醁。他时更粉躯，为公采明目。",
            "comment": ""
        },
        {
            "title": "野饮呈祝山甫",
            "content": "野影何须买，山花不待培。幕天分古木，裀地得苍苔。酒上莺调曲，肴空鹊堕梅。一壶随所适，何处问蓬莱。",
            "comment": ""
        },
        {
            "title": "菩萨蛮",
            "content": "玉纤倒把罗纨扇。屏山半倚羞人见。回首忽相逢。桃花生嫩红。见了娇无语。还向屏山去。略略转秋波。客愁无奈何。",
            "comment": ""
        },
        {
            "title": "蛾眉亭",
            "content": "天边新月覆双弯，翠斂云浓特地寒。我意两山皆土木，诗人浪作有情看。",
            "comment": ""
        },
        {
            "title": "南浦水阁",
            "content": "桥横南浦虹千丈，柳护西溪翠一行。佳丽不知滋味恶，插花临水照红妆。",
            "comment": ""
        },
        {
            "title": "归钓吟",
            "content": "我生本是丝纶客，尝抱丝纶钓王国。胶庠虽识姚有虞，载车未遇周西析。抱琴归去古江边，江头风月犹依然。江风刮岸岸如削，江月照人人未眠。沙平浪静江天阔，换酒捉鱼鱼拨刺。有时醉碗和月吞，有时醉棹和烟拨。或唱歌，或吹笛，欸乃宫商人不识。歌声唤彻烟水寒，笛声清透云霄碧。不张帆，任渠去，去到云山深处住。云山深处有画图，添个云山画图侣。不拨棹，任渠流，流入玻瓈影裹头。玻璃影裹迸珠玉，千斛万斛谁能收。倦时眠，醉时舞，渔家自有神仙府。睡时蝴蝶梦庄周，舞处鸥鸢奏韶武。自举归钓吟，清江漠漠烟沉沉。云藏万壑暗水尾，风吹孤月摇天心。翠微父，翠微父，和我行歌进南浦。画桥流水抹晴烟，残照暮霞收宿雨。水连天，天似水，一蓑活计谁能比。枫叶飘霜鲈脍香，杨花雪河魨美。也不学，姜太公，百年将至方非熊。会须年少遇真主，恢我诸夏车书同。也不学，严子陵，云台不为殊勋。中兴只作钓台侣，胸啡中百万和无兵。我网不似汉，汉网何太疏，也曾漏却吞舟鱼。何当周密如枢机，直欲纤悉皆无遗。我钩不似吕，吕钩何太直，除却文王有谁识。争如猛曲一弯腰，牵取星珠并月璧。鱼胶寒齿折蒿剔，蟹螯刺指和笼烹。屠龙饪鼎口不美，断鲸斫炙肠聊撑。",
            "comment": ""
        },
        {
            "title": "花村二首",
            "content": "夜宿花村不见花，数间茅屋瞰溪沙。山翁不是通名姓，几误河阳令尹家。",
            "comment": ""
        },
        {
            "title": "春闺杂咏·问庖妪",
            "content": "诗道风光在水西，水西我意未为奇。若教南北东溪去，更费诗人无限诗。",
            "comment": ""
        },
        {
            "title": "严陵方巾",
            "content": "浮云扫尽天宇清，千花万花开锦屏。好风吹皱一池绿，白鸟点破千山青。客行五里复五里，两眼丹青间红紫。杖屦不知行路难，人在江南图画裹。",
            "comment": ""
        },
        {
            "title": "寄仵判院八首",
            "content": "红猊消尽水生花，消夜迢迢玉漏赊。环佩不知何处去，醉眠应是小卿家。",
            "comment": ""
        },
        {
            "title": "贺赵法曹",
            "content": "红日转檐花，飞鸣一声鹊。鹊翅未离檐，有客拽铃索。呼童急启户，问客意何若。客闻笑而言，法曹参计钥。因知鹊之鸣，报我良不恶。知我门下人，一楗聊相托。如公材器大，末掾岂能缚。咫尺蓬莱宫，左右芙蓉幕。",
            "comment": ""
        },
        {
            "title": "满江红",
            "content": "懒取冠儿，只偏带、一枝翠柏。记刺指、封书罗带，尚馀残血。愁入柳眉云黛蹙，汗凝桃脸胭脂湿。把玉纤、掩定古词名，猜谁识。瓶已坠，宁无阙。盟已负，难成匹。念当年亭院，画楼东北。烛影烧残蝴蝶梦，縠纹皱起鸳鸯翼。叹如今、憔悴忆前欢，重门隔。",
            "comment": ""
        },
        {
            "title": "西爽",
            "content": "客子东西不著家，主人北里恣豪奢。夜深常倩月移竹，春老不烦风扫花。暮雨送凉归枕簟，夕阳留客赋烟霞。何时执手阑干外，同把功名誓镆铘。",
            "comment": ""
        },
        {
            "title": "寄赵德夫",
            "content": "男儿无路出邯郸，长铗休从暗裹弹。是处有鱼堪下钓，扁舟何独子陵滩。",
            "comment": ""
        },
        {
            "title": "暮春述怀",
            "content": "一年春事已差池，又见杨花贴水飞。梁燕不忧惊午枕，箔蚕生怕误春衣。景逢佳处须行乐，事到难时且式微。幸有黄鸡并浊酒，且和风月醉柴扉。",
            "comment": ""
        },
        {
            "title": "岩桂",
            "content": "西风吹老碧莲房，万壑风流拆麝囊。谩与篱花争晓色，肯都盆蕙压秋芳。月中有女曾分种，世上无花敢斗香。要识仙根迥然别，一枝开傍郄家墙。",
            "comment": ""
        },
        {
            "title": "与楞伽老瑛上人",
            "content": "勿谓年来世道艰，都缘彼此不相参。一生知已有千万，十事从人无二三。红杏无坛堪拱北，白莲有社结和南。扁舟若有东归便，断竹枯松寄一担。",
            "comment": ""
        },
        {
            "title": "田家 其九",
            "content": "麦饭瓜虀及早催，田夫双眼望侬来。油盐不倩傍人带，日午痴儿犹未回。",
            "comment": ""
        },
        {
            "title": "戏呈赵可父",
            "content": "少年场屋擅词锋，审谳无私只奉公。夜月兰宫无宿曜，秋霜莲幕有春风。明堂难毁周公制，乡校犹存子产功。文德自来能服远，更烦刘向为和戎。",
            "comment": ""
        },
        {
            "title": "呈富大卿",
            "content": "司农未晓报龙楼，昨夜中天贯索流。石父不逢齐子相，马迁空作汉家囚。铜壶滴碎短长梦，铃索拽翻新旧愁。安得君王赐归骑，一廛投老大江头。",
            "comment": ""
        },
        {
            "title": "过鄱阳湖",
            "content": "北风翻雪鼓雷霆，舟子停兰亦断魂。看我金鳞三十六，为君一跃上龙门。",
            "comment": ""
        },
        {
            "title": "巫山",
            "content": "碧簪千丈倚巴江，暮雨朝云总是常。山势插天宫殿少，不知何处是高堂。",
            "comment": ""
        },
        {
            "title": "江上双舟催发",
            "content": "前帆风饱江天阔，后帆半出疏林阙。后帆招手呼前帆，画鼓轻敲总催发。前帆雪浪惊飞湍，后帆舵尾披银山。前帆惭缓后帆急，相傍俱入芦花滩。岛屿萦回断还续，沙尾夕阳明属玉。望中醉眼昏谷花，误作閒窗小横轴。",
            "comment": ""
        },
        {
            "title": "牢城述怀",
            "content": "江外音书久不来，重城昏鼓又相催。眼前萤掣檐前电，耳底蚊轰屋底雷。乃事类棋方入局，此心如火已成灰。凭君试问吴元白，老冠东川回未回。",
            "comment": ""
        },
        {
            "title": "贵池秋晚",
            "content": "暮色千林薄，秋空万里长。寒蝉鸣晚树，归棹发斜阳。水远天同碧，风高叶脱黄。星星老蓬鬓，不觉到潘郎。",
            "comment": ""
        },
        {
            "title": "田家 其七",
            "content": "画眉无墨把灯烧，岂识宫妆与翠翘。堪笑东风也相谑，暗牵裙带缠人腰。",
            "comment": ""
        },
        {
            "title": "呈鄱阳赵及甫",
            "content": "不学炎凉不自谋，动和权势作仇仇。笔锋带怒摇山岳，剑气衔冤射斗牛。龙虎榜中当擢第，麒麟阁上合封侯。功名未入男儿手，谁肯甘为郡督邮。",
            "comment": ""
        },
        {
            "title": "桃花",
            "content": "红雨随风散落霞，行人几误武陵家。牧童若向青帘见，应认枝头作杏花。",
            "comment": ""
        },
        {
            "title": "矮斋杂咏二十首·渔儿",
            "content": "无肉鸬鹚入水频，双童联网立沙滨。问渠归得鱼多少，才可为羹了一人。",
            "comment": ""
        },
        {
            "title": "借景楼",
            "content": "朱箔钩新月，平阑架落霞。百钱呼酒炙，四壁听笙笳。翠映谁家竹，香飘何处花。功名未归我，且此寄生涯。",
            "comment": ""
        },
        {
            "title": "梅",
            "content": "衰兰枯荷了秋色，几向寒梢问消息。溪桥交马断肠时，翠袖佳人日暮归。玉面亭亭汉宫样，一见风流慰心赏。寒标孤绝太无情，谁为移春上玉京。月华凄切霜华白，夜半飘香度帘额。寄声横笛且休吹，愁杀江南未归客。",
            "comment": ""
        },
        {
            "title": "宿灌头",
            "content": "淡鱼才煮鹹鱼熟。白酒新篘红酒香。",
            "comment": ""
        },
        {
            "title": "巧松",
            "content": "夏社商舟未说渠，女萝先要施云衢。若教终始如弦直，肯向秦邦作大夫。",
            "comment": ""
        },
        {
            "title": "寄大庾郭县尉",
            "content": "前年建安县，始识韩荆州。一见辰知遇，许我尝从游。寻幽访赤壁，买笑陪青楼。有酒即命驾，夜饮忘觥筹。雪香飘梅花，归驾仍迟留。送君城北隅，岁事希一周。告德虽未久，有怀奚所投。客来自锦溪，知为蓝田游。抠衣欲趋隅，其奈风马牛。方图拜尺纸，文此不敏羞。乃复三不缄，获戾于君侯。谪客干典刑，宜尔餐吴钩。幸不畀我死，残喘延俘囚。搜索遍中外，释缚良无由。始思鹍鹏翼，庇我反手犹。嘘烛拂毫楮，尺素驰星流。荷公三复还，恻然添我忧。许我京阙间，与我为良谋。于今秋复冬，俟命犹置邮。西风掠于宇，鱼雁俱沉浮。未审恩波中，许我共济不。我材袜线短，愿公广甄收。他日宾幕府，鏖战当焚舟。公兮不我援，复驾言焉求。",
            "comment": ""
        },
        {
            "title": "新市杂咏十首",
            "content": "翠翘伴醉倩人扶，约我文君卖酒垆。解佩向人陪笑问，一杯容妾佐樽无。",
            "comment": ""
        },
        {
            "title": "贫居",
            "content": "贫居不暇理椽茅，只倩江山围一遭。林鸟乐时知地僻，岭云閒处觉天高。春衫著破重连线，腊酒擎乾独醡糟。且把杯盘聊自适，不须平地起风涛。",
            "comment": ""
        },
        {
            "title": "三友亭",
            "content": "老松疏竹间梅英，三友如何独擅名。应是枇杷并桧柏，当时无力预同盟。",
            "comment": ""
        },
        {
            "title": "和戎",
            "content": "纳币求成事已非，可堪函首献其墀。一天共戴心非石，九地皆涂血尚泥。反汉须知为鼂错，成秦恐不在於期。和其自有和其策，却恐诸公未必知。",
            "comment": ""
        },
        {
            "title": "冬日述怀",
            "content": "寒入肌肤粟已生，银河冻合水无声。梅花漏泄春先到，风色商量雪未成。有愧何须问天理，无求方始合人情。男儿未际风云会，辜负胸中十万兵。",
            "comment": ""
        },
        {
            "title": "上运管张平国",
            "content": "雨洗芙容沃眼青，雪潭澄月照人明。铜民指点向民说，未比当年令尹清。",
            "comment": ""
        },
        {
            "title": "过羊肠岭",
            "content": "拂面东风吹夕阳，路蟠千折过羊肠。山疑随马回回见，花欲撩人故故香。世路与谁分曲直，人情于我自炎凉。何当更上风烟上，为把穷途问彼苍。",
            "comment": ""
        },
        {
            "title": "别蓝详道",
            "content": "君在江东我水西，君今北去我南归。竹孙和客凌风瘦，梅子偏他得雨肥。莺啭好声归酒斚，花分红影上人衣。相看莫作皱眉别，期子秋高赋式微。",
            "comment": ""
        },
        {
            "title": "宿严濑",
            "content": "遐想高风殊未崖，舣舟夜访子陵台。衔山西照情何限，逝水东流梦不回。双桨未闻卿月过，一尊先为客星开。东都人物俱煨炉，独有先生迹未灰。",
            "comment": ""
        },
        {
            "title": "寄仵判院八首",
            "content": "此去于门咫尺间，樽罍无计得跻攀。断魂欲伴行云去，犹恐歌喉误小蛮。",
            "comment": ""
        },
        {
            "title": "书堂遇雨",
            "content": "风叠云成片，沟搓水作层。湿书移案避，添砚就檐承。瓦击声疑雹，窗低暗欲灯。须臾西漏日，晴意慢腾腾。",
            "comment": ""
        },
        {
            "title": "憩妙因寺",
            "content": "萧寺寒山外，崎岖一径幽。断云迎客入，曲水护堤流。木石四时古，轩窗五月秋。午烦聊小憩，拂石为支头。",
            "comment": ""
        },
        {
            "title": "题丹青阁",
            "content": "阁唤丹青似恐疏，丹青难向阁中模。诗人醉眼无区别，错认烟霞作画图。",
            "comment": ""
        },
        {
            "title": "送赵右秋二首",
            "content": "闽藩齐指右参军，玉骨清无半点尘。一味恤刑常召祸，十年游宦只忧贫。圜扉月照金波夜，寒谷花开玉树春。客子与君虽素昧，一时聊记子张绅。",
            "comment": ""
        },
        {
            "title": "春郊即事",
            "content": "东风吹不断轮蹄，处处秋韃环佩飞。剪翠弄妆归髻掠，乱红翻锦一屏帏。花应笑我春尝醉，燕解嘲人夜不归。莫怪逢春太娱乐，人生能有几芳菲。",
            "comment": ""
        },
        {
            "title": "再继前韵",
            "content": "俗尘方倥偬，得得访清幽。烟练素疑抹，山屏翠欲流。松筠扫日月，藤蔓悬春秋。物外有余乐，吾生空白头。",
            "comment": ""
        },
        {
            "title": "书太乙编年卷尾",
            "content": "年来太乙犯咸池，三式编年事可疑。西北膏腴从脯腊，东南皮肉恐疮痍。尧天日月期无已，胡地烟云岁有之。更向江湖问同志，中原何日是归期。",
            "comment": ""
        },
        {
            "title": "清富楼",
            "content": "椤枷心地有瞿昙，清富名楼足可观。买断江山诗料足，揭开风月画图宽。都无一点红尘到，便作千双白璧看。我欲鞭驴快幽赏，白鸥盟在不忧寒。去年清富屡求诗，今日凭阑约翠微。山带野花堪入画，水环汀草欲成围。一园黄菊有余食，两顷白云无限衣。说与尘寰守钱虏，不劳魂梦到禅扉。",
            "comment": ""
        },
        {
            "title": "赠陈道人",
            "content": "君不见樵人王翰画山水，一夜风雷揭窗纸。又不见长沙洞清画龙蛇，满轴烟云翻捻指。二子相去数百年，笔端妙意谁能传。双溪道人何所授，一见笔法堪齐肩。笔一淡，轻烟映出垂杨岸。远山依约不还无，斜照不红秋水漫。笔一浓，黑云万叠翻狂风。江天日暮暗烟霭，天地星斗皆昏朦。潇洒诗人不解语，被君吐作无声句。何时觅取绡一缣，写我英姿伴烟雨。",
            "comment": ""
        },
        {
            "title": "舂夫",
            "content": "秕糠粒粒裹真珠，玉杵舂来白有余。待问姮娥借金鼎，等閒令汝作蟾蜍。",
            "comment": ""
        },
        {
            "title": "嘲曹掾友人",
            "content": "世态年来日日新，宦途浇薄更惊人。阙期动彻连三政，选调无疑费百缗。是吏有囊盛短卷，非财无药疗长贫。参军也胜陶彭泽，且粜官粮醉几巡。",
            "comment": ""
        },
        {
            "title": "述怀",
            "content": "我生胸次不尘埃，不学儿遭遇旬自媒。诗料虽凭风月制，宦途还听鬼神开。十年教养猷初壮，半世功名念已灰。安得金銮有清问，贾生何事未归来。",
            "comment": ""
        },
        {
            "title": "九日溪楼远望",
            "content": "西风寥落做重阳，人在东南水一方。地僻阻它鸿雁信，天寒撩我菊萸觞。江澄素练鱼翻赤，叶剪红绡蟹结黄。不是倚阑迷望眼，欲凭归雁问苏郎。",
            "comment": ""
        },
        {
            "title": "小春言怀",
            "content": "桃李生香花满溪，南州十月尚襜长。春从酒罋榨将出，秋在诗囊带得归。弓射十分方破的，棋高一著便争机。劝君莫作等閒看，毫发差殊事已非。",
            "comment": ""
        },
        {
            "title": "题溪庄",
            "content": "山拥青螺出粉墙，水环银带插溪庄。一百五日雨翻浴，三十六宫人斗妆。蝶翅拍花催舞袖，凤毛翻锦入诗囊。新欢旧恨知多少，且对东风醉几场。",
            "comment": ""
        },
        {
            "title": "早春即事",
            "content": "杨柳丝丝弄淡黄，怯寒燕子未归梁。晓迷芳草骓骏湿，夜宿閒花蝶翅香。得句自惭非子美，赏音犹恐误中郎。愿言相约花前醉，莫放春容过海棠。",
            "comment": ""
        },
        {
            "title": "春闺杂咏·问庖妪",
            "content": "溪馆供庖独有鱼，溪翁日日扣吾庐。儿童不问无钱买，便拽铃儿唤小厨。",
            "comment": ""
        },
        {
            "title": "呈陈信父",
            "content": "老来百计总无成，当路时官懒问名。国事只将心事比，今人难作古人评。苍头笑我樽无佐，白发欺人镊又生。惟有建溪知客意，过滩时作不平鸣。",
            "comment": ""
        },
        {
            "title": "九日言怀",
            "content": "凄凄天气间炎凉，破帽翻风客斗狂。酒味暗消黄蕊辣，雁声唤得菊花香。三京昔拟恢同轨，九日今犹客异乡。更仗阿谁上沙漠，为予申意郭汾阳。",
            "comment": ""
        },
        {
            "title": "酒歌",
            "content": "尝闻子美清江曲，日典春衣耽美禄。又闻太白游长安，市上熏熏醉眠熟。风流国裹太平时，处处红楼漾酒旗。王孙公子恣行乐，繁弦脆管相追随。谁知寥落天涯客，笠顶清风杖挑月。芒鞋踏遍山水雄，夺身欲入黄金阙。方嗟萧索向西园，刮面寒风雨涨天。回头忽喜黑衣至，急破红泥倾数船。虽无皓齿歌金缕，也扫新诗狂欲舞。儿童拍手笑攔街，应怪吴侬喜如许。长江波浪卷银山，去去仍悲道路难。只凭一醉进未得，更借高风吹片帆。",
            "comment": ""
        },
        {
            "title": "霜天晓角",
            "content": "情刀无斸。割尽相思肉。说後说应难尽，除非是、写成轴。帖儿烦付祝。休对傍人读。恐怕那懑知後，和它也泪瀑漱。",
            "comment": "【注释】华岳是开禧、嘉定间著名的爱国志士，又是一个颇有才名的诗人、词人。他为人倜傥豪爽，诗品、词品正如人品，亦是坦荡真率，与纯粹的文人不同。钱钟书先生在《宋诗选注 》中认为：“华岳并不沾染当时诗坛上江西派和江湖派的风尚；他发牢骚，开玩笑，谈情说爱，都很直率坦白的写出来，不怕人家嫌他粗犷或笑他俚鄙 。”做人如此，词亦如此，即如他写的几首“谈情说爱”的词，便是这种作风。这首词一开始就形容得那般直露，真是见所未见。“情刀无斸，割尽相思肉 。”把相思之情具化为“相思肉 ”，已见新意，又把相思之苦喻为情刀“割尽相思肉 ”，更见新意，把相思之苦痛和受折磨之长久形象生动地表现了出来。这是作者在这种情况下对相思发出的怨责。害“相思病”的人一面怨恨相思，一面又需求相思的“ 疗救 ”。下面接着写：“说后说应难尽，除非是、写成轴。”意思是说：千言万语还不够，除非把这些相思的话写成长信卷成轴。这可见相思又是多么刻骨！上片写了两种心情，看似矛盾，却极真实，被爱情所困扰的人常常如此“患得患失”。下片写自己对所爱的人感情的深厚强烈 。“帖儿烦付祝，休对旁人读 。”“帖儿”指书信。“付祝”同“嘱咐 ”。作者向对方寄帖叙说相思，并告诫对方不要对着别人读。这是为什么呢？想来是因为信中写的都是倾诉相思的情人之间的悄悄话 。但作者却别出心裁。他说：“恐怕那懑知后，和它也泪瀑漱 。”“那懑”即“那们 ”，那个人。“ 它 ”同“ 他 ”（男女通用）。“ 瀑漱”，象声词，即“ 扑簌簌 ”、“扑扑簌簌”，用以形容落泪 。这两句说：恐怕那个人听到以后，自己也要泪流满面。“ 那懑 ”、“它”同指一人，即“旁人 ”。旁人听到都要流泪，当事人那就不知道该多痛苦了。可知这封信表达的情感多深多强了。这是从侧面衬托、夸张形容。因此这句不仅让人耳一新，而且把情之深切表达得淋漓尽致，可谓独具匠心。晏几道有一首《 思远人》也写寄书传深情：“泪弹不尽临窗滴，就砚旋研墨。渐写到别来，此情深处，红笺为无色 。”同是写情妙语，却比较雅，比较精细，分明是闺阁佳人口吻。这首词将口语（有不少当时的俚语入）词，抒情直白、粗率，语气皆为诉说，有点曲的味道。"
        },
        {
            "title": "冬暖",
            "content": "冻雪寒云作冷冬，群花百卉尽羞红。谁将暖律吹寒谷，一夕春回几信风。",
            "comment": ""
        },
        {
            "title": "嘲热",
            "content": "赤帝乘龙驾火车，晴空烧断暮天霞。流金烁石休相酷，少{左土右皋}看看催戍瓜。",
            "comment": ""
        },
        {
            "title": "僧画",
            "content": "万景峰前老禅叔，搜罗风月归岩谷。胸中有句吐无声，写作生绡三四幅。",
            "comment": ""
        },
        {
            "title": "寄仵判院八首",
            "content": "短笺封罢更重题，生怕苍头去路迷。说与不须多借问，葛庐祗在白云西。",
            "comment": ""
        },
        {
            "title": "送周魁",
            "content": "昨夜霜风鼓万兵，今朝华节照边庭。人间元日是春日，天上魁星为使星。且向虎囊探寸尺，却归麟阁倣丹青。离觞不是延清夜，明日异邦长短亭。",
            "comment": ""
        },
        {
            "title": "琴",
            "content": "月浸虚堂夜气清，起听万籁寂无声。轻轻拂动匣面尘，玉笋不弹风自鸣。",
            "comment": ""
        },
        {
            "title": "除夜大雪",
            "content": "青帝明朝下玉京，先教滕六掩车尘。梅花笑我三年腊，椒叶争他一夜春。乌角触檐鞭堕玉，马蹄印路碗抛银。何当夜缚吴元济，去作中兴社稷臣。",
            "comment": ""
        },
        {
            "title": "百舌",
            "content": "流莺一去无消息，燕怯春寒归未得。绿窗清昼静无人，拟把衷情诉知识。上苑东风二月春，淡黄杨柳初成阴。解将一片无情舌，学尽百般能语禽。红英紫萼纷如雪，万姹千娇总饶舌。莫嫌花外太啁啾，默默难酬好时节。须臾绿暗红亦稀，伯劳杜宇鹰鹯飞。更兼猎戈恣罗网，卷舌不语全毛衣。堪嗟国士徒切直，不似幽禽明语默。何如钳口归山林，莫况燕南并越北。",
            "comment": ""
        },
        {
            "title": "枕上吟",
            "content": "画角梅花吸晓寒，数声清彻碧云端。谁知有客愁无寐，一掬乡心不奈酸。",
            "comment": ""
        },
        {
            "title": "上运管张平国",
            "content": "武城三载促公归，自合班行列禁闱。计幕暂参知有在，野夫曾此便横飞。",
            "comment": ""
        },
        {
            "title": "呈诸同舍",
            "content": "洛阳年少不知几，十载南州赋式微。三举不登黄甲去，两庠空笑白丁归。头长贾昔过三尺，腰大巨今徙十围。祗恐金銮不前席，谁云无策富王畿。",
            "comment": ""
        },
        {
            "title": "寄仵判院八首",
            "content": "毫端风雨走蛟螭，人物风流冠一时。要向行云问踪迹，青楼何处没新词。",
            "comment": ""
        },
        {
            "title": "安分呈李竹斋",
            "content": "风雨思君子，烟霞忆旧游。一区山水国，万里帝王州。腊罋香浮玉，春旗雪满瓯。安贫随处乐，此外复何求。",
            "comment": ""
        },
        {
            "title": "春闺杂咏·自迷",
            "content": "苍生千里望云霓，何事英雄去路迷。见说九重新有梦，济川人在此岩西。",
            "comment": ""
        },
        {
            "title": "田家 其五",
            "content": "绯裤青衫紫系腰，揽衣随过水平桥。虽然不识风流事，也向人前学逞娇。",
            "comment": ""
        },
        {
            "title": "饮仙阁",
            "content": "槽头压尽春山绿，槽下真珠泻醽醁。骚人一笑倾盖盘，满面春风涨红玉。少陵得此不欲言，乃指八子为中仙。主人倾盖慕此意，一阁新构堂西遍。于今世熊薄于纸，何必劳心问青紫。愿君醉我金屈卮，万事过耳同风飞。",
            "comment": ""
        },
        {
            "title": "责逋二首",
            "content": "刳肠植粟餧官牛，牛骨成尘粟未酬。何事莲参犹阁笔，反怜花县若虚舟。季公素重千金诺，胶鬲当贻万世羞。愿效相如还赵璧，莫教颜色叹床头。",
            "comment": ""
        },
        {
            "title": "训小童",
            "content": "饭罢令人唤小童，敢烦捉耳为开蒙。芎茶不用焦汤点，纸被还将艳火烘。醉欲伴眠当倩月，热求挥汗合邀风。它时我建青油幕，廉汝封侯学卫公。",
            "comment": ""
        },
        {
            "title": "不祷",
            "content": "不炷灵香不诵经，兆杯签榜总欺人。穷通只合从天地，祸福何须问鬼神。命到死时生莫倖，事当直处曲还伸。从今若问开先事，桃李无言二月春。",
            "comment": ""
        },
        {
            "title": "贺赵丞登第",
            "content": "要与宗盟立纪纲，俯从多士较文章。人材漏纲无疏密，科目搜罗有短长。蟾窟一枝分玉树，凤池三浪出银潢。何当推解延豪杰，多复中原万里疆。",
            "comment": ""
        },
        {
            "title": "自叹",
            "content": "自叹身谋我独疏，只贪风月恣欢娱。杯盘遇客随多寡，囊橐何时问有无。万电梯航无罥罣，十年墙屋有穿窬。从今老去无他望，绿绮一张醪一壶。",
            "comment": ""
        },
        {
            "title": "阅明妃传",
            "content": "汉家金帛作山堆，无奈酋奴眼不开。今日单于恭子婿，方知娄敬是良媒。",
            "comment": ""
        },
        {
            "title": "偶成",
            "content": "一别京华近十年，此心无日不悠然。嗅梅得句天然巧，把酒开怀地自偏。铁砚不须兵十万，铜盘何用客三千。功名自有风云会，不遇风云毋自煎。",
            "comment": ""
        },
        {
            "title": "矮斋杂咏二十首·水禽",
            "content": "一曲渔歌古渡头，几多鸥鹭起汀洲。西风吹散瑶池雪，点破长天万里秋。",
            "comment": ""
        },
        {
            "title": "矮斋杂咏二十首·落花",
            "content": "东风吹恨上眉头，两岸桃花瞰碧流。一片红云飞不起，断霞残照落汀洲。",
            "comment": ""
        },
        {
            "title": "有感",
            "content": "十年忧患客江城，双鬓萧萧已不禁。多病不逢医国手，感怀徙有济时心。西风吹梦夜寒悄，黄叶满阶秋意深。休笑当年杜陵老，白头今亦不胜簪。",
            "comment": ""
        },
        {
            "title": "丹青阁",
            "content": "阁上阑干紫翠环，阁中身世异尘寰。长虹吸月印秋水，孤鹜伴霞量晚山。万里风烟屏帐裹，一时人物画图间。凌烟须是男儿事，却恐功名未放閒。",
            "comment": ""
        },
        {
            "title": "新市杂咏十首",
            "content": "小桥相见便相亲，犹带西湖陌上尘。欲买一樽聊款曲，归迟还怕小蛮嗔。",
            "comment": ""
        },
        {
            "title": "满江红",
            "content": "自古称稀，须信道、人生七十。当七月、庆生佳节，更逢七夕。丹鼎麻姑多两转，蟠桃王母无双实。更竹林、作者茂芝兰，俱无敌。持觞劝，辰拱北。阴功在，头俱黑。况轲亲教子，同声战国。九万鹏程当不二，八千椿寿看逾一。愿从今、屈指再从头，山中日。",
            "comment": ""
        },
        {
            "title": "春暮述怀",
            "content": "买春无计托花神，费尽榆钱不计缗。风絮飞成三径雪，雨犁翻动一园春。有心报国从招祸，无相封侯漫怨贫。试问登坛与分社，予何人彼亦何人。",
            "comment": ""
        },
        {
            "title": "呈毛南仲",
            "content": "暮宿东溪一草堂，倦和衣屦卧胡床。梦随鸾去辽天阔，夜到鸡鸣划地长。早起不须禽为唤，多忧谁谓草能忘。清閒却愧毛南仲，醉卧西窗一枕凉。",
            "comment": ""
        },
        {
            "title": "南浦客邸",
            "content": "南浦半月雨，溪流暗没沙。断桥虹散绮，拍岸雪飞花。孤馆客无梦，短蓬人未家。何如拥红日，照我上筠车。",
            "comment": ""
        },
        {
            "title": "鸥",
            "content": "随潮鸥鸟往来频，百十为群立水滨。多怪朝来无一个，高飞想是避渔人。",
            "comment": ""
        },
        {
            "title": "矮斋杂咏二十首·独宿",
            "content": "朔风号木作严霜，锦被重重冻欲僵。夜半脚跟疑已割，梦魂安得到高堂。",
            "comment": ""
        },
        {
            "title": "呈楚南僧",
            "content": "刚肠未肯报平安，拟把功名一担担。方向杏坛逃败北，却子莲社得和南。香同世事炎还冷，茶类人情苦始甘。大抵久长同佛法，此心何处不瞿昙。",
            "comment": ""
        },
        {
            "title": "寄两庠同舍",
            "content": "昔年槌鼓扣天阍，远谪南州七度春。大享有恩来北阙，小囚无赂脱东闽。乌衣座满民流血，画烛帘深案积尘。见说九重宵旰虑，长沙犹有少年人。",
            "comment": ""
        },
        {
            "title": "训爨婢",
            "content": "十载胶庠莫怪穷，旅囊安得有从容。无钱休欠牛羊债，有酒只将鱼蟹供。班颔昔尝肥似燕，沈腰今已瘦如蜂。从今莫恣肥甘口，只撷清蔬祭豢龙。",
            "comment": ""
        },
        {
            "title": "纪时",
            "content": "古今多少好英雄，未必奸邪未必忠。上党鼎膏流地白，长平坑血溅天红。三边传檄兵虽息，二榷开场货未通。更愿年丰富金帛，饱装驼驾为和戎。",
            "comment": ""
        },
        {
            "title": "酒楼秋望",
            "content": "西风吹客上阑干，万里无云宇宙宽。秋水碧连天一色，暮霞红映日三竿。花摇舞帽枝犹软，酒入诗肠句不寒。古往今来恨多少，一时收拾付杯盘。",
            "comment": ""
        },
        {
            "title": "读张子房传",
            "content": "英雄欲立异时名，四体难逃五鼎烹。何事秦车已虀粉，子房和客总全生。",
            "comment": ""
        },
        {
            "title": "兵",
            "content": "兵贵先人斯夺人，莫教间谍漏真情。汉因有备吴终退，秦为无人楚始争。卦向爻中分损益，棋於局上定输赢。不知都督三边者，还肯江湖问一声。",
            "comment": ""
        },
        {
            "title": "悉事",
            "content": "欲归未去两纷拿，何事回天力未加。九牧谁为十羊主，百冠当念一人髽。肘边有石心虽切，腰下无钱手谩叉。千万有人逢伯乐，为言龙种尚盘车。",
            "comment": ""
        },
        {
            "title": "读张子房传",
            "content": "铁锺一击忤强秦，赏令千金无处寻。若使董孤当直笔，又将谁作弑君人。",
            "comment": ""
        },
        {
            "title": "除夜二首",
            "content": "吴钩不是怒鲸鲵，夜半刘琨屡舞鸡。十载载春游太学，二年年夜宿圜扉。楚盘未必资毛遂，周粟如何饱叔齐。尘世功名傥来尔，无言桃李自成蹊。",
            "comment": ""
        },
        {
            "title": "别王泰之",
            "content": "黄尘漫漫小峰路，白石齿齿茗坑渡。相亭南来第一程，人烟萧条岁云暮。故人小隐三家村，约我旗亭聊一樽。相逢此地复相别，明朝怀抱同谁论。",
            "comment": ""
        },
        {
            "title": "伤春",
            "content": "衣袂怯春寒，春在江南岸。我意正伤春，复被春萦绊。一雨胭脂湿，万壑冰澌泮。撩我惜春心，与春伤烂漫。柳垂不染丝，织成愁一片。杏吐无烟火。烧碎肠千断。忆昔腰如柳，柳腰轻易按。忆昔面如花，花面娇难唤。人不似春芳，随处得看玩。因春忆美人，不见徒扼腕。何时醉卧花柳中，一笑千金不容换。",
            "comment": ""
        },
        {
            "title": "呈锺子严",
            "content": "那条路不通长安，莫把心肠独自剜。有酿何须儿索饮，无肴徒劝客加餐。千金不赏思归楚，万户无封愿识韩。大抵利名些子耳，几多寡杰被萦绊。",
            "comment": ""
        },
        {
            "title": "狱中作",
            "content": "壮士刚肠不受冤，髑髅可断志难干。超仇未报薪当卧，汉贼犹存铗谩弹。情款不从囚口责，炙浆难塞吏肠宽。何当尽沥奸邪血，染作衣裳看孟安。",
            "comment": ""
        },
        {
            "title": "野菜吟",
            "content": "芙蓉峰下扬雄宅，路入城堙里三百。有山无粟养鸡豚，有水无入捕鱼鳖。山翁菜色流清涎，齿颊连月无腥毡。客来问我何所有，手指万壑烟霞边。青芹不似芦蒿美，石芥防风空剔齿。蕨脑才抽稚子拳，芦牙已迸佳人指。儿童不待明朝阳，花襟路湿争慌忙。携笼拍塞贮不尽，归来满袖春风香。揽衣踏破青铜镜，挼动碧云流一径。漉归银鼎作波涛，无限春工上盘饤。",
            "comment": ""
        },
        {
            "title": "寄西山",
            "content": "宫墙无地可穿窬，犹幸先人有敝庐。仕版可羞宁毁瓦，儒冠曾误枉收书。供柴我合同收炭，寄食君当自办蔬。此理晓然明似境，何须足下肆耕锄。",
            "comment": ""
        },
        {
            "title": "南剑水阁",
            "content": "欲向津头问镆铘，一潭秋水漫烟霞。画屏对客景藏景，芳树压溪花照花。有策廷争惭贾谊，无功庙食笑张华。夜深霹雳轰双剑，惊起延平十万家。",
            "comment": ""
        },
        {
            "title": "弦月",
            "content": "人间离别最堪怜，天上嫦娥恐亦然。昨夜广寒分破镜，半奁飞上九重天。",
            "comment": ""
        },
        {
            "title": "宿横溪桥",
            "content": "夜宿横溪烟霭间，眉头归路万山攒。连天麦浪波千顷，扑地杨花雪一团。余镪不供春后醖，夹衾犹怯夜来寒。征夫莫怪车音涩，自是愁多行路难。",
            "comment": ""
        },
        {
            "title": "挽戚虚中",
            "content": "梦裹匡庐兴未阑，转头世事已辛酸。肥家有术疑非药，漉酒从人笑不冠。雁序向人群已失，凤雏过眼影何单。不堪回首原头路，一坞松楸生暮寒。",
            "comment": ""
        },
        {
            "title": "读史",
            "content": "史笔如衡须正持，莫教浮涎出无稽。已成帝业从烹父，未将王师休杀妻。秦逸号眠为抱虎，刘狂名舞作闻鸡。麟经削后无全笔，磨玷吾当问白圭。",
            "comment": ""
        },
        {
            "title": "矮斋杂咏二十首·嘲染鬓者",
            "content": "万事关心两鬓秋，柳灰何用苦文羞。无情霜雪催年少，閒似青山犹白头。",
            "comment": ""
        },
        {
            "title": "宿水陆寺",
            "content": "萧寺廓庑阔，无人独自行。吴侬非好僻，楚客为谁清。花落凭风扫，灯残借月明。江湖有烟浪，且此寄余生。",
            "comment": ""
        },
        {
            "title": "双桂堂",
            "content": "月姊亲移入庆门，广寒今是并肩人。分他蟾窟雌雄种，作我萤窗南北邻。傲窦虽悭三树玉，比诜翻剩一枝春。主人便好鞭黄鹄，斫取魁梢谢紫宸。",
            "comment": ""
        },
        {
            "title": "送詹仲通县尉",
            "content": "秋郊送行色，执别临清流。风神掣回柳，故故牵衣裘。吟螀附草际，催客登兰舟。问客何所之，驾言京阙游。愚闻京阙间，多难三春秋。阃外炙鱼肉，阙风罗羊头。鼎却吠尧犬，冠还沐楚猴。和戎重输费，廓庙有隐忧。赈荒少储蓄，郡国无良谋。飞蝗蔽日月，兆龟拆田畴。君以经济材，抱负冲斗牛。家传医国秘，殊不诸子俦，有用即隆平，岂特为东周。原君掳绪余，咳唾开冕旒。管领一世雄，克复归神州。贱子忝知遇，脱网将从游。相随上凌烟，也胜登瀛洲。作诗告于君，君其许之不。",
            "comment": ""
        },
        {
            "title": "忧世寄清溪友人",
            "content": "庙堂无计息干戈，国士衔冤未泊罗。尽五指天均日月，八千里地旧山河。人无远虑心徒切，里有新丧巷不歌。况是十年芹泮客，倚阑尤觉泪滂沱。",
            "comment": ""
        },
        {
            "title": "谢仵判院惠米",
            "content": "沟壑膏梁总自招，仲尼陈蔡亦嚣嚣。不逢鲁肃午囷指，空折渊明五斗腰。孤竹二饥知我意，苍梧一饱为君谣。从今只手摩挲腹，却向颜门问一瓢。",
            "comment": ""
        },
        {
            "title": "纪事",
            "content": "钳口刳肠未足殚，穷原探本可观澜。乞醯孰谓邻非直，反矢须知友必端。",
            "comment": ""
        },
        {
            "title": "矮斋杂咏二十首·月夜吟",
            "content": "一声残角送黄昏，独倚阑干空断魂。竹景扫阶尘不动，自挨明月闭柴门。",
            "comment": ""
        },
        {
            "title": "矮斋杂咏二十首·晓望",
            "content": "长天万里扫清秋，宿雾朝云寸不留。向晓残星犹未落，一盘棋子倩谁收。",
            "comment": ""
        },
        {
            "title": "折桂园友人宴",
            "content": "墙头罗绮碧云浓，墙外秋韃电掣空。蝴蝶拍开花面粉，鹧鸪吹落杏腮红。翠裀不卷珠帘月，蜡烛还摇锦袖风。醉眼不知尘世有，直疑身在广寒宫。",
            "comment": ""
        },
        {
            "title": "寄敬甫叶兄",
            "content": "岁欠丁卯秋，八月既生魄。于时谪建安，脱去未有策。忽睹星凤光，慨然陪履舄。自谓入闽建，阅人几千百。间有知功名，所见得邪僻。否则苟利禄，鄙猥何足责。独我子敬甫，挺挺出蛮貊。舌端摇戈矛，笔下罗疆场。扣以军国秘，历历有奇画。以此方定父，归心已翰翮。送君东郭门，握手不忍释。明年入中都，首上平戎策。甫结君相知，便念长沙谪。细草天子书，愿置孤臣驿。论荐方踌躇，倚门重垂白。辙环温清围，笑言方哑哑。去我两牛鸣，恍若关山隔。去年槐花黄，郡国书贡籍。若以经济材，俯亦从此役。白屋寄簪缨，青灯联袵席。谈笑生风雷，议论灿金碧。雪香飞梅花，归鞍整南陌。别后殊未几，拳拳在朝夕。君腹坦东床，吾身系西圜。从此叹参商，蓬瀛非咫尺。尺纸虽屡投，奥援不我索。星次几一周，幸我安且怿。尝观义与利，更相为损益。欲论古人交，二者请君择。不惟眼独青，且要心同赤。此身可虀粉，此道不可易。自料吾与君，造物难弃掷。胸次蓬莱山，襟怀云梦泽。未说诗书帅，休论文章伯。堂堂大丈夫，讵可虚竹帛。但恨不振踪，尚此多扞格。在君当先登，挽回二千石。饥溺切君身，推解过畴昔。炎凉无异心，始终无异迹。庶几吾二人，交情可全璧。",
            "comment": ""
        },
        {
            "title": "幽居",
            "content": "莫问门无长者车，只图深巷乐樵渔。一园黄落食无限，万壑碧蓑衣有余。雁足北来归讯杳，马蹄南去故人疏。东风看整朝天旆，多少功名在故庐。",
            "comment": ""
        },
        {
            "title": "读苏武李陵司马迁传",
            "content": "河梁一别子卿归，删后无诗始有诗。若把李陵从反汉，马迁膏鼎亦何辞。",
            "comment": ""
        },
        {
            "title": "苦蚊",
            "content": "四壁人声绝，榻下蚊烟灭。可怜翠微翁，一夜敲打拍。",
            "comment": ""
        },
        {
            "title": "岩桂落英",
            "content": "净扫庭阶衬落英，西风吹恨入蓬瀛。人从紫麝囊中过，马踏黄金屑上行。眠醉不须铺锦褥，研香还解作珠缨。宫娥未许填沟壑，收拾流酥浸玉罂。",
            "comment": ""
        },
        {
            "title": "怒题",
            "content": "壮气横秋面渥丹，男儿未遇指休弹。卖浆岂料周分国，盗粟焉知汉筑坛。胫脡未甘缠吏鞅，髑髅不信误儒冠。夜深踢起床头婢，和泪挑灯把剑看。",
            "comment": ""
        },
        {
            "title": "新市杂咏十首",
            "content": "青衫揾泪向人啼，妾本秦楼浪子妻。流落南州归不得，青楼今在画桥西。",
            "comment": ""
        },
        {
            "title": "梦谪仙",
            "content": "梦驾白云参谪仙，谪仙留赋白云篇。醉将只手拿虹笔，便扯青霄作彩笺。",
            "comment": ""
        },
        {
            "title": "伤春",
            "content": "初入京华菊荐香，途中今已过春芳。十年却走万余里，两鬓几粘一半霜。却酒不禁春黯淡，落花愁时月昏黄。不堪夜半归心切，更被杜鹃啼断肠。",
            "comment": ""
        },
        {
            "title": "赠别",
            "content": "惆怅长亭叹别离，送君东去望西归。落花也似知人意，沾定春衫不肯飞。",
            "comment": ""
        },
        {
            "title": "狱中责廷尉",
            "content": "重门有路透泉关，便合抠衣问比干。愧我直言难媚灶。从渠怒发自冲冠。乌台有月身何及，犴狱无天泪谩弹。",
            "comment": ""
        },
        {
            "title": "倪尚书生祠",
            "content": "闻说先生入建都，一年民乐吏清癯。四厢夜月封朱户，两院春风锁翠芜。一旦有书追驷马，万冤无计彻群乌。焚香再拜祝公寿，问有清朝赏罚无。",
            "comment": ""
        },
        {
            "title": "上运管张平国",
            "content": "紫枢黄阁总青毡，西掖东华墨尚鲜。何事□□□□业，独公莲幕恁淹延。",
            "comment": ""
        },
        {
            "title": "忧",
            "content": "忧吾所谓果何忧，忧国忧家卒未休。坐法马迁方去汉，释囚箕子未归周。西风万籁声声恨，夜雨疏桐点点愁。有客不知吾所向，却将米价问南州。",
            "comment": ""
        },
        {
            "title": "上运管张平国",
            "content": "云衢从此喜通亨，凤阁鸾台信脚行。愿把恩风散寰宇，盛栽桃李作门生。",
            "comment": ""
        },
        {
            "title": "宣城道中",
            "content": "恰到杏花天，转头过禁烟。燕归才数日，蚕起又三眠。少智惭樗里，多材忆孟坚。功名且随分，无苦自咨煎。",
            "comment": ""
        },
        {
            "title": "幽居",
            "content": "潇洒幽居屋一重，入门花柳间青红。帘尝碍月钩尝挂，酒不逢花盏不空。畏爱难全公子日，雌雄谁识大王风。且将酒货迁诗料，休问榷场未打通。",
            "comment": ""
        },
        {
            "title": "幽居",
            "content": "十顷平湖一簇山，湖山佳处著朱阑。分阶草色迎春绿，漱石泉声入夜寒。不扰自然人事好，有为方信世途难。如今休说当年事，只把心平气定看。",
            "comment": ""
        },
        {
            "title": "次翁正叔溪山胜游之韵",
            "content": "溪南风物照窗扉，溪北兰舟缆翠微。双桨碧云苔浦合，一帘红雨杏花飞。只知有酒酬佳景，却恨无绳系落晖。更约风流众年少，明朝依旧莫相违。",
            "comment": ""
        },
        {
            "title": "暮秋闻雁有怀",
            "content": "菊黄萸紫染成愁，妆点西风两鬓秋。多少情怀无处托，欲凭归雁问青楼。",
            "comment": ""
        },
        {
            "title": "秋晚即事",
            "content": "秋宇清如洗，秋宵分外长。寒鸡鸣午夜，征雁唤重阳。枫叶已全赤，菊花才半黄。不知秋几许，试与问苏郎。",
            "comment": ""
        },
        {
            "title": "送李子方",
            "content": "乱云推月上层楼，楼上朱帘不下钩。鸡翅拍开朱户锁，雁声唤上木兰舟。黄花捻酒留人醉，红叶题诗倩水流。李广不侯人不笑，笑他人作烂羊头。",
            "comment": ""
        },
        {
            "title": "勉冯著明",
            "content": "主忧臣辱已难堪，国事颠危况未安。溺嫂临渊犹援手，斗人同室尚撄冠。公如不唱从军乐，士亦恐歌行路难。麟阁功名总劳苦，莫将行役作辛酸。",
            "comment": ""
        },
        {
            "title": "雪",
            "content": "天低江阔水连天，上下周回一色兼。扑雀猎鹰翻白缟，得鲈渔父指青帘。马抛玉勒珑{左王右东}落，狮欠金铃橘柚添。得句莫嫌呵冻笔，明年岁事已堪占。",
            "comment": ""
        },
        {
            "title": "小圃",
            "content": "舍北有余隙，平褫作小园。花存四五本，竹种两三根。风伯倩摇佩，月娥烦佐尊。谁知方丈裹，别有一乾坤。",
            "comment": ""
        },
        {
            "title": "诮胡同巡",
            "content": "岳昔游时卿，兄尝过敝庐。扪心论事业，耐久良非虚。岳今隶城旦，气象诚惨舒。{上髟下亢}黥塞粪壤，敢辱长者车。尝闻古人交，穷达无亲疏。富贵不相忘，有终还有初。与兄三载别，无日不引裾。中间喜一见，欣慰云何如。相去天一涯，云涛疏雁鱼。忽闻夙驾回，喜色喧门闾。相闻即相别，厥意良踌躇。尝闻郢中人，结客于樵渔。又闻淮南王，受德行刑余。岳既不自检，失身堕籧篨。壮士视一死，其犹尔欷嘘。势分已霄壤，孤托难相於。愿兄此召还，巍然奉中除。前岩与西阁，谈笑看连茹。或过赵可父，为岳声起居。薰风有良便，当拜平安书。",
            "comment": ""
        },
        {
            "title": "不遇",
            "content": "英雄不遇勿长吁，苟遇风云彼岂拘。不向关中效萧相，便于江左作夷吾。当知晋霸非由晋，所谓虞亡岂在虞。多少英灵费河岳，锺子不遇独何欤。",
            "comment": ""
        },
        {
            "title": "上韩平原",
            "content": "君家勋业在盘盂，莫把头颅问钃镂。汉地不埋王莽骨，唐天难庇禄山躯。不随召奭始求老，便学孔明终托孤。十庙英灵俨如在，谩于宗社作穿窬。",
            "comment": ""
        },
        {
            "title": "重午",
            "content": "虎眼龙须午未乾，楚臣遗泪尚潸潸。梅天有雨金丸重，麦地无风翠浪閒。蒲解枭风岂枭贼，符能驱崇不驱奸。一樽菖酒呼天问，何事男儿鬓渐斑。",
            "comment": ""
        },
        {
            "title": "约叔真二首",
            "content": "厄堂有事留司马，凌阁无名问太宗。我且盘桓君且去，归斯千载约芙蓉。",
            "comment": ""
        },
        {
            "title": "奇见",
            "content": "红牙催拍燕飞忙，一片行云绕画堂。眉黛蹙成游子恨，脸红烧故人肠。榆钱不买千金笑，柳带何须百宝妆。舞罢隔帘偷送目，不知谁是楚襄王。",
            "comment": ""
        },
        {
            "title": "惜秋二首",
            "content": "祝融嘘火扇骄阳，北陆迎寒酿雪霜。安得金风专岁令，四时心地有清凉。",
            "comment": ""
        },
        {
            "title": "记梦",
            "content": "夜漏彻三更，梦牛入我屋。有角断而悬，有足折而缩。惊觉细思量，谶有何祸福。兆者事之先，形者心之属。事既兆于心，梦乃形于腹。入屋牛有盖，为牢事刑狱。吾今尚缧囚，其应已桎梏。体具牢方具，无足牢不足。不足意无他，示予可脱辐。去盖只论牛，其义尤可录。牛足不下垂，得一生可续。牛角不上横，得某去何速。一旦忤君心，吾罪当何赎。生去气横秋，风马不相逐。下裂舆地图，上应周天宿。峥嵘挽万钧，其始播百谷。身虽在笼槛，志不经沟渎。宁戚不吾歌，丙吉当吾哭。",
            "comment": ""
        },
        {
            "title": "套筒",
            "content": "作个咿{左口右乾}赘项咽，个中和我万愁牵。一个作柄箫无窍，双铁为圜扇有圈。身拜却疑人是犬，手擎还类笔如椽。从今节节能通气，安得当为积蓄钱。",
            "comment": ""
        },
        {
            "title": "自勉",
            "content": "世态风波不可论，且于閒处乐天真。肥家无子堪登陇，忧国有人休问津。颜色虽蒙时借我，脚跟那解日随人。客来若问当时事，摇手无言对北邻。",
            "comment": ""
        },
        {
            "title": "青楼赠别",
            "content": "笛声吹彻玉楼寒，金鸭香消更漏残。含泪欲挥羞不敢，倩他银灯向人弹。",
            "comment": ""
        },
        {
            "title": "田家 其十",
            "content": "拂晓呼儿去采樵，祝妻早办午炊烧。日斜枵腹归家看，尚有生枝炙未焦。",
            "comment": ""
        },
        {
            "title": "采石",
            "content": "诗人浪作水仙歌，我欲题诗为止哦。采石浊流浑彻底，夜涛安得见嫦娥。",
            "comment": ""
        },
        {
            "title": "过西溪",
            "content": "路随马足难知数，山叠鱼鳞不记名。隔岸青帘人不渡，一溪流水暮潮生。",
            "comment": ""
        },
        {
            "title": "雪中有戏",
            "content": "一夜风神揭海神，尽将纯素掩丹青。四围白壁成千嶂，万里红尘没一星。搭岸柳条横玉带，压墙梅萼上银屏。好将今日平淮策，说与当年李溯听。",
            "comment": ""
        },
        {
            "title": "祷富沙",
            "content": "十年踪迹淖泥沙，为炷灵香祷富沙。万里无由诣霜阙，一书聊欲为星槎。解骖许我来齐晏，释缚从君问左车。他日横飞上麟阁，行祠当为建京华。",
            "comment": ""
        },
        {
            "title": "浦城买舟",
            "content": "微雨催行旆，西风送客舟。菊□□□□，□□□□□。浪激花翻雪，山涵影浸秋。前滩□□□，□□□□□。",
            "comment": ""
        },
        {
            "title": "登楼晚望",
            "content": "羽雨洗空碧，晚清人倚楼。稻花千顷浪，枫叶一帘秋。远岸明残日，孤村认小舟。溪山如爱我，相见亦回头。",
            "comment": ""
        },
        {
            "title": "后溪二首",
            "content": "蓬窗夜雨短长梦，啼鸟唤人新旧愁。万里论文一樽酒，醉和明月一扁舟。",
            "comment": ""
        },
        {
            "title": "寄卢进士",
            "content": "丈夫策定在吴钩，浪把桥门作胜游。采笔误人随骥尾，锦标还我占鳌头号。关山梦寐三千里，竹帛功名四十秋。安得九重容借箸，尽将军国为前筹。",
            "comment": ""
        },
        {
            "title": "出郭",
            "content": "十客联镳出北门，马蹄剜尽碧苔痕。从教管史占星聚，且听杯八和月吞。我欲求仙问离坎，君当随佛整乾坤。樽前慷概休辞醉，明日有怀谁共论。",
            "comment": ""
        },
        {
            "title": "勉赵法曹",
            "content": "银潢河海浸崆峒，君独轩昂万派中。北鄙虎牢今子产，东山狼跋古周公。固知鲁卫封同姓，合向燕秦策异功。我欲誓江同击楫，中流不借伴英雄。",
            "comment": ""
        },
        {
            "title": "矮斋杂咏二十首·上巳",
            "content": "桃溪喷火柳拖烟，如豆青梅已半酸。燕子怯春归未得，一帘风雨杏花寒。",
            "comment": ""
        },
        {
            "title": "春日书怀",
            "content": "紫褪红销到海棠，几多游侠为渠忙。秋声落盏莺调曲，春色恼人花斗香。羝乳虽能屈苏武，牛衣终不卧王章。男儿多少英雄气，只对东风醉几场。",
            "comment": ""
        },
        {
            "title": "郊饮",
            "content": "茅舍松棚隔小桥，碧帘斜挂竹篱腰。猪头煮去和皮擘，牛肉秤来带骨烧。村酒不图邀客醉，野花复喜向人娇。归舟不用撑明月，只倩西风借晚潮。",
            "comment": ""
        },
        {
            "title": "白面渡",
            "content": "系船白面问溪翁，名不虚传说未通。祗恐当年溪上女，浣纱时节懒匀红。",
            "comment": ""
        },
        {
            "title": "知遇",
            "content": "淮阴西汉一英雄，史氏持衡论亦工。不向追亡羡萧相，却于援死著滕公。岂知并绩三人杰，皆自当时一语功。后世人材自戕贼，炎凉安得古人风。",
            "comment": ""
        },
        {
            "title": "山居",
            "content": "布作宽袍竹作冠，萧然万虑不相关。数声横笛烟霄外，一个閒人天地间。若遇急流须勇退，从教倦鸟不知还。百年富贵君休羡，得似浮生半日閒。",
            "comment": ""
        },
        {
            "title": "感应王祠",
            "content": "如神正直护缧囚，当代公卿总合羞。疏纸未烧谋已遂，炉香方爇病先瘳。乞灵屡假三更寐，释缚常万家户侯。待得有勋书竹帛，一封当为荐宸旒。",
            "comment": ""
        },
        {
            "title": "上运管张平国",
            "content": "閒将玉斧制罗纨，醉引龙蛇竞笔端。流落□□□□轴，绿窗俱作画图看。",
            "comment": ""
        },
        {
            "title": "瑞鹧鸪",
            "content": "华月楼前见玉容。凤钗斜褪鬓云松。梅花体态香凝雪，杨柳腰肢瘦怯风。几向白云寻楚□，难凭红叶到吴宫。别来风韵浑如旧，犹恐相逢是梦中。",
            "comment": ""
        },
        {
            "title": "赠别",
            "content": "挨定青骢不肯骑，征衫褪领又重提。柳风吹不断行色，更倩柔条绊马蹄。",
            "comment": ""
        },
        {
            "title": "莫出",
            "content": "无事何须出短篱，一关风月足朱扉。几回趿起芒鞋去，带得閒愁无限归。",
            "comment": ""
        },
        {
            "title": "村居",
            "content": "莫怪村居僻，村居亦可嘉。仆羸腰带艾，婢傅鬓簪花。歌罢蛙催乐，酒阑蜂报衙。门前少车马，惭愧五侯家。",
            "comment": ""
        },
        {
            "title": "骤雨",
            "content": "牛尾乌云泼浓墨，牛头风雨翩车轴。怒涛顷刻卷沙滩，十万军声吼鸣瀑。牧童家住溪西曲，侵早骑牛牧溪北。慌忙冒雨急渡溪，雨势骤晴山又绿。",
            "comment": ""
        },
        {
            "title": "送赵右秋二首",
            "content": "梅花飞雪满霜洲，洲上行人去莫留。蜡炬结花催管籥，雁声唤客上兰舟。莫嫌冰炭情难入，自是薰犹味不侔。执节从教少知遇，勿于世路学沉浮。",
            "comment": ""
        },
        {
            "title": "矮斋杂咏二十首·宿溪上",
            "content": "梦回斜月挂林端，酒力初消怯夜寒。何处客舟犹未泊，一声柔橹过前滩。",
            "comment": ""
        },
        {
            "title": "秋晚独步",
            "content": "十分秋色著岩桂，几阵晚凉催井桐。自恨异乡知遇少，一樽相属与谁同。",
            "comment": ""
        },
        {
            "title": "寄杨渭夫",
            "content": "自愧材猷不足观，独于忠义死能干。于陵风雨谁思汉，万里腥膻谁报韩。眼到北盟常揾血，话残南渡欲冲冠。如何一代多人杰，稽首称藩鼻不酸。",
            "comment": ""
        },
        {
            "title": "归兴呈吴梦祥",
            "content": "鱼雁音书少，关山梦寐遥。对花思粉面，遇□□□□。喜意鹊应报，归心马更骄。西风绰鞭{左革右登}，飞□□□□。",
            "comment": ""
        },
        {
            "title": "呈王君庸",
            "content": "主人意重出霓裳，客子愁多欲断肠。眉黛暗传春去恨，脸红犹带夜来妆。竹根稚子肌肤滑，叶底荷花语笑香。多少行云在巫峡，谩将诗思恼襄王。",
            "comment": ""
        },
        {
            "title": "夜步水西",
            "content": "半趿芒鞋过水西，楼台烛火未多时。山羞见我头头转，月怕抛人步步随。枫叶卷愁秋去早，溪声翻笑夜归迟。柴门只解关烟雨，不隔离愁些子儿。",
            "comment": ""
        },
        {
            "title": "读苏武李陵司马迁传",
            "content": "白旄持节使单于，万里风烟十载余。柳毅不行沙漠路，却凭归雁为传书。",
            "comment": ""
        },
        {
            "title": "赠别",
            "content": "雕鞍欲上又重留，约我归期九日秋，别酒不沾襟上泪，双娥无处着离愁。",
            "comment": ""
        },
        {
            "title": "河魨",
            "content": "形容初不类鱼虾，偏称芦蒿与荻芽。独物可怜空怒腹，吃人无计漫聱牙。子排金粟真堪畏，乳溜玉酥何足夸。从此烹鲜督庖吏，只将鲇鱯假名它。",
            "comment": ""
        },
        {
            "title": "霜天晓角",
            "content": "裙儿六幅，谁染秋波绿。一搦柳腰两过，樽前粲粲玉。暑气消烦溽。日月飞车轴。线幕黄帘风露。那堪人在天北。",
            "comment": ""
        },
        {
            "title": "送春",
            "content": "留春无计奈春何，九十过眼如飞梭。三分二分风雨尔，十日九日愁闷呵。风前飞絮政无数，雨后落花全不多。争如买酒速相就，君自起舞吾能歌。",
            "comment": ""
        },
        {
            "title": "春愁",
            "content": "十日春愁不出门，出门春事已消魂。摘花掀帽倩人插，索酒得杯和月吞。啼鸟声中近寒食，落花阴裹又黄昏。春来春去总休问，往事悠悠付一樽。",
            "comment": ""
        },
        {
            "title": "舍后丈地令人植花种竹闷则邀清风明月尽醉而",
            "content": "有地都来一丈余，垦锄元不费工夫。匝墙先种竹三本，绕槛却栽花数株。风伯唤来烦解佩，月娥邀得醉携壶。凭君试向蓬莱问，还有神仙似人无。",
            "comment": "【注释】【原题】：舍后丈地令人植花种竹闷则邀清风明月尽醉而倒"
        },
        {
            "title": "新市杂咏十首",
            "content": "一年不妨李红娘，今日过门意已忘。嘶入画桥东畔路，紫骝犹记旧垂杨。",
            "comment": ""
        },
        {
            "title": "斗斋",
            "content": "八方无处著瞿昙，百合中间寄一龛。满挹酒浆供里北，平量风月借和南。腰如可折岂徒五，涎若果流何待三。更喜小窗能就拱，夜寒江静著山函。",
            "comment": ""
        },
        {
            "title": "车制",
            "content": "昔年刘震帅池阳，曾制轻车学运粮。独辐不堪承重向，至今零落在行廓。",
            "comment": ""
        },
        {
            "title": "春郊即事",
            "content": "乐风吹动绮罗尘，翠盖红缨处处新。蝶翅拍开千树雪，莺声催老十洲春。人生有酒须行乐，吏禄无阶且食贫。归客不须笼画烛，醉和明月一雕轮。",
            "comment": ""
        },
        {
            "title": "暮秋闻雁有怀",
            "content": "西风吹起别离愁，满目凄凉不奈秋。归雁不随残照落，却和柔橹过沧洲。",
            "comment": ""
        },
        {
            "title": "瑞鹧鸪",
            "content": "挑尽银缸半夜花。拍帘风劲卷龙沙。香传梅福深深意，春在钱塘小小家。鸳被半闲才子恨，莺簧初转史君夸。归来醉体娇无力，压尽名园无限花。",
            "comment": ""
        },
        {
            "title": "雪中呈刘子冲",
            "content": "朔风卷水入天渠，剪作飞花散六虚。竹本无声缘叶密，梅因有影怕花疏。路从玉鉴上头过，家在冰壶裹面居。欲作一诗撩谢女，不知为况近何如。",
            "comment": ""
        },
        {
            "title": "矮斋杂咏二十首·江涛",
            "content": "晓钟捶动巨鳌{党兄换足}，枕上春雷上夜轰。应是金鳞三十六，化龙头角逞峥嵘。",
            "comment": ""
        },
        {
            "title": "约叔真二首",
            "content": "半间屋抵斗来大，一个身同山样高。侧坐斜眠俱不得，烦君除去一牛毛。",
            "comment": ""
        },
        {
            "title": "呈鲁功甫",
            "content": "拂面东风二月天，绿杨芳草暗平川。花容著雨斗翻锦，春色恼人催禁烟。灯夜虽然君有约，花时却恐我无缘。直须得暇来相访，当约嫦娥伴醉眠。",
            "comment": ""
        },
        {
            "title": "再祷梅山",
            "content": "梅山昔扣五通仙，曾许英雄第一签。恰遇尘埃当扰扰，如何泥泞尚淹淹。若非推入高宗梦，须是遥分太史占。他日崧高咏申甫，一香先为大王拈。",
            "comment": ""
        },
        {
            "title": "谢二刘",
            "content": "雁行临慰暖如春，玉粒金包即拜恩。周粟不肥清圣肉，楚丝难系直臣魂。二生在昔闻孤竹，一死于今愧屈原。圆篮下颁诚有谓，此情兄外更谁论。",
            "comment": ""
        },
        {
            "title": "吴伯叙",
            "content": "太平官府不停囚，求剑乌衣欲刻舟。私荚是鸡难做鹤，公庭得马便成牛。不疑若受千金谤，胶鬲当贻万世羞。见说明公在莲幕，不知能鉴此冤不。",
            "comment": ""
        },
        {
            "title": "当涂道中",
            "content": "春晴不慷慨，十日和清阴。蝶宿花留粉，莺眠柳借金。边尘方障眼，汉壁尚关心。醒去愁无奈，杯行满满斟。",
            "comment": ""
        },
        {
            "title": "水调歌头",
            "content": "万里楚天阔，一点寿星明。庭语以识歌舞，拍拍□秋声。会过牛郎六夕，圆欠嫦娥一夜，此际是佳辰。□□□□□，□□□□□赍予说，□神岳，庆生申。□领仓符，□兼漕节握藩旌。但□闽山建水，无地不阳春。今日范滂刘宴，来岁周公伊尹，元化斡洪钧。北阙中书今，南极老人星。",
            "comment": ""
        },
        {
            "title": "南歌子",
            "content": "粉絮飘琼树，摇花结玉池。蕊仙滕六逞瑰奇。都把银河细剪、做花飞。小院风声急，歌楼酒力微。闷中犹记去年时。呵手牵人相伴、塑狮儿。",
            "comment": ""
        },
        {
            "title": "别子陈子",
            "content": "丙寅三月三十日，天子檄我南国行。蒲剑欲飞春涨急，柳锦才脱晓寒轻。事非得已初何好，物到不平终作声。自古英雄总多难，贾梁何必怨清明。",
            "comment": ""
        },
        {
            "title": "黄氏三层楼",
            "content": "瘦筇支我上高寒，风露凄清酒力悭。千里人邀千里月，一重楼见一重山。筵前飞雪喷焦遂，槛外行云遏小蛮。便好翻身驾黄鹄，直将情枉扣天关。",
            "comment": ""
        },
        {
            "title": "挽吴夫人",
            "content": "鸾骖不是厌尘凡，王母瑶池促驾还。家在两三千里外，人生一十六年间。好随神女游舒水，难伴文君归蜀山。试向仙源问消息，桃花零落水潺潺。",
            "comment": ""
        },
        {
            "title": "呈沿漕宰",
            "content": "长亭不作马蹄迂，一叶孤蓬入帝都。星布关津皆自放，雷封纂节独相拘。可怜罔市千般有，谁信虚舟一物无。为祝琴堂早催发，片帆连夜过姑苏。",
            "comment": ""
        },
        {
            "title": "邻女搔绵吟",
            "content": "閒窗日上三竿竹，窗下娇娥整轮辐。匆匆未暇理云鬟，半朵青鸦倚红玉。青梢摘尽银香囊，画栏平倚斑筠筐。时将纤手翻雪霜，酥胸玉面同光芒。捧归细卷银成索，牵出忪忪云一握。珠唇呵挺气温温，鹦觜踏车声络络。今年莫怪功绩稀，阿奶勒绣鸳鸯帏。如今织出秋江练，十月正好裁新衣。客心闻此愁无著，一夜清寒动寥寞。明朝为问买一端，剪做道袍披落魄。",
            "comment": ""
        },
        {
            "title": "寄刘浩然",
            "content": "樽酒檠窗鬓发新，别来惊见雪霜侵。几行泪滴风前烛，一片心敲月下砧。好德未闻如好色，知人安得似知音。一书欲寄南来雁，江阔天高无处寻。",
            "comment": ""
        },
        {
            "title": "秋望有怀",
            "content": "片云如雨卷西风，绰尽遮阑眼力雄。远水半连晴汉碧，暮霞全借夕阳红。姓名未得联诸子，鬓发皤然已一翁。欲识翠微诗外意，岂徒忧国愿年丰。",
            "comment": ""
        },
        {
            "title": "有感",
            "content": "千囷未必将军喜，五斗难消令尹愁。若使渊明逢鲁肃，折腰应到脚跟头。",
            "comment": ""
        },
        {
            "title": "得金正将书",
            "content": "八行黥墨笑金晖，今亦提兵上海涯。一介问安虽老略，感恩犹胜李申之。",
            "comment": ""
        },
        {
            "title": "矮斋杂咏二十首·患疮",
            "content": "前回风疾遍身红，布褐因烧艳火烘。两腿热疮今又发，休将纸被把头蒙。",
            "comment": ""
        },
        {
            "title": "花村二首",
            "content": "问宿花村喜有余，已拚花下倩人扶。牧童不见枝头杏，空向青帘问有无。",
            "comment": ""
        },
        {
            "title": "呈古洲老人",
            "content": "卫霍勋名李杜才，才过四十也心灰。俗尘趁少便披拂，诗料空多难剪裁。时事谩提眉便皱，家怀未说眼先开。朱帘更倩梅香挂，要放银蟾入座来。",
            "comment": ""
        },
        {
            "title": "游溪西寺",
            "content": "寺觉重游好，僧期后会赊。青虫雕病叶，白鸟篆平沙。水瘦石生齿，山寒梅未花。功名今有待，且谒惠公茶。",
            "comment": ""
        },
        {
            "title": "呈陈平仲",
            "content": "达人安分乐平生，不与阴阳造化争。汉节有人恭且止，楚盘无客遂当行。荐公地栗三杯酒，分我天香一味羹。大抵有施须有报，木桃琼玖愧诗评。",
            "comment": ""
        },
        {
            "title": "春游有感",
            "content": "上苑春工到海棠，老夫随分为春忙。朱弦围枕莺催拍，红粉倚栏花斗妆。吾道几时曾损益，人心今日自炎凉。愿言相约花前醉，一听儿童号酒狂。",
            "comment": ""
        },
        {
            "title": "浴",
            "content": "龙藩地暖冬无雪，十月风光似三月。好风不动绮罗尘，人在绣帏帘半揭。酒肠拍索能回春，春潮八面香熏熏。香肌汗透披縠纹，思得沧海驱埃氛。银锅蟹眼生春雪，银瓢捾破锅心月。流霞倾入碧琅玕，香雾氤氲云半掇。花藤织出金芙蕖，烟青藕紫堆云盂。一声珰佩帘钩长，皂盘棒出双明珠。蜡花照入兰汤阁，珠玑体迸红猊活。凤豁云涛濯锦毛，龙翻雪浪浇银甲。起拿裙雾围春风，胭巾抹出桃花红。香泉入齿漱寒玉，吐作冰雪飞长空。苍头急把春衫换，腕玉轻穿云一片。出门两腋生清风，身在嫦娥广寒殿。",
            "comment": ""
        },
        {
            "title": "柴氏",
            "content": "节妇一樽酒，义士拜而受。义士一首诗，节妇双眉皱。眉皱意何如，有难难相救。叹我廓设器，淹回在污陋。惠我旨且嘉，殷勤推意厚。吾今系闽建，家贫喜邻富。青眼到朱扉，白屋成华胄。吾闻孤竹子，周室三缄口。又闻杞梁妻，秦邦称烈女。此辈诚间生，世代不常有。如何天一言，同时俱辐凑。愧无八品珍，草草具笾豆。何当再拜抠我衣，卮酒恭为儿女寿。",
            "comment": ""
        },
        {
            "title": "呈李朝举",
            "content": "一片忠肝照日明，济时无策苦伤情。聱牙拊几悔南流，和泪挑灯编北盟。汉用檄招三十郡，楚因歌散八千兵。太平若斗生灵肉，何用生灵望太平。",
            "comment": ""
        },
        {
            "title": "呈王子蒙隐者",
            "content": "国士还须为国忧，肯同儿女作身谋。存无补世亡无异，生不惊不死不休。秦鹿须还屠狗逐，楚猴犹为烂羊羞。如今若论西都事，却与中唐风马牛。",
            "comment": ""
        },
        {
            "title": "题练省元壁",
            "content": "脚债嗟犹欠，心朋喜偶逢。溪声含客怒，山色为谁浓。古树晴摇盖，残蝉晚带钟。莫辞一樽酒，明日是吴侬。",
            "comment": ""
        }
    ]
}