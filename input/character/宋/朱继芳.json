{
    "dynasty": "宋",
    "author": "朱继芳",
    "poems": [
        {
            "title": "画舫",
            "content": "画舫茭中出，青山树上斜。浪醒孤客酒，尘盍万人家。",
            "comment": ""
        },
        {
            "title": "和颜长官百咏·山居",
            "content": "矮窗欹枕看朝荣，老觉迎逢礼数生。来往颇知麋鹿性，寒暄不会俗人情。",
            "comment": ""
        },
        {
            "title": "少年游",
            "content": "紫陌寻芳爱马迟，一春能得几晴时。海棠露重衣全透，杨柳风微帽半欹。大白引浮银凿落，小红吹彻玉参差。人生行乐须年少，莫等星星满镜丝。",
            "comment": ""
        },
        {
            "title": "和颜长官百咏·空门",
            "content": "人居天地一樊笼，持掌山家四壁空。不道今年空得尽，且无誉鼠到山中。",
            "comment": ""
        },
        {
            "title": "和颜长官百咏·渔父",
            "content": "不踏长安十二门，鸬鹚飞处数家村。停桡试向滩头问，莫是严光末世孙。",
            "comment": ""
        },
        {
            "title": "和颜长官百咏·农桑",
            "content": "淡黄竹纸说蠲逋，白纸仍科不稼租，努力经营犹恨晚，官司那问有钱无。",
            "comment": ""
        },
        {
            "title": "昭庆寺",
            "content": "幽寻得胜趣，城市几人能。古柳深吕磬，长廊尽处灯。画龙听说法，塑佛看斋僧。别寺经行遍，兹游昔未曾。",
            "comment": ""
        },
        {
            "title": "辛亥二月望祭斋公因游甘园",
            "content": "公事相妨一半春，今朝才得自由身。眼中领略能多少，细雨斜风便妒人。",
            "comment": ""
        },
        {
            "title": "和颜长官百咏·山居",
            "content": "白云缥缈野人家，丹事年来渐有涯。不与世人争岁月，却将椿菌勘南华。",
            "comment": ""
        },
        {
            "title": "挽周伯弜",
            "content": "今日忽不乐，散行湖水滨。有怀天下士，遽作梦中人。醉语惊天地，狂歌哭鬼神。九原如可赎，那不百其身。",
            "comment": ""
        },
        {
            "title": "客路",
            "content": "闺合空相忆，那知客路艰。背人前去鸟，迎面远来山。夜泊孤灯悄，晨装片月弯。猿声不知处，杳杳白云间。",
            "comment": ""
        },
        {
            "title": "和颜长官百咏·贫女",
            "content": "卓家人富颇轻财，犊鼻堪依不用媒。只似侬家贫亦好，枯桐那得凤凰来。",
            "comment": ""
        },
        {
            "title": "十暑",
            "content": "十暑江湖客，尘缁白苧衫。人沿沙岛路，风卷海门帆。带雨厨烟重，通潮井脉鹹。家书言不尽，重拆又重缄。",
            "comment": ""
        },
        {
            "title": "和颜长官百咏·朱门",
            "content": "曲池毕竟有平时，冷眼看他炙手儿。十数年间三易主，焉知来者复为谁。",
            "comment": ""
        },
        {
            "title": "和颜长官百咏·渔父",
            "content": "五湖烟里我知鱼，属玉舂锄一处居。欲到垂虹风作恶，几株官柳向人疎。",
            "comment": ""
        },
        {
            "title": "题李秋堂盟鸥集",
            "content": "相逢已恨十年迟，买酒吴山一夜诗。明日送春仍送客，柳花风颺鬓丝丝。",
            "comment": ""
        },
        {
            "title": "雪中僧虚舟来",
            "content": "雪中闻犬吠，清卧起来迟。闻户千山白，逢僧一个缁。言从风絮时，忆得雨花时。寒舍无祗待，煎茶且说诗。",
            "comment": ""
        },
        {
            "title": "和颜长官百咏·渔父",
            "content": "璧月沧波上下天，秋风摇落四无边。玉龙尽唤眠鸥起，两岸芦花不见船。",
            "comment": ""
        },
        {
            "title": "和颜长官百咏·城市",
            "content": "村翁生长在柴门，身有丁男犊有孙。为了官租才出市，归家夸说与乡村。",
            "comment": ""
        },
        {
            "title": "秋风",
            "content": "秋风欺病客，力气复何如。发短丝无数，衣宽带有余。见人慵作礼，闻雁强裁书。门外生秋草，呼童不要除。",
            "comment": ""
        },
        {
            "title": "和颜长官百咏·贫女",
            "content": "少年荡子有黄金，投赠明珰结两心。不得良媒终不肯，一春风雨洞房深。",
            "comment": ""
        },
        {
            "title": "和颜长官百咏·客路",
            "content": "身如海燕傍谁门，别泪双垂不见亲。惟有一科邛竹杖，相随万里共艰辛。",
            "comment": ""
        },
        {
            "title": "和政和颜令君韵",
            "content": "恰百年余得县名，从前官长是谁清。鱼鲑市小通蛮远，鸡犬村深见吏生。过客莫嗔厨传冷，家人方喜俸钱轻。却愁明日朝天去，不得黄紬饱五更。",
            "comment": ""
        },
        {
            "title": "调宜州冷官不赴",
            "content": "瘴海南边路浅深，客愁不待岭猿吟。无人唤得涪翁起，分我桄榔橄榄阴。",
            "comment": ""
        },
        {
            "title": "有怀鹫山次僧芳庭韵",
            "content": "一塔与云齐，寻僧路不迷。小舟沙鸟外，疎磬夕阳西。古树含云亚，春桥覆水低。鹫峰飞不去，夜夜子规啼。",
            "comment": ""
        },
        {
            "title": "和颜长官百咏·渔父",
            "content": "传呼扶柁晚风前，一阵惊鸿没远烟。不是吾侬栖泊处，却回别港避官船。",
            "comment": ""
        },
        {
            "title": "宜春台",
            "content": "定王米换长安土，北望长安日几廻。更有筑台归未得，凭高却望定王台。",
            "comment": ""
        },
        {
            "title": "和颜长官百咏·渔父",
            "content": "秋风淅淅猎菰蒲，如此江山其可孤。天与玻瓈三万顷，更添一半夕阳铺。",
            "comment": ""
        },
        {
            "title": "反招隐",
            "content": "木末么微微，谁敲白板扉。缓行松叶滑，小摘药苗稀。山色自今古，尘寰多是非。昂昂千岁鹤，便肯傍人飞。",
            "comment": ""
        },
        {
            "title": "桃源官罢芸居以唐诗拙作赠别",
            "content": "自作还相送，唐诗结伴来。归装携此重，笑口为君开。莲上巢难稳，桃头郁垒神。何须千岁上，即此是新陈。",
            "comment": ""
        },
        {
            "title": "疎山矮师叔道场",
            "content": "白云深处水茫茫，四百年余古道场。我来不见矮师叔，手种树身今许长。",
            "comment": ""
        },
        {
            "title": "和颜长官百咏·农桑",
            "content": "农父眉头百念攒，雨愁烂死旱愁乾。龙神社鬼烧香遍，不到秋成睡得安。",
            "comment": ""
        },
        {
            "title": "场州",
            "content": "金陵王气水东流，流到东淮古岸头。夜半一声天上曲，锦帆天子下扬州。",
            "comment": ""
        },
        {
            "title": "陈令君增诚斋三三径为十二径次韵",
            "content": "四家三径各风流，今古悠悠貉一丘。拍瓮新篘浮腊腻，绕堤老柳弄春柔。日边黄纸催人去，霞外山听鹤留。若问西畴蓑笠事，合还陶令一孤舟。",
            "comment": ""
        },
        {
            "title": "次韵桥亭禊事",
            "content": "圯上还成集禊亭，杉松自古草仍新。彩虹卧饮流杯水，白鹭飞迎入座宾。挽仰已成今昔事，东西更看往来人。聚蚊金谷皆安在，若见吾徒合主臣。",
            "comment": ""
        },
        {
            "title": "和颜长官百咏·农桑",
            "content": "肠随丝断手生胝，羡杀星边织女机。借问输官零落否，儿郎寒冷且无衣。",
            "comment": ""
        },
        {
            "title": "和颜长官百咏·边庭",
            "content": "有客新从塞上回，解包收得战场灰。营家未敢分明哭，请看刀痕始欲哀。",
            "comment": ""
        },
        {
            "title": "严衢道中",
            "content": "草白三丫路，苔青五里牌。长年画马客，几两利名鞋。斗籴随时贵，方言到处乖。近山樵有主。童稚拾松钗。",
            "comment": ""
        },
        {
            "title": "赠日者",
            "content": "乌兔走双丸，谁将手控抟。短长三万日，好丑百千般。数远谈何易，天高问却难。送君寻富贵，我命不中看。",
            "comment": ""
        },
        {
            "title": "和颜长官百咏·农桑",
            "content": "头白村翁尚把锄，瓶中那复斗升储。午餐减与饥乌食，却愧家人问有余。",
            "comment": ""
        },
        {
            "title": "和颜长官百咏·负薪",
            "content": "破帽笼头发半华，樵歌一曲胜长嗟。鸡鸣裹饭岂高去，日暮天寒未到家。",
            "comment": ""
        },
        {
            "title": "桐江舟夜",
            "content": "荡桨入虚碧，星河俱动摇。前村渔火近，别浦雁声遥。对景知明月，回头得暗潮。桐庐在何许，江路夜迢迢。",
            "comment": ""
        },
        {
            "title": "题飞来峰",
            "content": "元是西天住，飞来莫去休。未凭仙佛国，好似帝王州。彼树亦如寄，吾生应更浮。白猿呼不应，松露滴猕猴。",
            "comment": ""
        },
        {
            "title": "闲观",
            "content": "闲观造化余，静极悦自性。胡蝶忽飞来，吾心已无竞。",
            "comment": ""
        },
        {
            "title": "溪村",
            "content": "榉柳正当官道，渔舟偏系柴门。今年春水深浅，看取层层岸痕。",
            "comment": ""
        },
        {
            "title": "{上艹中大下虫}",
            "content": "一{上艹中大下虫}何唧唧，吟落儿童心。只在竹篱外，篝灯无处寻。",
            "comment": ""
        },
        {
            "title": "和颜长官百咏·空门",
            "content": "锡杖凌空去复还，片云缥缈伴身闲。春风错种醍醐草，引得牛来食雪山。",
            "comment": ""
        },
        {
            "title": "和颜长官百咏·农桑",
            "content": "里饭驱儿候暖耕，堘泥滑滑不堪行。如何说得农家苦，雨笠风蓑过一生。",
            "comment": ""
        },
        {
            "title": "和颜长官百咏·客路",
            "content": "客里情怀更晚秋，雁烟蛬雨五更头。从前谙尽江湖味，不省神州作么愁。",
            "comment": ""
        },
        {
            "title": "和秋房题半湖楼二首",
            "content": "四明仙客此楼居，毕竟西湖压鉴湖。曾谓家童欺贺老，当如沙鹤认林逋。蒲根钓水知深浅，柳外行人乍有无。此景天公厌多取，只分一半与吾徒。",
            "comment": ""
        },
        {
            "title": "登眺",
            "content": "破帽任风吹，天知发已丝。大江流禹迹，老树见秦时。北际山如砺，南溟水似池。夜凉无梦到，久矣叹吾衰。",
            "comment": ""
        },
        {
            "title": "辛亥二月望祭斋公因游甘园",
            "content": "老眼盾花兴未厌，不知头上雨廉纤。流莺浪语春风恨，谁拗花枝插帽檐。",
            "comment": ""
        },
        {
            "title": "和颜长官百咏·农桑",
            "content": "妇馌耕夫日尚长，碓声呜咽宿舂粮。寻思一饭何时饱，身种青青麦未黄。",
            "comment": ""
        },
        {
            "title": "柳",
            "content": "临水送将归，春风折赠时。而今三丈树，元是手中枝。",
            "comment": ""
        },
        {
            "title": "太极图",
            "content": "动静无端画一圈，分明擘破又浑全。日池漏得先天意，钻入书窗个个圆。",
            "comment": ""
        },
        {
            "title": "和颜长官百咏·边庭",
            "content": "公主琵琶胡地秋，将军刁斗汉关愁。相逢老病无依卒，未说沙场泪已流。",
            "comment": ""
        },
        {
            "title": "和颜长官百咏·渔父",
            "content": "一曲清漪濯晚霞，钓竿斜插白鸥沙。傍人借问居何处，四海五硝都是家。",
            "comment": ""
        },
        {
            "title": "和颜长官百咏·负薪",
            "content": "天寒气入鼻中辛，竹檐弯弯却恋身。卖得钱来回首望，蜡烟起处属何人。",
            "comment": ""
        },
        {
            "title": "寿尚书意一先生",
            "content": "天上麒麟地上行，当年孔释送徐卿。重来司马儿童喜，初见欧阳老婢惊。黄道日开经幄霁，紫垣星近履絇明。本朝宝筴千千岁，似读书人共太平。",
            "comment": ""
        },
        {
            "title": "和秋房题半湖楼二首",
            "content": "天目飞来第几峰，峰前着屋贮虚空。湿云低亚钩栏角，缺月斜窥户牖中。一水东西添柳岸，两山南北欠樵风。住家欲和千年计，顷刻阴晴便不同。",
            "comment": ""
        },
        {
            "title": "钱塘江",
            "content": "极浦无高树，苍茫只远空。潮来江水黑，日出海门红。两岸东西浙，千帆来去风。中原山色外，残梦逐归鸿。",
            "comment": ""
        },
        {
            "title": "宋五嫂鱼羹",
            "content": "柳下白头钓叟，不知生长何年。前度君王游幸，卖鱼收得金钱。",
            "comment": ""
        },
        {
            "title": "听雪",
            "content": "瓦沟初瑟瑟，隐几坐虚白。良久却无声，门前深几尺。",
            "comment": ""
        },
        {
            "title": "和颜长官百咏·客路",
            "content": "送穷不去奈穷何，山有荆榛水有波。万物得时人自老，梁鸿头白五噫歌。",
            "comment": ""
        },
        {
            "title": "辛亥二月望祭斋公因游甘园",
            "content": "朝霏作雨连天湿，春气熏人到骨香。四望水亭无正面，有花多处背湖光。",
            "comment": ""
        },
        {
            "title": "新秋杂兴",
            "content": "晚烟起处是孤村，漠漠郊原白道分。菰叶池塘疎雨过，豆花篱落夕阳曛。远山宽阔围天在，邻杵丁东带雁闻。独自寻诗风满袖，不知身入白鸥群。",
            "comment": ""
        },
        {
            "title": "梨山庙",
            "content": "无处着诗名，梨山万古青。人间留此像，天上作何星。祝史祠神醉，骚人谒梦醒。当时青紫楦，曾有许精灵。",
            "comment": ""
        },
        {
            "title": "次韵池上暮雨",
            "content": "湿遍栏干欲倚休，手中团扇渐知秋。细声合作檐间溜，大点漂成水面沤。小小竹窗醒倦鹤，疎疎荷屋冷栖鸥。渔翁蓑笠随身在，立到黄昏钓未收。",
            "comment": ""
        },
        {
            "title": "有叹",
            "content": "与老本无期，相寻天一涯。履承双足趼，帽裹半头丝。路近行犹歇，乡遥梦岂知。酒酣增意气，忽忆少年时。",
            "comment": ""
        },
        {
            "title": "次韵胡仲方因杨伯子见寄",
            "content": "此去庐陵定几程，向来筇杖未经行。悬知征棹云边集，大有吟情雪里生。",
            "comment": ""
        },
        {
            "title": "辛亥二月望祭斋公因游甘园",
            "content": "海棠阴下小徘徊，屐齿深深一径苔。忽听铜钲花外近，园丁说是主人来。",
            "comment": ""
        },
        {
            "title": "庚戌寿意一先生",
            "content": "江涵秋色碧潭潭，饮马胡儿不敢南。宥密老臣功第一，缉熙天子岁登三。身扶紫极星辰正，手拆黄封雨露甘。见说年来淮尾涨，汉庭可要百曹参。",
            "comment": ""
        },
        {
            "title": "和颜长官百咏·负薪",
            "content": "扪萝缘壁到山头，俯羡鸿飞尽自由。风雨萧萧黄叶滑，未行十步两三休。",
            "comment": ""
        },
        {
            "title": "舟到梅雨暴涨",
            "content": "夜月离于毕，篙师可奈何。帆穿风减半，并阔雨添多。侧岸无牵路，中流有旋涡。平生柂楼底，得在柳梢过。",
            "comment": ""
        },
        {
            "title": "和颜长官百咏·客路",
            "content": "是处人家捣练忙，天寒日短路偏长。蛬声四壁无时歇，不遣羁人梦到乡。",
            "comment": ""
        },
        {
            "title": "次韵胡仲方因杨伯子见寄",
            "content": "楚渡食萍应甚美，舜祠吹玉直能清。二君即日青冥上，唯我青山带雨耕。",
            "comment": ""
        },
        {
            "title": "刺桐",
            "content": "刺桐依客舍，晴绿上窗纱。昨夜还飞叶，来时未作花。鸦寒惊月色，人老惜年华。今度逢摇落，归心一倍加。",
            "comment": ""
        },
        {
            "title": "次韵李黄州淮伟观",
            "content": "槛前卷箔见晴峰，夏口武昌西复东。三国六朝襟带地，孤城四水鼓鼙中。女墙夜送淮山月，老树秋生梦泽风。君作此堂心万里，应怜世上少英雄。",
            "comment": ""
        },
        {
            "title": "淮客",
            "content": "长淮万里秋风客，独上高楼望秋色。说与南人未必听，神州只在阑干北。",
            "comment": ""
        },
        {
            "title": "行路难赠萧坦翁",
            "content": "行路难，居不易，旋买生柴煮一字。三千风不直一杯水，何用狂吟动天地。郡不见陆天随。忍穷读书白眼屠沽儿。又不见孟东野，载少於车车是借。丈夫吐气摩星斗，六印黄金真唾手。莫吟诗，诗能穷人君不知。古人坐诗穷到骨，今人方笑古人痴。又闻夜半舟移壑，却叹东门黄犬华鹤。人生短长无百笑岂易得，莫惜床头沽酒钱。",
            "comment": ""
        },
        {
            "title": "和颜长官百咏·朱门",
            "content": "红雨声乾未作泥，绣成十里绿杨堤。金杯缓劝玲珑唱，玉勒催归腰褭嘶。",
            "comment": ""
        },
        {
            "title": "送人之武昌",
            "content": "秋风吹落叶，君作武昌游。只道从军乐，那知别路愁。寒暄楚岫色，日夜汉江流。大阃多珠履，无为弹蒯缑。",
            "comment": ""
        },
        {
            "title": "和颜长官百咏·贫女",
            "content": "纤手清闲理瑟工，高楼半在碧云中。行人岂是知音者，小立花阴待曲终。",
            "comment": ""
        },
        {
            "title": "和颜长官百咏·空门",
            "content": "灯灯相续古犹今，怪底门前立雪深。衣不得传关臂事，汝师轻发老婆心。",
            "comment": ""
        },
        {
            "title": "和颜长官百咏·客路",
            "content": "一曲长歌行路难，昏鸦归尽倚阑干。不知楚水巴山地，更有高楼鸟外看。",
            "comment": ""
        },
        {
            "title": "观化",
            "content": "看见青虫作蝶时，不知蝶是此身非。床头为有南华卷，午枕酣来忽梦飞。",
            "comment": ""
        },
        {
            "title": "和颜长官百咏·负薪",
            "content": "烂柯人去隔存亡，一局棋终怆故乡。想得山中绝烟火，松花松子当乾粮。",
            "comment": ""
        },
        {
            "title": "和颜长官百咏·山居",
            "content": "宿雨初乾一杖藜，欲呼渔艇访前溪。碧桃花落无寻处，惆怅人间日又西。",
            "comment": ""
        },
        {
            "title": "和颜长官百咏·朱门",
            "content": "泥金摺损舞衣罗，蹙破遥山皓齿歌。此曲人间听不得，莫愁还自有愁多。",
            "comment": ""
        },
        {
            "title": "清明",
            "content": "饧面留寒不肯浓，一年春事看成空。人歌人哭清明日，花落花开昨夜风。薄薄絮泥行燕子，深深茭荡出凫翁。西泠桥上多车马，有底狂驰百岁中。",
            "comment": ""
        },
        {
            "title": "和颜长官百咏·城市",
            "content": "王孙公子少年游，醉里樗蒲信采投。指点某庄还博直，明朝酒醒到家求。",
            "comment": ""
        },
        {
            "title": "六和塔",
            "content": "三百有余年，潮头不敢颠。孤尖标白浪，层级上青天。铃隔山僧呗，灯通海客舡。老来登眺眼，不道步难前。",
            "comment": ""
        },
        {
            "title": "和颜长官百咏·客路",
            "content": "高鸟翩翩去未穷，行人扰扰复西东。何须华表千年鹤，城郭重来便不同。",
            "comment": ""
        },
        {
            "title": "示医卜逢松崖",
            "content": "我生八月十五夜，清浅斜河浸月华。雇兔捣残千岁药，牵牛引动半天槎。自抛蓬海传方处，曾过成都卖卜家。今日相逢圆昨梦，一杯松下醉流霞。",
            "comment": ""
        },
        {
            "title": "天竺分韵得芳字",
            "content": "缥渺白云乡，天风吹晓凉。人寻水源至，路入树阻长。昼静闻晴哢，春余拾涧芳。余心忽有得，欲语又还忘。",
            "comment": ""
        },
        {
            "title": "和颜长官百咏·城市",
            "content": "百人聚处小喧阗，析到秋毫似计然。见说天公还掠剩，鹄形怀宝度饥年。",
            "comment": ""
        },
        {
            "title": "暮春",
            "content": "姚黄魏紫恼人看，罗袜成尘挽仰间。蜀魄声乾花有血，湘灵泪尽竹无斑。年光冉冉趋双鬓，暮雨霏霏失四山。老里情怀天地窄，莫教一日酒杯闲。",
            "comment": ""
        },
        {
            "title": "题丘芳仲月林",
            "content": "阿姊种婆娑，秋风奈若何。人间千树少，天上一枝多。安得仙槎客，携将玉斧柯。和根都斫却，还我旧山河。",
            "comment": ""
        },
        {
            "title": "见野祭者",
            "content": "饧粥初香未赐烟，百金难买过湖船。南屏山下何年骨，犹向人间觅纸钱。",
            "comment": ""
        },
        {
            "title": "失题",
            "content": "千年白蝙蝠，来往扑人衣。洞黑鬼相语，天寒僧未归。岩温生石乳，烟起作林霏。城里遥看处，唯应一翠微。",
            "comment": ""
        },
        {
            "title": "和颜长官百咏·城市",
            "content": "身游城市发将华，眼见人情似槿花。惟有梁间双燕子，不嫌贫巷主人家。",
            "comment": ""
        },
        {
            "title": "和颜长官百咏·边庭",
            "content": "年年塞草欲秋时，左右红旗说战机。介胄粗官应有语，而今宰相好吟诗。",
            "comment": ""
        },
        {
            "title": "和颜长官百咏·朱门",
            "content": "朱门往事若为怀，积雨苔痕绿上阶。几处败甎吟蟋蟀，玉人曾此溜金钗。",
            "comment": ""
        },
        {
            "title": "沧浪风月",
            "content": "我登沧浪亭，复歌沧浪曲。歌竟复长歌，杳杳山水绿。天风吹散发，山月照濯足。为谢独醒人，渔家酒初熟。",
            "comment": ""
        },
        {
            "title": "鸿",
            "content": "鸿飞九天上，人在平地望。尘土与青云，其间能几丈。",
            "comment": ""
        },
        {
            "title": "栽松道者像",
            "content": "手便筇杖冷，脚厌芒鞋紧。两袖吹松风，东冈复西岭。",
            "comment": ""
        },
        {
            "title": "惜花",
            "content": "留春春不住，春去落花随。枉自收残片，何堪缀旧枝。轮蹄前日约，蜂蝶一年期。代谢由来事，谁能作许悲。",
            "comment": ""
        },
        {
            "title": "次意一先生仙霞壁间韵",
            "content": "回首仙源隔彩霞，丛祠攫肉有饥鸦。贞元朝士重来晚，不见桃花见菜花。",
            "comment": ""
        },
        {
            "title": "和颜长官百咏·负薪",
            "content": "薪樗塞破野人居，此是餱粮卒储。客里黄金燃桂尽，厨无烟火欲何如。",
            "comment": ""
        },
        {
            "title": "听白云寺清师琴",
            "content": "古寺沉沉昼日长，泠然清响发僧房。昭君别去颜如玉，苏武归来鬓已霜。山水无端言尔志，炭冰何事置吾肠。老来却爱虚檐外，雨滴梧桐一味凉。",
            "comment": ""
        },
        {
            "title": "送李敬则之升扬",
            "content": "江北江南一叶舟，凭将往事问东流。锦帆月冷琼花夜，绮阁风高玉树秋。杜牧三生开笑口，刘郎五绝掉吟头。淮山眼见诗人惯，高筑诗坛汗漫游。",
            "comment": ""
        },
        {
            "title": "和颜长官百咏·渔父",
            "content": "秋声只在树中间，极浦斜阳更有山。卷却丝纶呼酒盏，鸥边聊得此身闲。",
            "comment": ""
        },
        {
            "title": "书窗夏日",
            "content": "南风伊轧语窗扉，团扇无功白日迟。长恨老来方学易，自从春去不吟诗。虫丝有力萦琴索，蛀粉无声点墨池。偶出门前行数步，石榴花过已多时。",
            "comment": ""
        },
        {
            "title": "七夕",
            "content": "儿女穿针夜向分，楼头月落尚炉薰。凭谁为觅机边石，留取支床卧白云。",
            "comment": ""
        },
        {
            "title": "和颜长官百咏·客路",
            "content": "儿女伤悲土不为，健行童仆远相依。春风日日生芳草，未必啼鹃怨不归。",
            "comment": ""
        },
        {
            "title": "和颜长官百咏·农桑",
            "content": "四月官场入纳时，乡耆旁午上门追。请看贫妇通宵织，身上曾无挂一丝。",
            "comment": ""
        },
        {
            "title": "和颜长官百咏·渔父",
            "content": "舟系蓬莱浅水傍，鳌头缩尽海生桑。百川日夜滔滔去，借问人间有底忙。",
            "comment": ""
        },
        {
            "title": "和颜长官百咏·贫女",
            "content": "洗尽铜华净洁贫，嫁衣莫说为他人。绝怜父母穷相守，不为金多贱却身。",
            "comment": ""
        },
        {
            "title": "和颜长官百咏·山居",
            "content": "春到寒荄总向荣，药苗旋种亦初成。山翁幸自无谁识，可要山中宰相名。",
            "comment": ""
        },
        {
            "title": "和颜长官百咏·客路",
            "content": "哀猿啼断暮云深，摸索床头未尽金。莫道他乡千万里，去家三日几般心。",
            "comment": ""
        },
        {
            "title": "和颜长官百咏·山居",
            "content": "拥树溪云迷近远，低檐山果乱红青。莫言身外都无事，早晚焚香看道经。",
            "comment": ""
        },
        {
            "title": "对酒",
            "content": "莫信樵人说，秦时有树存。青天浮渤澥，白日走昆仑。为有愁千斛，时须酒一尊。提壶亦相劝，花下绿阴繁。",
            "comment": ""
        },
        {
            "title": "尘外",
            "content": "尘飞不到处，山色入芒屦。乘兴一长吟，回头已忘句。",
            "comment": ""
        },
        {
            "title": "和颜长官百咏·渔父",
            "content": "推起篷窗抱月眠，三三两两柳边船。不须听说文王事，孤负渔竿八十年。",
            "comment": ""
        },
        {
            "title": "和颜长官百咏·山居",
            "content": "空山薇蕨供清斋，世事悠悠不挂怀。梅溽得风醒午枕，竹阴转日上南阶。",
            "comment": ""
        },
        {
            "title": "和颜长官百咏·朱门",
            "content": "天近偏承雨露荣，深深庭院锁清明。柳丝风送秋千影，墙外行人空复情。",
            "comment": ""
        },
        {
            "title": "送僧苹洲游醉李",
            "content": "师今游醉李，自刺钓舡篙。地说三吴胜，人夸二陆豪。草黄工女绩，波白课丁熬。近海寒应早，霜毛怯剃刀。",
            "comment": ""
        },
        {
            "title": "春晚有感",
            "content": "坐对吴山酒，闲同越客吟。月明人渡浅，花暗鸟啼深。往事空流水，还丹未化金。不堪春又晚，惆怅百年心。",
            "comment": ""
        },
        {
            "title": "行都春事诗",
            "content": "紫陌无泥雨后天，绿阴多处正秋千。土风未必知农事，也听村夫说种田。",
            "comment": ""
        },
        {
            "title": "和颜长官百咏·贫女",
            "content": "枯木无枝可作花，门前度尽七香车。四隣日日笙歌里，背立东风有几家。",
            "comment": ""
        },
        {
            "title": "冷泉亭",
            "content": "白猿弄清泚，秋入山骨冷。老僧怯凭栏，忽失袈娑影。",
            "comment": ""
        },
        {
            "title": "鸥",
            "content": "采鱼秋江上，鸥鸟来相随。荡桨忽惊起，云天碧四垂。",
            "comment": ""
        },
        {
            "title": "和颜长官百咏·朱门",
            "content": "晋代豪华不数家，万钱下箸未为奢。客来只是家常饭，豆粥萍虀费咄嗟。",
            "comment": ""
        },
        {
            "title": "和颜长官百咏·空门",
            "content": "四祖门庭寂寞秋，牛头只是旧牛头。如何一旦风光别，花落花开百鸟愁。",
            "comment": ""
        },
        {
            "title": "和颜长官百咏·山居",
            "content": "半屋云霞与鹿分，两株古木正当门。野花自落东流水，坐对青山酒一樽。",
            "comment": ""
        },
        {
            "title": "和颜长官百咏·城市",
            "content": "芜城怀古最愁人，劫火烧残得此身。舞榭歌台何足道，秦宫汉苑尚流尘。",
            "comment": ""
        },
        {
            "title": "和颜长官百咏·贫女",
            "content": "伯鸾兴和怅谁从，凤尾香衾翠谩重。静对菱花匀泪粉，不知膏沐若为容。",
            "comment": ""
        },
        {
            "title": "航海",
            "content": "地角与开倪，茫茫何处期。星回析木次，日挂扶桑枝。沉石寻孤屿，浮针辨四维。飘然一桴意，持此欲安之。",
            "comment": ""
        },
        {
            "title": "和颜长官百咏·负薪",
            "content": "有薪可卖未须悲，满百青铜况有奇。十指束枯从秃尽，不堪棘刺罥人衣。",
            "comment": ""
        },
        {
            "title": "和颜长官百咏·边庭",
            "content": "一剑沙场独苦辛，天阴杀气作黄尘。沉思鸟尽弓无用，肘后累累却雇身。",
            "comment": ""
        },
        {
            "title": "和颜长官百咏·城市",
            "content": "春风日日柳年年，到老那知稼穑难。若见田家秋作苦，教人一饭不遑安。",
            "comment": ""
        },
        {
            "title": "溪寺",
            "content": "背人沙鸟一行斜，唤客桐鱼几叠挝。误向山中参白足，不知头上着乌纱。煮茶烟暖浮新竹，洗钵泉香带落花。过夏功劳眠与食，谁能展卷看楞伽。",
            "comment": ""
        },
        {
            "title": "子规",
            "content": "自身归未得，却劝别人归。思妇心中事，征夫泪满衣。蜀天知近远，江树间稠稀。幸自安双翼，谁教大奋飞。",
            "comment": ""
        },
        {
            "title": "江湖伟观",
            "content": "吴山表里水为池，百有余年壮帝畿。天目旧将双凤下，海门新拱六龙飞。胥涛白雪生秋思，太乙红云驻夕晖。江上沙鸥湖上舫，柳丝风里两依依。",
            "comment": ""
        },
        {
            "title": "赠西蜀冯道士",
            "content": "峨眉山月照清溪，中有方瞳一羽衣。拄杖经行天下半，丹砂乞与世人希。千年城郭空归鹤，万里山河自落晖。安得与君游汗漫，乘槎一问女星机。",
            "comment": ""
        },
        {
            "title": "晚眺",
            "content": "鸟飞欲尽暮烟横，一笛西风万里晴。山外有山青不见，微云映出却分明。",
            "comment": ""
        },
        {
            "title": "和颜长官百咏·客路",
            "content": "屈指秋风与雁期，阳关西去到何时。侧身一望肠堪断，天似穹庐碧四垂。",
            "comment": ""
        },
        {
            "title": "桥西",
            "content": "云澹风微日未低，瘦藤扶到小桥西。林花过雨相争发，谷鸟无人自在啼。",
            "comment": ""
        },
        {
            "title": "草虫便面",
            "content": "蝶舞蜂歌倦，晴蜓看未休。谁知织妇意，方夏已思秋。",
            "comment": ""
        },
        {
            "title": "和颜长官百咏·朱门",
            "content": "中寿知无满百身，暖歌冷舞及青春。黄金不买长生药，白发偏惊快活人。",
            "comment": ""
        },
        {
            "title": "次韵野水花朝之集",
            "content": "睡起名园百舌娇，一年春事说今朝。秋千庭院红三径，舴艋池塘绿半腰。苔色染青吟屐蜡，花风吹暖弊裘貂。主人自欠西湖债，管领风光是客邀。",
            "comment": ""
        },
        {
            "title": "和颜长官百咏·农桑",
            "content": "带得鸡豚趁晓虚，荒村牢落数家居。一家幸是田园主，留与儿孙写契书。",
            "comment": ""
        },
        {
            "title": "和颜长官百咏·空门",
            "content": "黄金栏护紫袈裟，禁苑恩深赐予奢。林下衲僧那有此，多年枯木对春华。",
            "comment": ""
        },
        {
            "title": "读黄玉溪汤婆传",
            "content": "君不见汤家阿泉骊山阴，出入宫掖承恩深。只流妃子脂粉气，不暖少陵如铁衾。又不见汤家阿池紫塞上，沉香雾拥将军帐。天寒十指堕弓刀，底用空言如挟纩。何如韩时老汤婆，冬则饮汤惟腹皤。形模混沌妇女笑，闭塞其兑藏天和。老生门前十日雪，两脚冻皴眠不得。断无蛮素构心兵，赖有婆兮相暖热。夫人竹氏青玲珑，炎炎几时奈秋风。婆耻居下常热中，毋弃憔悴以御冬。得黄太史五字诗，厥孙传之尤滑稽。霜风萧萧岁年晚，吾喜汤婆有完传。",
            "comment": ""
        },
        {
            "title": "和颜长官百咏·空门",
            "content": "我本三生兜率天，为差一念又尘缘。早知密意无多子，不着旁行贝叶边。",
            "comment": ""
        },
        {
            "title": "赠续芸",
            "content": "谁谓芸居死，余香解返魂。六丁将不去，孤子续犹存。科斗三生债，蟫鱼再世冤。向来诗作祟，挥涕对人言。",
            "comment": ""
        },
        {
            "title": "和颜长官百咏·边庭",
            "content": "探使归来半信疑，帐前相语怕人知。沉香雾里娇弦暖，莫遣边愁到两眉。",
            "comment": ""
        },
        {
            "title": "和颜长官百咏·负薪",
            "content": "三千门馆蹑珠宾，半百还家衣锦身。却是吏民私告语，十年前是卖薪人。",
            "comment": ""
        },
        {
            "title": "和颜长官百咏·负薪",
            "content": "腰镰上到白云边，惆怅长松不尽年。近市山山皆有主，远山高峭步难前。",
            "comment": ""
        },
        {
            "title": "和颜长官百咏·山居",
            "content": "好山当户四无隣，似是秦时采药人。千百年间天地里，不多不少一闲身。",
            "comment": ""
        },
        {
            "title": "和颜长官百咏·边庭",
            "content": "角声吹裂肺肝愁，说与将军莫逗留。男子生当侯万里，死判马革海西头。",
            "comment": ""
        },
        {
            "title": "松泽西亭",
            "content": "高人太多事，寒夜本无鱼。船子今何许，泾流只似初。白苹秋浩荡，黄叶晚萧疎。更有斯亭在，乾坤一草庐。",
            "comment": ""
        },
        {
            "title": "和颜长官百咏·空门",
            "content": "四卷楞伽几上安，而今老去懒能看。庭前桂树花开未，分别西风信鼻端。",
            "comment": ""
        },
        {
            "title": "灵芝寺",
            "content": "黄金匝地小桥通，四面清平纳远空。云气长扶天子座，日光浮动梵王宫。残碑几字莓苔雨，清磬一声杨柳风。沙鸟不知行乐事，背人飞过夕阳东。",
            "comment": ""
        },
        {
            "title": "和颜长官百咏·城市",
            "content": "雀罗门巷昔趋荣，味似饧甜忽变辛。说与侯门休谢客，朝朝暮暮看人情。",
            "comment": ""
        },
        {
            "title": "和颜长官百咏·空门",
            "content": "结草为庐万仞头，人间蚁穴自王侯。客来借问穷通理，不意僧中有许由。",
            "comment": ""
        },
        {
            "title": "和颜长官百咏·空门",
            "content": "白莲有社一经过，会意由来不在多。满目庐山青未了，闻钟归去意云何。",
            "comment": ""
        },
        {
            "title": "幽寻",
            "content": "幽山寻不浅，归路故迟迟。猿断空山答，人行片月随。",
            "comment": ""
        },
        {
            "title": "次庸斋先生韵赠黄隆中",
            "content": "醒眼隆中阅逝川，茅茨为屋竹为椽。吟成梁父时当隐，炊熟邯郸客正眠。汉土一抔无处觅，白坟三尺有人怜。君归欲作千年计，只合躬耕一寸田。",
            "comment": ""
        },
        {
            "title": "和颜长官百咏·城市",
            "content": "山人只合住山中，入得城来调不同。满面红尘无处避，手携白羽障西风。",
            "comment": ""
        },
        {
            "title": "和颜长官百咏·边庭",
            "content": "虏退边方得暂宁，枣儿红近莫休兵。汉家错信和亲议，不见胡雏与父争。",
            "comment": ""
        },
        {
            "title": "吴歌",
            "content": "雁影江潭底，秋声浦溆间。吴儿歌一曲，月子几回弯。",
            "comment": ""
        },
        {
            "title": "和颜长官百咏·贫女",
            "content": "灯下穿针影伴身，懒将心事诉诸亲。阿婆许嫁无消息，芍药花开又一春。",
            "comment": ""
        },
        {
            "title": "旧游",
            "content": "雨峰多少寺，分日去遨游。山翠横天目，湖光浴佛头。花朝骑马醉，月夜傍船讴。一被微官缚，重来不自由。",
            "comment": ""
        },
        {
            "title": "和颜长官百咏·农桑",
            "content": "编茅为屋荻为帘，老小团栾苦乐兼。乐岁输丁犹未了，饥年家口更堪添。",
            "comment": ""
        },
        {
            "title": "和颜长官百咏·朱门",
            "content": "百斛明珠米在仓，沉香火底捻银簧。人生行乐那须许，多少边兵未有粮。",
            "comment": ""
        },
        {
            "title": "野望",
            "content": "帝青八万四千里，更着修眉一两尖。古往今来愁得尽，不教我辈送愁添。",
            "comment": ""
        },
        {
            "title": "和颜长官百咏·城市",
            "content": "相班士女狭邪间，总把喧啾卖却闲。人寿几何春不再，典衣沽酒强追攀。",
            "comment": ""
        },
        {
            "title": "溪村",
            "content": "雨洗山光绿净，波涵天影清空。草际自际鹅鸭，柳阴分坐儿童。",
            "comment": ""
        },
        {
            "title": "春游",
            "content": "雨过青青草，湖边信马蹄。夕阳沙路远，春水板桥低。柳暗渔人屋，花香燕子泥。摩挲酒家壁，留着醉时题。",
            "comment": ""
        },
        {
            "title": "和颜长官百咏·农桑",
            "content": "客户耕田主户收，螟蝗水旱百般忧。及秋幸有黄云割，债主相煎得自由。",
            "comment": ""
        },
        {
            "title": "老将",
            "content": "不把琱刀卖，曾随夜斫营。老年犹善饭，壮日想能兵。上马身仍健，看鸿眼更明。战多人不信，枉指箭瘢呈。",
            "comment": ""
        },
        {
            "title": "西湖别业",
            "content": "寥寥湖上趣，大似水云僧。故国经年梦，寒窗独夜灯。鞭声争辇道，月色淡觚棱。一觉平明睡，都人却未能。",
            "comment": ""
        },
        {
            "title": "和颜长官百咏·山居",
            "content": "种药千畦手自锄，年来渐喜识人疎。等闲旋点黄金卖，莫讶家无檐石储。",
            "comment": ""
        },
        {
            "title": "渔翁",
            "content": "渔翁家在何许，惯宿芦花不归。昨夜江村欲雪，百钱买得蓑衣。",
            "comment": ""
        },
        {
            "title": "和颜长官百咏·贫女",
            "content": "春风有分到儿家，也插花枝表岁华。但得作嫔君子室，随宜妆遣不须奢。",
            "comment": ""
        },
        {
            "title": "苕溪",
            "content": "维舟古祠下，野饭就鱼羹。坐听篙人说，行逢牵路平。居民难问姓，溪鸭自呼名。天目无由到，沿洄更几程。",
            "comment": ""
        },
        {
            "title": "张子中牡丹图",
            "content": "写来犹是挟春娇，想见当年魏与姚。花外小车看未了，杜鹃声里洛阳桥。",
            "comment": ""
        },
        {
            "title": "和颜长官百咏·空门",
            "content": "闭口桐鱼勿复论，数间老屋枕云根。晓钟三板出山去，分付猕猴为守门。",
            "comment": ""
        },
        {
            "title": "和颜长官百咏·山居",
            "content": "宿世仙家十二楼，误婴时纲未深愁。浮丘辈行如相觅，骑却紫云归去休。",
            "comment": ""
        },
        {
            "title": "和颜长官百咏·客路",
            "content": "侠客千金不称求，途穷相雇问因由。临分脱赠青萍剑，莫荡人间琐碎雠。",
            "comment": ""
        },
        {
            "title": "溪桥",
            "content": "云归洞府痴龙睡，日澹山椒倦翼还。桥上行人桥下水，如今日夜不曾闲。",
            "comment": ""
        },
        {
            "title": "东菑",
            "content": "东菑足时雨，离离半青黄。田家不待获，小摘炊新香。",
            "comment": ""
        },
        {
            "title": "意行桥",
            "content": "我行且奚适，兴尽忽自返。倒影射清漪，回光在桥板。",
            "comment": ""
        },
        {
            "title": "和颜长官百咏·负薪",
            "content": "黄昏樵采早回归，同伴相邀未有期。抱子老妻门口望，南山有虎悔何追。",
            "comment": ""
        },
        {
            "title": "和颜长官百咏·负薪",
            "content": "蒸梨炊黍付荆妻，指点青山涧水西。忽听丁丁云外斧，一声山鸟背人啼。",
            "comment": ""
        },
        {
            "title": "再拜阆风帅干宝谟郎中",
            "content": "家世蜀青城，抟扶几万程。神游应八表，骨炼已三生。举酒呼麟脯，吹笙答凤鸣。欲将余马紲，蜷局不堪行。",
            "comment": ""
        },
        {
            "title": "挽芸居",
            "content": "不得来书久，那知是古人。近吟丞相喜，往事谏官嗔。身死留名在，堂空着影新。平生闻笛感，为此一沾巾。",
            "comment": ""
        },
        {
            "title": "和颜长官百咏·城市",
            "content": "紫陌寻春日日过，杨花无主奈春何。倾城压酒娇无力，醉时相扶踏踏歌。",
            "comment": ""
        },
        {
            "title": "和颜长官百咏·贫女",
            "content": "他家百两送于归，成匹鸳鸯作锦机。独守空闺愁不寐，一灯明灭补寒衣。",
            "comment": ""
        },
        {
            "title": "和颜长官百咏·贫女",
            "content": "问天气巧看铜仪，再拜双星恨不随。尘世未知天上事，隔河相望一年期。",
            "comment": ""
        },
        {
            "title": "和颜长官百咏·边庭",
            "content": "北风吹骨最酸辛，白面书生四角巾。战士总成亡命鬼，将军才是有功人。",
            "comment": ""
        },
        {
            "title": "湖荡",
            "content": "双桡入天影，野葑绿全交。鱼唼垂丝柳，鸥眠折叶茭。行人沿岸曲，落日挂林梢。归去严城隔，僧门尚可敲。",
            "comment": ""
        },
        {
            "title": "用前韵谢野水郎君招饮",
            "content": "为有台池无限娇，游人歌舞尚朝朝。清漪浴日开金面，晴哢调风衮绿腰。骚客五花唐殿马，主家七叶汉庭貂。丁宁红紫休开遍，约住春风待见邀。",
            "comment": ""
        },
        {
            "title": "旅馆",
            "content": "仆行方请息，旅馆复相招。小市三家聚，前村五里遥。茅柴侵熟饮，松叶生凉烧。犹有斜阳在，行吟忽断桥。",
            "comment": ""
        },
        {
            "title": "和颜长官百咏·朱门",
            "content": "长楸走马却归来，雉挟春骄未应媒。不信杏梁双燕语，日长帘幙有风开。",
            "comment": ""
        },
        {
            "title": "和颜长官百咏·朱门",
            "content": "客履三千此托身，晚杯狐白暖生春。狂来且置兴亡事，金坞铜陵不解贫。",
            "comment": ""
        },
        {
            "title": "和颜长官百咏·边庭",
            "content": "苍苔白骨满黄沙，马汗成冰带雪花。夜夜鞘中长铗吼，教人不得梦还家。",
            "comment": ""
        },
        {
            "title": "和颜长官百咏·边庭",
            "content": "征夫战骨洒桑乾，帐下苍头自转官。一骑红尘天外落，筹功更说几多般。",
            "comment": ""
        },
        {
            "title": "辛亥二月望祭斋公因游甘园",
            "content": "山入湖光碧四围，棋枰零落葑田稀。蒲芽短短鸳鸯冷，惟有渔师几纲归。",
            "comment": ""
        },
        {
            "title": "送李秋堂赴京口酒人",
            "content": "客怀正赖春相与，苦欲留春天不许。送君一舸下南徐，落花起舞流莺语。鲛人浴出扶桑趼，天女染作红云段。君从何处得锦机，借与人间为样看。青杏园深暖漏长。柳绵如雪扑酒缸。吴姬道字未端正，当垆学唱新番腔。貔貅百万张颐仰，都将铁瓮盛春酿。有客风谈四座倾，主人合序诸侯上。日边此别各南北，君颐始髭我衰白。何以赠之折柳条，千丝万丝心摇摇。",
            "comment": ""
        },
        {
            "title": "和颜长官百咏·渔父",
            "content": "长作丝纶短短牵，一池汉上尽南天。谁知有客量江面，江是渔郎两板船。",
            "comment": ""
        }
    ]
}