{
    "dynasty": "宋",
    "author": "高斯得",
    "poems": [
        {
            "title": "吴参政挽诗三首",
            "content": "中外逾三纪，勤劳备百为。韩公饱经济，杜杞困驱驰。风静千屯祲，春回数路饥。江淮与襄汉，何地不丰碑。",
            "comment": ""
        },
        {
            "title": "时雪应祷周子车和东坡所次柳子玉韵见始用韵",
            "content": "大冬衍阳人久渴，井泥无泉百川竭。老天有意濡沫之，一夜幻成三尺雪。勿嘲见卵索时夜，在眼来牟疑仿佛。蹇予谁敢贪天功，片片无非后皇德。由来此物贵腊前，况复霏霙当畅月。坡公守颍足风流，坐看斜飞咏愁绝。明朝亦欲踵前规，试与诸君相暖熟。",
            "comment": "【注释】【原题】：时雪应祷周子车和东坡所次柳子玉韵见始用韵答赋"
        },
        {
            "title": "次韵王深道寄题其弟敏道菊山",
            "content": "黄花有鉴能品人，俗士往往遭眼白。独怜寂寞陶长官，到死同盟不相释。至今采采东篱诗，千载晶光犹陆离。犹人妙质久无记，羞对纷纷女曹儿。子今风尘走异县，故山举头不可见。奈何友此隐逸花，三嗅幽香意中恋。我闻瀛壖足隑州，梦生八翼飞秋秋。不须苦觅菊山句，晚节相期拂衣去。",
            "comment": ""
        },
        {
            "title": "鹤林吴尚书挽诗二首",
            "content": "魁孽奸时论，词臣格诏除。承明俄罢直，光范肯驰书。东土淹灵运，南州哭仲舒。平季丞弼望，只此閟高墟。",
            "comment": ""
        },
        {
            "title": "病起二首",
            "content": "老去增书癖，还遭病儿磨。杜诗能止虐，周易解祛魔。不得青编伴，惟应白日过。坐多肤欲痹，时起眺清波。",
            "comment": ""
        },
        {
            "title": "园中读书",
            "content": "南楼幽帘虽粗适，犹嫌尘务妨閒逸。读书老圃四无大，啼鸟落花春寂寂。试垂修绠汲义泉，更把长才斸玄窟。已无俗物败人意，犹有睡魔入吾室。且须时擎看山脰，不妨暂著穿花屐。君平身世两相弃，韩子老大百无益，但愿残生更几年，了我床头二三策。",
            "comment": ""
        },
        {
            "title": "赠蜀僧钦师",
            "content": "天台招提薮，我常避其尘。夫岂无名缁，近腻终汗人。衲子来西州，见之独情亲。岂惟枌社意，亦喜丛林声。钦公惜我去，索赠良殷勤。子道我弗学，安能淑而身。虽然第一义，儒释曾何分。要踏石头路，须还铁脚根。",
            "comment": ""
        },
        {
            "title": "次韵詹丞贺得祠",
            "content": "我生天地间，自笑一疣物。燕蝠争晨螟，龙蠖安伸屈。三度侣黄冠，十载谢丹绂。无学陪旃厦，无才演纶綍。晨策恣幽探，午窗饶睡兀。平生正坐口，自使穷到骨。纷纷蝶争春，悄悄蟆啖月。从来彭泽琴，不胜昭阳羯。安有冷笑姿，可入{左丰右动}阳节。积年几穴床，经旬不逾{门里加臬}。时逐志和风，惯卧袁安雪。初无子公书，谁其项斯说。忽令管龙宫，传闻从雁帛。还来弄香火，幸不废书册。偷閒容我辈，用世付时哲。鹏鷃各逍遥，何烦较优劣。",
            "comment": ""
        },
        {
            "title": "次韵徐景说赠安象祖",
            "content": "千仞岗头孤凤飞，翰林万族惊且啼。桐江得树一栖息，足以慰我饥渴思。飘然径度烂柯去，再仪天陛来何时。子今追逐一何远，所期不负平生知。独惭托我非所任，泌水洋洋能疗饥。夜光明月要人识，而我何知和与隋。端人择友必有取，定交从此夫何疑。长安绿槐十二街，五都游客争奔驰。咄哉掉臂不肯住，来同圣路乘坚肥。嗟余旧学荒已久，安能扣缶探玄机。世事举目已可知，淹留此土终何为。苕溪一曲搅归梦，与子共赋临流诗。",
            "comment": ""
        },
        {
            "title": "龟溪即事五首",
            "content": "曩从太史氏，论次金匮书。龙兴渡江后，麐止今皇初。微辞记当时，只字宁敢虚。彼阿者谁子，顾欲私毁誉。阳秋记慕容，史记名山储。二子亦过计，人心焉可诬。",
            "comment": ""
        },
        {
            "title": "书事四首",
            "content": "坎壈乾坤志，苍茫宇宙身。十年犹铩翮，尺泽岂游鳞。汗简时鑽蠹，斯文修正获麟。但忧来日少，沧海阔无津。",
            "comment": ""
        },
        {
            "title": "送不浮赴沿江制参二首",
            "content": "瓶中储粟苦无多，百口张颐剧雁鹅。王粲依刘宁得已，严公待甫定如何。且须省却痴儿事，只好长为醉后歌。瓜熟归来再相聚，阿兄犹自种阳坡。",
            "comment": ""
        },
        {
            "title": "吏道",
            "content": "劳牵迫吏道，僒洪縻拘。九春回尘土，一迹园林无。直此休沐暇，偕我良知娱。残梅谢众卉，初柳荑僵株。四运巧相斥，流目悲荣枯。俯仰潺湲沫，恻耳弥惊吁。故山渺何在，漱石良辰徂。为邦岁已期，宣城可归与。执柯勿睨视，州有达士模。",
            "comment": ""
        },
        {
            "title": "读书",
            "content": "问翁几何年，翁年七十余。尚作蠹书虫，嗟翁一何愚。旋增通典缺，旋修阜陵书。毫芒集阅尽，白编还卷舒。五诗讽被底，柳集诵日晡。玩物能丧志，圣贤言皦如。赋受有奇偏，谁能为耘锄。",
            "comment": ""
        },
        {
            "title": "送胡吏部赴阙",
            "content": "郎省分携恰五期，相逢一笑楚江碕。钓鱼山下人方到，回雁峰头客已归。夜雨未厌挥尘柄，春风无奈趣鞍鞿。临岐但祝加餐饭，人物如今角宿稀。",
            "comment": ""
        },
        {
            "title": "题王茂悦郴州白水奇清园",
            "content": "灵区有异产，化国无潜珍。坡公论人物，我则赋奇清。壮哉此白水，谁其泻青冥。薶藏富媪啬，抉剔天公嗔。霹雳起神物，赑屃擘巨灵。阳山得瀑谷，永嘉赖斧斤。乃知出世事，须待开物人。倒悬讶瑶池，吹立惊沧溟。千穗落晓镜，万仞垂天绅。清寒入山骨，霏润沾人巾。麕{上鹿下加}为瘦爽，草木皆坚贞。臞仙挹瓢饮，俗士湔尘缨。度堂匪秩宴，筑馆先储英。函书静秩秩，子佩来侁侁。清风谦溪像，古柏文翁庭。从容讲道要，宛转余诗情。谪仙一派妙，休文八咏新。兹惟佳山水，我尝驻骐骃。平湖尚芜漫，绝境宜荆榛。按图重慨叹，岁月今峥嵘。壮观夸好句，窘步欹丰擎。聊以赠我友，无庸寄山神。",
            "comment": ""
        },
        {
            "title": "觞客海棠下以东坡诗红萼是乡人之句分韵予得",
            "content": "南国候伤早，东皇驾如驰。月正未强半，红紫皆离披。蜀花异凡品，作熊能矜持。可怜多迫蹵，竟随群卉移。如彼市门女，狼籍施胭脂。又如贱锦工，忙掷梭中丝。匆匆不耐看，欲速将何为。碧鸡有佳人，睡足晨妆迟。含姿自爱惜，肯受春风欺。思之不可见，感事肠生悲。",
            "comment": "【注释】【原题】：觞客海棠下以东坡诗红萼是乡人之句分韵予得丝字"
        },
        {
            "title": "次韵徐影说见寄并呈牟存叟",
            "content": "东南有华屋，结构清江濆。规橅百年远，庭宇无纤氛。前林艺杞梓，后圃植兰荪。嘉宾日还往，门户生精魂。虽惭北第壮，犹能植乾坤。主人遗后意，岂欲徒饱温。相斯大此屋，传世垂无垠。人事一朝异，祖训成仇冤。奸柰窃其柄，良朋中路捐。殖贷以自封，顾笑以为欢。耳目就聋塞，谁其与忠言。不念乃祖心，望尔椒聊蕃。感激当世事，家国初无分。宗子误置相，匪人转洪钧。瘅善树群慝，痏国开乱原。权豪竞叨{左忄右质}，赤子愁吟呻。我室既尽毁，大盗将起吞，藐焉蚁虱臣，埋轮承误恩。睨冀不能击，狐狸加霆震。抚已方息恧，顾指为尤愆。百壬妄见猜，欲取棋枰翻。谁知孤臣心，但求王室安。举目百嫫中，莫若二字妍。愿识径畈径，更认存齐存。岁晚定三友，短羽追孤骞。",
            "comment": ""
        },
        {
            "title": "劫桑叹",
            "content": "美哉豳郊道，风日清且熙。条桑纷冉冉，采蘩复祁祁。盛时不可再，乱世诚堪悲。守令既暗懦，凶黠何纷披。千林非无主，夺攘无孑遗。白刀斗源野，长乂守路重。羸童拥树泣，弱柰空篮归。更怜贫家女，束手看蚕饥。尔蚕何不幸，生此叔季时。千筐与万箔，委弃如京坻。昔闻花门乱，倒麦折桑枝。幸无风尘警，气象胡尔为。天门万里远，吾君那得知。恨无古肤使，观风采吾诗。",
            "comment": ""
        },
        {
            "title": "读哲宗长编",
            "content": "我於咸淳际，偶读绍符编。昏气塞宇宙，临文深慨然。孽惇暴於虎，泰陵度如天。惇言一脱口，辄奉以周旋。啸呼尽顽凶，排斥咸忠贤。意偏覆辙蹈，时移善政还。济恶蔡元度，推波曾子宣。纪纲耳目地，悉地私人专。其间如商英，牙吻尤呀然。神灵不可测，党人得生全。矧乃崇观后，於邑更堪言。孝弟尧舜道，祸反阶中天。圣经岂误人，无乃说用燕。孤臣泪迸血，后来其监旃。",
            "comment": ""
        },
        {
            "title": "孤愤吟十三首",
            "content": "强买民田自噬肤，大家破尽为催租。几多怨气冲霄汉，天欲无诛可得乎。",
            "comment": ""
        },
        {
            "title": "送不浮赴沿江制参二首",
            "content": "地褊难颁虎竹分，不妨六度作参卿。九江日落回君首，三树风吹动我情。此别不堪分袂苦，何时重听对床声。到官休道无来使，湓浦双鱼自可烹。",
            "comment": ""
        },
        {
            "title": "邓侍郎再和予亦再答",
            "content": "烟雨凄迷主簿峰，伤心蕙帐十年空。梦魂吴蜀千山隔，归路湘江一水通。壮舄相看均是客，虞卿何事独嗟穷。天涯邂逅诚多幸，许挈诗囊入社中。",
            "comment": ""
        },
        {
            "title": "次韵不浮问疾末章及蝗",
            "content": "卧疴边夏秋，尔来收药喜。群腴久嚼蜡，今始甘鲂鲤。自非天矜怜，安得吉祥止。寄声问何如，感此远方弟。炯然忧爱心，谆谆见词旨。兼馈药笼珍，废疾居然起。末章悼飞蝗，布阵长千里。那知自北来，今亦遍苕水。公田吏如虎，收拾无滞穗。诉伤服大刑，遑哀室如燬。古来此乱国，赤子先遭弃。北桥千万仓，何翅敖洛峙。一粒不肯捐，肯念饥由已。谨勿传吾诗，隙间天蝼记。",
            "comment": ""
        },
        {
            "title": "次韵王秉纯投赠三十韵",
            "content": "狂客写孤愤，危词{上难下心}群憸。秋岩露节角，春林扫稼纤。长铗剚横鳄，寸铁刳妖蟾。赤子临横草，苍生捐盖苫。无衣可自蔽，有突何由黔。冽泉浸苞稂，白露摧苍蒹。念此心怛怛，因之泪渐渐。谁能坐扪舌，聊欲一夺髯。百忧不易穷，千篇犹未餍。生气凛不惫，死灰惊复炎。敢云寡鹤唱，尚谷神龙潜。拾遗爱薛孟，谪仙重王阎。相邀共夜话，快读临风檐。更阑堲频折，乐极酒屡拈。国家正闲暇，上下方熙恬。贾谊枉流恸，桓侯笑针砭。无庸事吟讽，且复披湘缣。缅怀四方美，遐想虞庭佥。狂愚易构祸，讥刺徒招嫌。舌出躬是瘁，戏言心如惔。且当阮籍醉，莫待申屠箝。及今不自悔，明神将汝殲。之子七步才，时命三年淹。江湖久放浪，虀盐应饫{上厌下心}。端如伏槛虎，更似缘竿点，匮藏玉有美，台馈金无兼。我欲引自近，寒盟应重燖。弁山蕨可茹，苕溪鲫堪黏。诺金虽未坠，许剑已可觇。从今但洗耳，水程报邮签。",
            "comment": ""
        },
        {
            "title": "立春日集杜句",
            "content": "春日垂霜鬓，江村乱水中。偷生长避地，愁坐正书空。乞米烦佳客，应门试小童。布衾冷如铁，长夜岂堪终。",
            "comment": ""
        },
        {
            "title": "送王深道赴荆门教授",
            "content": "苍龙挂秋汉，凉风鼓吾祛。夜中不能寐，慷慨悲有余。美人背我去，山川渺盘纡。平生嵇叔夜，龙性不可拘。以兹直谅益，弱念咸刊除。四海岂无交，谁为真丈夫。温蜀本兄弟，不过姓氏殊。临分悄无言，执手空踟蹰。世事举目知，安能共沦胥。君理江介枻，我念苕滨庐。后会难前期，且复立期须。努力崇明德，岁寒盟可沦。",
            "comment": ""
        },
        {
            "title": "蜀酒",
            "content": "我辞相国归，遗我酒十器。拜受起潸然，为上有蜀字。狐狸之所嗥，种秫宁有地。得非父兄血，或是乡人泪。我饮不下咽，思广相国赐。愿得投岷江，咸使西南醉。",
            "comment": ""
        },
        {
            "title": "题林屋洞天",
            "content": "将返鸱荑棹，聊观古洞天。苍崖环谷口，圆峤结湖壖。大药渐无质，还丹莫浪传。具区如弱水，重到定何年。",
            "comment": ""
        },
        {
            "title": "读谢章奏疏赋朝阳吟",
            "content": "岷峨秃如赭，江汉浊如泔。云何只隔夜，泼黛挼青蓝。得非气沆砀，祝融困西戡。秋风抗手谢，天公吾敢贪。此邦旧崛奇，神气虎眈眈。山为万仞高，水作千尽涵。尔来遽一变，风景殊不堪。月堕鸡不晨，露警鹤犹鼾。长毕绶若若，修缗府潭潭。坐令死瓦色，空蒙亘西南。划闻卷阿奏，翠凤鸣孤岚。尹氏谁敢指，家父独纵谈。三十六峰下，有此奇伟男。戛摩参井焰，划磢山川惭。予方感嫠纬，耳此距跃三。作歌为贾勇，罪我如饴甘。",
            "comment": ""
        },
        {
            "title": "书事四首",
            "content": "晨炊出避寇，中夜尚伤弓。赤地眠枯秸，青天入短蓬。可怜穷白叟，所至聚黄童。老耳虽多聩，时闻话相公。",
            "comment": ""
        },
        {
            "title": "龟溪即事五首",
            "content": "父兄吴下宅，师友苕溪矶。亦欲从之游，煦湿相因依。睽孤谅无乐，旅琐良可唏。古来遁世士，独立取众非。咨予匪能然，翼短难高飞。怀哉订顽翁，示我真指归。",
            "comment": ""
        },
        {
            "title": "为温乐堂五绿亭解嘲",
            "content": "园林非不佳，名字著难稳。稍与流俗异，讥呵来噂噂。我堂名温乐，窃慕涑水翁。我亭名五绿，又希午桥公。客来笑不已，诮我何其鄙。拳拳二相国，所爱人爵耳，闻之为一咍，争端自予开。嗟予信鄙矣，笑客亦愚哉。相诚吾所爱，何必裴与马。唐非无李卢，宋亦有章蔡。尔知相何物，是谓圣贤宅。士而不为此，何以下膏泽。孟柯出昼意，宣尼载质心。温岂独甘乐，裴非锢园林。二扁有深意，客讵窥其涘。吾言岂狂言，刀尺自孔氏。",
            "comment": ""
        },
        {
            "title": "邹枢密挽诗",
            "content": "有伟伦魁彦，风标九牧倾。直声同日揭，峻节与霜明。贺旅羞权隶，佳兵折寇萌。一麾人共惜，再入道弥贞。专对思尊主，涂归首正名。终然疏汲黯，谁复挽阳城。访落当元祀，干旄并两英。驲车方税鞅，局面已翻枰。不惮笺天苦，坚留出昼行。一言婴虎怒，八载与鸥盟。改瑟新元休，持枢赞国成。咎言方汹涌，悟主独和平。南谷撩归梦，东藩薄宦情。寒花馨晚节，潜颖谢浮容。落落灵光殿，堂堂董相茔。国人歌轰杵，志士泪缘缨。隶也常尊盂，嗟哉未识荆。易名如得与，犹足慰平生。",
            "comment": ""
        },
        {
            "title": "感事",
            "content": "太师百僚长，历代皆有之。所用有贤否，邦以分安危。惟彼太公望，桓桓定周基。至於尹氏徒，宁逃小雅讥。汉唐姑勿论，我朝有元龟。潞公四朝老，德望镇华夷。咄哉京桧托，言之可嘘欷。近者扬王庭，举朝莫言非。太潞不可作，吾其谁与归。",
            "comment": ""
        },
        {
            "title": "孤愤吟十三首",
            "content": "阜录新书幸已成，名山藏去复传人。毋令十载编摩苦，竟与家书共厄秦。",
            "comment": ""
        },
        {
            "title": "齿落",
            "content": "韩公四十五，已赋齿落诗。呀然顿崩驰，存者皆浮危。我今恰半百，衰暮固其时。一齿阙当门，摵其秋叶飞。感兹生有涯，抚枕中夜悲。伊人未闻道，文与百世期。吾今食粟耳，将随野草萎。圣路千万里，加鞭犹加迟。",
            "comment": ""
        },
        {
            "title": "官田行",
            "content": "噫呼嘻乐哉，咸淳三年之秋大有年。近自浙可东西江与淮，远及七闽二广连四川。黄云一望千万里，莫辨东西南北阡。瓯窭污满沟塍，秧马折轴担頳肩。天公更好事，十日不打雨。三边不动尘，穑人更何虑。自从田归官，百姓糟糠难。况复年苦饥馑，草根木实为珍餐。嵯峨殍骨横千里，待得今年能者几。只道伸眉得一笑，酒肉淋漓浑舍喜。谁知一粒不入肠，总是公家主家米。夜闻东家邻，偃仰啼孤婢。我问汝为谁，答云无食无儿穷妇人。今年公田分司官吏恶，那有遗秉滞穗沾饥贫。大家京坻那复有，惜米如珠藏在囷。我闻唐家天子即位当四年，天下斗米惟三钱。我皇不减贞观主，相公亦如房杜贤。奈何米价百倍逾贞观，此病岂得无其源。呜呼噫嘻，我知之矣。自从买公田，丰年亦凶年。此何人哉，悠悠苍天。更有一事尤堪怪，欲说未说心先怕。今年处处皆有秋，何故天台大水独无一粒收。一粒不收犹自可，臣水王，君火囚，此事颇关宗杜忧。书生守经论白黑，无乃将身豺贙投。",
            "comment": ""
        },
        {
            "title": "立春日集杜句",
            "content": "早行石上水，泥泞苦相牵。盗贼浮生困，艰辛众目怜。囊空罄金错，米尽折花钿。更有伤心处，君臣豺虎边。",
            "comment": ""
        },
        {
            "title": "庸斋再赋予亦再和",
            "content": "苕滨衰白一羁人，五玷皇华遣使臣。已自无恩及南楚，那能有福散东闽。预忧刺史声名减，不称君侯佳句新。踏遍山川成底事，从令沮溺笑知津。",
            "comment": ""
        },
        {
            "title": "近者昌言多出诸贤之后有感一首",
            "content": "吾观唐虞时，辅佐多也胄。一时谋谟嘉，十世典刑旧。古道日以衰，象贤始不懋。近者梧桐鸣，多出芝兰秀。杜李倡其前，刘胡继其后。最后康乐公，卓出汉庭右。元气倚迓续，疵国资匡救。起予气为增，感事眉复皱。彼出进士科，视此一何陋。但贪一束刍，甘作一缄味。真堪为仆僮，尚取矜廉茂。谁能持我诗，往为披{左忄右勾}瞀。",
            "comment": ""
        },
        {
            "title": "台州宴包知府乐语",
            "content": "使君五马日边来，犹是当年逸骥才。汉竹光荣知妙简，召棠蔽芾喜重栽。试听孝肃传新令，伫看文清拜首台。盛事难逢须烂醉，楼头玉漏莫相催。",
            "comment": ""
        },
        {
            "title": "和刘养源",
            "content": "日景何须土圭测，腊尽熙熙好春色。明眉翠柳弄精神，调舌珍禽破岑寂。叠嶂融融迟日丽，双溪涣涣层冰释。行看骑簇昭亭晓，还闻猿啸高斋夕。宛陵山泽纷纡余，尔来憔悴缘急符。安得春风百万斛，为散和气还郊墟。北帝回车已浸远，东皇布令应潜孚。原畴苏醒天雨玉，草木滋润渊生珠。我诗背城犹借一，吏气暂扫因已日。预忧簿领还压头，不得时陪竹林七。苕溪苇间舟延缘，白鱼朱橘不论钱。幽栖已入五更梦，早春顾渚何时煎。老师谨勿先抽单，苦嫌道院飕飕寒。吟编未载两觳觫，莫惜娉婷珠一斛。",
            "comment": ""
        },
        {
            "title": "次韵方泳道见寄",
            "content": "延首浙河外，浮氛翳青天。下有豺与贙，纷其集中田。况复直岁祲，蒿莱莽连阡。民流入他郡，百进而无人烟。咨予忝观风，七州命所悬。驻车问疾苦，入耳潸潸然。期令万苍黔，生意春无边。一网猎群饕，其敢诿力绵。天王自圣明，疑旒蔽其前。曰此何罪辜，百诬饮贪泉。奉使既不称，还印归民编。南窗可笑傲，双溪恣流连。不贪金门步，不慕东壁躔。但愿紫皇寤，赤子逃烹煎。贤聚国脉壮，吏良民瘼痊。臣虽就九死，没齿无怨言。方子远投赠，厉我弥贞坚。枯木已无心，安能被朱弦。江水徜可楫，吾其剑西川。",
            "comment": ""
        },
        {
            "title": "禹柏行",
            "content": "往年上会稽，凌空禹穴曾得窥。今年浮沅湘，又见禹柏蹲山陂。茫茫禹迹遍天下，独此二物称神奇。凌云意销铄尽，根心就化空存皮。樛柯入地枯不死，反更上擢青铜枝。被以九龙名，流传自何时。得非木宿苍龙精，储英萃异成雄奇。头角崔嵬讶撑拄，牙须砾裂相纷披。孔明庙柏信称古，上距何翅千年奇。社陵口藻一何陋，遗落鼻祖收孙枝。诿云此地不身到，何由得集衡湘诗。呜呼，衡之山巍巍，湘水之瀰瀰。地气何太偏，独於草木乎锺之。柏兮手植自神禹，竹也种传由舜妃。谁能为天分此畀人物，庶几可使悍俗嚣风移。",
            "comment": ""
        },
        {
            "title": "鹤林吴尚书挽诗二首",
            "content": "珠纬躔奎后，坤文世载英。奇才冠元佑，大手擅端平。时事虽难并，词华略与京。自从双鸟寂，禁柳谩嘤鸣。",
            "comment": ""
        },
        {
            "title": "九日会客面岳亭以采纳菊东篱下悠然见南山分",
            "content": "四运相摧斥，秋容忽而改。英英晚节花，含霜发鲜彩。游子感萧辰，命侣登爽垲。湘山俨横陈，秀色如有待。独怜祝融峰，尽日埋叆叇。安得诛云师，吾将罪真宰。悠悠元亮心，千载宛如在。遥知把不盈，搔首终朝采。胜达不可追，迷涂谁堪悔。弃置勿复谈，且复浇磊磈。",
            "comment": "【注释】【原题】：九日会客面岳亭以采纳菊东篱下悠然见南山分韵得采字诗"
        },
        {
            "title": "绝交行",
            "content": "男儿独立天地间，太华绝尖一何陗。子房不肯下萧曹，伯夷本自轻周召。往来舞袖拂云霄，醉裹扁舟凌海峤。凤饥肯向鸡求餐，玉洁不与蝇同调。山高路断客来稀，日晏廛空臂争掉。穷涂李白友俗人，岁晚杜甫交年少。前门长揖后门关，当面论心背后笑。云门轻与凡耳弹，夜光莫怪儿童诮。君平世弃政自佳，老子知希渠所要。人间对面九疑峰，未许冲风鼓无窍。",
            "comment": ""
        },
        {
            "title": "孤愤吟上十韵",
            "content": "岷峨老人白头哭，宇宙频年生意蹙。自从解绶远遁逃，日望君王戒危辱。幡然尽改乱亡事，斩新为辑和平福。丛祠猎去嗅夜狐，远岳收取鸣阳族。闳籍惟供永苍埽，窦梁总向高阁束。上方月进绝前蹊，污吏日攘行显僇。赋租时为率土蠲，恩泽尤当近畿足。圣心悔祸诚勇猛，天命何忧难迓续。老人静中揩眼看，时事转觉令心寒。旄头妖彗久不出，黔首剜肉殊未完。炎然凶渠气脉壮，莆婺奸党根株盘。小臣乘间肆邪论，众正盈庭徒坐观。北衙无人素为地，南徼何路能通天。首血淋漓谁困邓，头子勾追空忆韩。仪舜鸣周九苞凤，溢序盈庭五彩鸾。若为千载遭圣代，不肯一唳惊朝端。得非尽善遇尧舜，毋庸卖直同箕干。我闻屋漏知在下，君欲箸筹烦暂借。尺籍无粮创市田，告身易醉空酬价。膏腴已被公家夺，硗瘠复遭奸佃哧。积庾如京宁复得，羸胔盈沟谁为唧。蚩尤兵革自久远，新莽王田徒扰害。哀鸿惨淡集中泽，饥虎咆哮行旷野。柯山一閧犹未平，苕水三贪尤可怕。罔民白撰肯蠲除，括税红由恣姑嘬。城门口嗅严酒确，民屋寸量甚间架。瘠人封已信可诛，剥下媚上当何如。崔烈为公近日有，刘毅答诏今时无。民间已食乌昧草，天上犹积琼林储。小人长国但牟利，大学生财谁读书。民贫盗起已有兆，内敉外宁犹贡谀。纷纷谄子谅无责，挺挺诸贤何不图。芳草为萧晚节坏，嘉橘成枳中年渝。虞庭盛际枉者直，周室衰时哲亦愚。漳滨病叟愁谁语，杜曲诗翁恍如晤。最怜稷契许身愚，岂谓阴何用心苦。每篇必寓忧世怀，直笔宁愁当国忤。法律森严信殊绝，对属始终无龃龉。嗟予衰老才力弱，稽首名贤晨夕慕。忧来援笔偶成章，力戒负囊毋辄露。",
            "comment": ""
        },
        {
            "title": "春日偶成",
            "content": "七年高卧霅溪滨，阅尽诸公上要津。共怪朝无书一字，宁知项有铁千觔。渊明肯仕义熙世，刘老要完元佑人。四壁新堂基已就，从今饱挹洞庭春。",
            "comment": ""
        },
        {
            "title": "谢郑如晦饷酒诗",
            "content": "渊明久闲居，欲酿苦无秫。萧条倚东篱，目断杯中物。可以王荆州，白衣来扣寂。高情属天云，于今照方策。我穷交旧绝，门外无行迹。旧时如海肠，辙鲋等枯涩。谁怜东溟臣，西江分一滴。嗟哉子立贤，肯念黄州客。清酒冬百壶，昔酒夏千石。陶然北窗下，但觉天地窄。东西高虽异，南北郑能一。感荷吾子德，酬报乏珪璧。但诵昌黎诗，以谢郑群锡。",
            "comment": ""
        },
        {
            "title": "劝农有感三首",
            "content": "衍漾春郊遍野畴，不堪回首剑南州。劝农官吏浑冠鹖，力穑丁夫总带牛。苦欲如邛嗟未得，自怜适越竟何求。春风万斛浓於酒，一与畸人荡许愁。",
            "comment": ""
        },
        {
            "title": "次韵周子车喜雨",
            "content": "平生报国无才力，日夜只祈天雨粟。讵今岁事少差池，怪证谁云一而足。入春郡国多苦旱，起瞻四方何蹙蹙。陋邦愚守介其间，造物私之意何笃。桑蚕有岁麦有秋，十里欣欣人足欲。尔来勤雨才浃旬，日日眼穿云石触。哀哉赤子命如线，亟吁苍穹求迓续。果然马上天瓢翻，谁谓龙公悭一掬。吾侪所学自孔氏，颇信此身兼位育。真能办得一寸心，勺水固知焦可沃。君诗信美嫌太夸，只恐流传辜自速。八荒延首待甘霖，传说谁其踵芳躅。",
            "comment": ""
        },
        {
            "title": "自叙六十韵",
            "content": "苍苍大峨山，高标致青天。西江走其下，东井躔其颠。积此二仪气，锺为万古贤。粤从扬马来，作者接项肩。我家高阳氏，遂古已婵嫣。爰及开府公，世德乃昭宣。挺生六男子，如鳌海上连。逢时供世用，报国或躯捐。二季遇明主，皇极佐后先。英芬播家国，余辉照山川。咨予食旧德，一线千钧悬。结发日砻砥，植节图贞坚。龙飞四十春，先皇始招延。绛侯正骄主，答策聊相镌。无心得天下，人力何有焉。有司矜其愚，置之龟列前。先人既死城，□遭祸逾挺。挈身归君父，叨沐登史筵。是时嘉熙末，大臣私自便。抗疏警其偷，侧目尤谗言。未几孽嵩来，当国恣且专。白发竝相议，一斥逾三年。祁公俄入相，招我赤城边。公寻薨于位，游老司陶甄。蓄缩多畏忌，百壬闹煎煎。汲黯又妄发，群厖益呀喧。卧空百余日，遂棹严滩船。偶乘浙东传，入手埋轮权。南床有妇翁，出柙流馋涎。劾章格不下，使者反归田。流落经七载，那复凌翔鵷。淳佑更化瑟，弓旌罗八缠。例叨赤车使，收召湘江壖。南宫甫逾月，遂玷蓬莱仙。仍侍玉皇案，兼操金匮篇。主恩海岳比，每欲输尘涓。谢吴对持铉，国势如舟偏。薰莸共一器，两党操戈鋋。予与赵徐辈，放逐纷联翩。吴公亦去相，国事堪潸然。荏苒兵难作，扰攘纷戈鋋。吴公再秉钧，首议贾生篇。诸梁尚当路，公愿竟以愆。亡何事大异，莱国冤南迁。国忠乱天经，党祸何连延。伤哉淳佑士，萧艾化兰荃。腰金空照地，噤如秋后蝉。嗟我亦何我，赵璧乃独全。挂舌坐林间，嫠忧耿无眠。一旦彗星出，应诏言数千。历数蔡京罪，请收贾充权。书遏不得上，龙髯已飞天。尚有闻戒集，祠之未敢传。其间朝阳吟，好事达湖弦。几欲齿奸鈇，终肤陨深渊。偃蹇逾十偾，冰山尚顽坚。不学李拾遗，尽付酒家钱。不学杜拾遗，穷愁诗自传。圣涯浩无际，前路渺以绵。且复系寸景，终予犀革编。",
            "comment": ""
        },
        {
            "title": "西湖竞渡游人有蹂践之厄",
            "content": "杭州城西二月八，湖上处处笙歌发。行都士女出如云，骅骝塞路车联辖。龙舟竞渡数千艘，红旗绿棹纷相戛。有似昆明水战时，石鲸秋风动鳞甲。抽钗脱钏解佩环，匝岸游人争赏设。平章家住葛山下，丽服明妆四罗列。唤船催入裹湖来，金钱百万标竿揭。倾湖坌至人相登，万从崩腾遭踏杀。府门一旦尸如山，生者呻吟肱髀折。西湖自是天下景，何况遨头古今压。一时死者何足道，且得嘉话传千叶。谏君御史门下士，九重天高谁敢说。溪翁聊尔作歌谣，谨勿传抄取黥刖。",
            "comment": ""
        },
        {
            "title": "再次韵",
            "content": "神仙不求三朵花，颜色不求阴丽华。但愿时清风日好，娱此无裘痴钝老。花光云锦柳麹尘，买春不用孔方兄。止过寂寂还寂寂，有弟有弟远方集。客来我常为段干，长恐高卧惊袁安。踉蹲开门门措指，为见阿同无量喜。阿同尔来新诗多，句法不减水部何。盎然醺人如酒美，梦回牙颊闻余旨。我诗端如食小鲜，间而八珍徒赧然。掀髯浩歌不能止，酒酣一麾铁如意。高楼捶碎谪仙狂，茫茫宇宙隘而妨。手捋虎须终不悔。谪仙与我如龚隗。",
            "comment": ""
        },
        {
            "title": "奏院豫七弟挽诗",
            "content": "瑟瓒天资美，洪枢地胄华。安恬羞善宦，孝谨克承家。籀学耽奇古，文房好静嘉。颜瓢空不继，原粟散无涯。庭径长生草，山园妙识花。公门捐造请，内典却纷拿。留邸空陈迹，分麾付一嗟。阶兰芳欲尽，池草句谁夸。甚欲号森柏，其如叹系瓜。遥将万行泪，洒向夕阳斜。",
            "comment": ""
        },
        {
            "title": "孤愤吟十三首",
            "content": "先帝方归盛德园，龙輴半夜浙江边。孤臣泣血无他请，愿把奸臣诉九天。",
            "comment": ""
        },
        {
            "title": "孤愤吟十三首",
            "content": "督帐行趋建业东，壮哉迎敌气如虹。劝君猛舍一腔血，莫学檀公误乃翁。",
            "comment": ""
        },
        {
            "title": "孤愤吟十三首",
            "content": "军功阁束万人多，兵部门前雀哥罗。悍将武夫心失尽，可知弃甲与投戈。",
            "comment": ""
        },
        {
            "title": "又中秋分韵得处字",
            "content": "西风涤残{俟左换火}，秋水静如滤。客心悲未央，感兹年芳去。聊携池上酌，相与豁烦虑。我肴楚以陈，曾未举前箸。延首视太清，飞蛾已来御。屏翳虽放纷，不敢捩眼觑。清辉岂不佳，祗益畸人苦。故乡值良辰，辄与亲暱醵。转蓬随天风，异县不可据。明年看清光，那知又何处。",
            "comment": ""
        },
        {
            "title": "次韵戴石屏见寄",
            "content": "霞峤诗人窟，夫君独擅场。太羹无厚味，嘉稷有真香。投老安逢户，平生似草堂。遥知道机熟，尊酒百忧忘。",
            "comment": ""
        },
        {
            "title": "次韵不浮弟自金陵相过",
            "content": "老夫睡眼方昏花，梦中忽闻歌隶华。暮春逢此晴雨好，足慰飘零少陵老。知君重踏东华尘，先访雪堂老师兄。大篇铿鍧来扣寂，读之宛如花萼集。花残谁复倚栏干，黄鹤催归呼子安。此花当屈第一指，徐娘风情犹可喜。诗成共赋岂厌多，惠连何不偕羊何。古来难并良与美，报答春光一盛旨。勿云数见恐不鲜，勿忧相煎豆箕然。我今已信天行止，小冯当门乃吾意。一春花恼只颠狂，行乐最怕功名妨。杜牧寻春迟有悔，且须十日浇磊隗。",
            "comment": ""
        },
        {
            "title": "蜀锦亭",
            "content": "故国名花夐不同，景阳机裹织春风。莫将丽质惊丹卉，只把孤根托化工。",
            "comment": ""
        },
        {
            "title": "读梅福传有感",
            "content": "君不见绥和天子在御世五春，画堂甲观寂寂空无人。岂无壮发类元帝，奈燕飞来啄皇孙。三星屡暗紫宫裹，群臣默默谁扣阍。忽闻县道上急变，乃是南昌梅子真。书言愿蚤建三统。以孔子后上继殷。存人自立乃周武，壅人自塞为亡秦。陛下若欲保继嗣，成汤不祀宜留神。子真先曾拄王凤，言不见省徒报闻。小臣读史每流涕，福於异代犹谆谆。而况交柯紫荆树，东枝憔悴西枝荣。有能建此第一义，本支百世何足云。",
            "comment": ""
        },
        {
            "title": "次韵戴石屏见简二首",
            "content": "入东颇亦交名胜，安道闻孙更崛奇。明月清风能我共，高山流水只君知。遥怜把酒怀人处，正是登楼望远时。安得抽簪投海岸，相从郎诵快心诗。",
            "comment": ""
        },
        {
            "title": "次韵养源双溪阁野眺",
            "content": "雨余久不眺寒城，平楚遥知一望清。老杜颇慵看白谷，大王惟爱写黄庭。剪裁花柳春刀尺，错综江山帝纬经。终待幅巾同远望，逃他天械与天刑。",
            "comment": ""
        },
        {
            "title": "吴参政挽诗三首",
            "content": "念昔先君子，慈恩托下陈。嵇孤虽愿识，李御竟无因。赏遇肝肠照，书题骨肉亲。数行知已泪，西望几沾巾。",
            "comment": ""
        },
        {
            "title": "赠道士刘友鹤",
            "content": "翰林纷万族，白鹤称善鸣。标榜在诗易，斯义渊然精。子今自羽客，复慕胎仙名。烟煴吐奇讯，警露争圆清。平皋播馨兰，广隰荫芳苓。於焉事飞薄，安得有恶声。聋俗讵知我，胡为枉撄情。帝乡阔万里，短羽毛遐征。",
            "comment": ""
        },
        {
            "title": "送刘养源游吴中",
            "content": "自我识松涧，于今二十年。譬彼鸿与虬，薄霄而栖川。忆昔初见时，予客刘养源。邂逅一相遇，松涧称其贤。蹇予久骚屑，养源亦萧然。携家辇毂下，炊玉斗万钱。贷粟监河侯，盖为生事牵。访予苕之滨，欲学东方先。率然集吴地，求汲松涧泉。予谓子往矣，辙鳞今复鲜。杜陵送李君，南入黔中天。应为汧公醉，剩操云峤篇。",
            "comment": ""
        },
        {
            "title": "溪亭春日二首",
            "content": "岂不怀归蜀道难，故来溪上税浮骖。新诗功次日迁九，潜圣仪刑昼接三。窗竹有怀陪素隐，园花无赖恣红酣。要将云淡风轻句，参请宗门老晦庵。",
            "comment": ""
        },
        {
            "title": "鬼瞰吟",
            "content": "相公不入府，地走湖上宅。朝游庙堂上，暮作水云客，公府爵罗张，别墅车毂击。三日敛履朝，万楫戈船疾。畔官羲和诛，离局春秋责。主宽置不问，士佞那敢斥。倡优湛夜宴，台馆穷晨策。华堂枕千岩，幽龛通百尺。知非晋公洞，故是伯有窟。蘧蘧梦蝶飞，冉冉长蛇出。烦冤哭中夜，魑魅来白日。方期燕婉求，难拒幽明迫。天下相厥居，鬼乃瞰其室。不见霍氏亡，千妖日丛积。不见蔡京败，万怪无宁迹。持危岂颠坠，起秽宜荡涤。君看韩家园，斜阳空寂历。",
            "comment": ""
        },
        {
            "title": "次韵刘友鹤端午三首",
            "content": "桐江五月凉，波上搏层飔。伤屈念已怆，怀严濑逾滋。维彼不逢世，如斯良遇时。怀沙与钓濑，异节同光辉。故人去奚伤，宗国逃惧非。精义贵有质，圣远咨从谁。",
            "comment": ""
        },
        {
            "title": "次韵功远兄惠诗见劳",
            "content": "平生闻父师，择术明诺谔。岂不依德言，其奈根器弱。昕庭开兽樽，坐听诸臣咋。谁其酌尝之，自牖勤纳约。维时鹤山翁，铁作元佑脚。振鬣一以鸣，万马立皆却。此老埋虎丘，自顷气何索。徽音阕不嗣，吾侪得无怍。偶从锋镝余，来被缨组缚。每怀季父风，自笑吾痹恶。十驾希乘黄，其敢自菲薄。啾啾竟何裨，有如丛间爵。那知桓将军，早已惮孙绰。鴥彼鞲上鹰，掣臂将汝攫。何不追冥鸿，幡然见几作。会逢故人刘，危言取眙愕。腥{广里加酋}忌雕胡，薋菉妒芳若。遂仇作俑人，意欲屏医药。乐哉余不亭，闲身颇堪著。寒溪静可鉴，青山崒如削。未能及黎侯，且可栖晋鄂。凭谁共行藏，归语故山鹤。",
            "comment": ""
        },
        {
            "title": "池荷就衰有感",
            "content": "双池万荷花，姣好欺子都。秋风一披拂，槁悴如三闾。子有君子操，昔人所叹誉。奈何不自夺，俯仰悲荣枯。荷花不能言，请以意对吾。两间草木蕃，万象粲以舒。一从鶗鴂鸣，荃蕙首见羽。况我值末运，忽忽良辰徂。相随就衰叔，容色何能愉。抗手谢荷花，子诚志士模。婴肸悼季世，箕干感沦胥。舂陵大中正，所品良非虚。",
            "comment": ""
        },
        {
            "title": "建宁府宴徐意一知院乐语",
            "content": "幅巾支杖勇还乡，昨夜方开昼锦堂。司马高风倾国慕，韩公晚节袭人香。已忻绿野修初服，好为丹山酹一觞。卜夜莫嫌秋漏永，仙翁鹤骨尽康强。",
            "comment": ""
        },
        {
            "title": "桑贵有感",
            "content": "我老与时忤，十年守穷空。衣食相驱迫，遂师田舍翁。每当春蚕起，不敢怠微躬。晨兴督家人，留心曲箔中。客寓无田园，专仰买桑供。岂谓桑陡贵，半路哀涂穷。三百变三千，十倍价何穹。家{上比下贝}已典尽，厥费犹未充。乃知楮法坏，流毒刀兵同。苍天此何人，血面诉难通。弃蚕满阬谷，行当歌大东。预忧儿女曹，凛冽当严风。我穷何足道，四海关吾胸。赤子已露立，视天犹梦梦。",
            "comment": ""
        },
        {
            "title": "题张志山留稿",
            "content": "一眼高悬四海空，评诗谁出杜陵翁。紫鸾翠驳真难并，悲羽鲸鱼定孰雄。门外飞来清婉句，坛中报起寂寥风。锦囊已逐春风去，何日花前一醉同。",
            "comment": ""
        },
        {
            "title": "酒阑",
            "content": "世道日沦忽，涔泪夜中滋。客问子何伤，伤予士气痿。不见齐鲁閧，所争在糟醨。我勿燥已久，幸歌韩奕诗。若遭禁酒国，曹瞒尔何为。一鏖皋兰下，赤壁竟不支。虽云竟不支，主翁自怜之。骑虎不敢下，悲鸣亦可嗤。朝廷尽君子，拄撑赖公师。似此好局面，诸生愿扶持。尹京用老蔡，恐翻元佑规。斯言是耶非，识者当能知。哑钟悬清庙，瘖虎伏路垂。此而为君子，小人当谓谁。币轻物痛跃，赤子命一丝。尚曰此元佑，天乎欲谁欺。醪粲恩诚深，报复机诚危。独哀三百年，豢此终何裨。咸幡不复举，志士徒伤悲。",
            "comment": ""
        },
        {
            "title": "次韵王深道见寄",
            "content": "虚斋隐几坐，忧思来万端。我带旧盈骼，忽复数孔宽。追思昔迷复，驱驰因尘鞍。终蹈世涂险，衽席生泷滩。平生仗忠信，意若无惊湍。虽有被野罗，何篡凌风翰。嫠忧抱耿耿，进退良独难。亦欲纫蕙茝，殷勤奉所欢。终疑薛居州，一暴难胜寒。众阴日夜长，正气日以单。国枋落熏腐，民生困贪残。言路久榛棘，内食咸空餐。蹇予宿嗜好，与世殊鹹酸。奈何不自爱，当门植芳兰。故效五柳君，归求容膝安。我友在天末，洞我肠与肝。新诗妙镌发，字如汤铭盘。盍簪眇无因，东望慨其叹。遥闻病新愈，致我囊中丹。愿君强吞咀，百年永相看。",
            "comment": ""
        },
        {
            "title": "次韵刘养源见寄",
            "content": "咨余暮齿依蒲柳，见君无门惭九九。小臣久去孔鸾庭，太史曾供牛马走。忽闻妖彗出不虞，天子惊惶下手书。孤忠泣血悼危乱，有诏不应心何如。一阳剥尽群阴长，四海八荒俱痛痒。充庭溢序岂无人，借问何人真挺鲠。老夫空忆陈王前，语戆惟惧人抄传。擒贼擒王真古语，肯於鸡肋安尊拳。相如虽乏三千牍，自谓一言能报国。此腰揕斧尚不辞，更问世间閒祸福。但愁蠖濩宸居深，司马门远终浮湛。德音秩秩犹在耳，罪言杀士俄相寻。权戚当朝底时凶，不见朱云攀槛折。弗於要处箴膏肓，毛举万端何屑屑。友鹤仙人当暮秋，诗来开卷风飕飕。句法森严何所自，丈夫冠冕垂前旒。淡交如君真耐久，何不来同一杯酒。期君他日孟浩然，男儿事业无穷年。",
            "comment": ""
        },
        {
            "title": "不浮弟摄兴国守书趣其归",
            "content": "自君摄富川，政声达王畿。乡邦大夫士，相率联书驰。欲控江州督，版授俾真为。群来质於予，予则力止之。父兄本化论，彼反疑为私。诸公怅然去，未免方轮嗤。日者召书来，自言摄承期。驽马恋短豆，或者能无讥。累牍上尚书，愿赵新侯来。白头分趋幕，不敢求旌麾。开书喜见面，与我同肝脾。高安别未久，德进兄嗟咨，我今亦复然，坡颍真吾师。虽无逍遥堂，迟君同赋诗。已扫安乐窝，扁舟早来归。",
            "comment": ""
        },
        {
            "title": "平生欲一游金陵而不得再用韵简不浮",
            "content": "金陵帝王州，遗事多典午。我昔读其书，抚卷辄凄苦。一时豪杰士，错出可胜数。荣名既销歇，陈迹付离黍。惟有东山翁，于今尚翘楚。我欲一访之，千载同晤语。酒於白下酌，茗向锺山煮。北道有主人，载酒思出祖。但畏傍人讥，率野非兕虎。此事从昔然，非予独龃龉。",
            "comment": ""
        },
        {
            "title": "次韵俞掞县尉见赠钓台赋梅",
            "content": "严风摺繁圃，嘉卉难为香。坐令众芳林，直为萧艾乡。妖红与媪紫，乘时斗新妆。梅生处扃外，皭然炯衣裳。独无摧折忧，一笑春洋洋。犹怀臭味感，苦口嗟难尝。风人妙托物，予德惭菲凉。坡公讵为役，涪翁可齐芳。尚此短兵接，当君阵堂堂。",
            "comment": ""
        },
        {
            "title": "五月",
            "content": "五月出师时，老臣抱忧惧。端荚问詹尹，愿告吉凶故。卦得明夷终，惊愕不敢露。庸知三日后，日眚大可怖。天象与人占，真如相对语。师出无寸功，败书常踵路。世道复谁论，当局委而去。更令水中输，袅袅擎槃露。秋风日以高，吾未得死所。授笔识蓍辞，泪血满襟素。",
            "comment": ""
        },
        {
            "title": "龟溪即事五首",
            "content": "二疏仕汉庭，才术相颉{左目右行}。竝传已云宠，同归更辉光。蹇予与季父，碔砆而琳琅。不才自宜汰，显斥庸何伤。处我嫌疑间，斯义安所当。潜圣讥邻醯，焉瘦渠肺肠。",
            "comment": ""
        },
        {
            "title": "不浮欲卜居霅川而未决再韵趣之",
            "content": "君如夏日槐，深阴正亭午。我如秋渚莲，心老味加苦。卜居既未果，会面真堪数。二米同一稃，何时如秬黍。我今居异邦，一齐咻众楚。出门无所诣，欲话谁晤语。盍念荆同生，毋忧豆逢煮。急来共伏腊，相与续妣祖。昔人兄弟多，八龙及三虎。安有予二人，而堪长龃龉。",
            "comment": ""
        },
        {
            "title": "书室揭刘元城陈了斋像以自厉",
            "content": "我昔天台游，偶得陈公像。以公谪是邦，祠堂悬真相。寻执宪于衡，复得划元城。以公子孙寓，家传遗写真。揭之书室内，朝夕得晤对。焉能为之役，妄意他年配。刘公色贞坚，疾惇固宜然。陈公甚和易，排京乃敢言。惇京为腐草，二公长不老。汝其择于斯，庶以传不朽。",
            "comment": ""
        },
        {
            "title": "题爱梅亭",
            "content": "生世梅花是故知，相逢不负岁寒期。自从一点梢头白，看到青阴弄实时。",
            "comment": ""
        },
        {
            "title": "闻杨元极去国",
            "content": "倾厦难将一木支，微垣累疏亦何为。凤凰本自翔千仞，不待区区夺我池。",
            "comment": ""
        },
        {
            "title": "孤愤吟十三首",
            "content": "桧侂当权十五年，始终只被一私缠。人心失尽天心怒，燎火炎炎故不然。",
            "comment": ""
        },
        {
            "title": "龟溪即事五首",
            "content": "王庭陟俊茂，三年虱其间。愚忠竟何补，积咎成丘山。愧彼海上沤，临机鴥其翻。昭□□□□，嗟嗟亦胡颜。汝今尚无觉，复倚荣辱关。晨门独何人。永",
            "comment": ""
        },
        {
            "title": "记二首儿四日雷二异",
            "content": "咸淳七年正二月，天灾人异何稠叠。细推厥咎端有繇，孤臣未言先泣血。日当丙子月当寅，湖州昆山有妖孽。曹家产子威杀人，二首一身连骨节。左首似爹右似娘，浑舍惊走趾欲折。里胥不敢上其事，一州喧暄腾颊舌。从来天子天下首，二首之占何待说。我闻唐家仪凤年，的证端为今日设。泾州之民有生儿，异干同躯不容裂。是时武氏乘其夫，唐祚中微殆将灭。圣朝家法与唐异，四星在天循轨辙。咎在君阳非太阴，娲羿虽殊祸俱烈。人妖示变未三旬，若月天灾来不辍。粤从已亥至壬寅，据历雷声未当发。胡为砰訇震天鼓，四日四夜声不绝。上天威怒端有意，要使吾君用刚决。夏竦奸邪致天变，仁皇感悟真明哲。只凭霹雳一声雷，扫去有同汤沃雪。后来高庙遵故典，汤相罢归同一诀。奈何灾异过两朝，犹复留此大饕餮。二首之儿四日雷，占虽不同应无别。作诗会入五行传，谨勿流传取剠刖。",
            "comment": ""
        },
        {
            "title": "陈枢密挽诗二首",
            "content": "直道终难恃，平生一险夷。蛮溪憔悴日，公府笑谈时。来识鲁山面，空看有道碑。雉膏殊未食，付与宁馨儿。",
            "comment": ""
        },
        {
            "title": "孤愤吟十三首",
            "content": "覆按山陵挈累行，金多季子橐赍轻。殿中御史尤堪戮，尽室逃归骇一城。",
            "comment": ""
        },
        {
            "title": "刘友鹤以诗赠别次韵送之",
            "content": "昔披朝霞寻洞天，五峰矗汉高巑屼。灵君营魄萝空锁寒。古心未死不忍去，摇摇风纛空中悬。五年失脚堕时网，梦思重到无由缘。朅来出守山水郡，公余颇得穷幽偏。丹丘仙客旧心赏，骑鹤过之同晤言。诗妍青林华煜煜，气老幽涧松桓桓。问余君土堆奇绝，孰与吾山多紫烟。桐江缗鱼炯志节，缑山笙鹤夸神仙。能衡铁炭识轻重，众山部娄真如拳。羽人闻此深领会，笑指双台催棹船。题诗莫作世间语，会有剜剔青苔看。",
            "comment": ""
        },
        {
            "title": "送除景说归三衢",
            "content": "秋风吐商气，庭树慽以飞。美人悼时节，去意不可鞿。朋阴傲排荡，晨光弄熹微。灵修岂敢怨，浩荡终难依。岐分蹈一失，决此存亡机。僵株擢新稊，倏忽成十围。阳阸人所愿，苍天讵能违。蹇予於夫子，亮节深所希。取舍既共是，排拫亦同非。岂伊桐江上，裴回送将归。时危抱深感，人远伤遐睎。国家福未艾，祖宗临孔威。愿子崇明德，桑榆借光辉。",
            "comment": ""
        },
        {
            "title": "学诗",
            "content": "燕说谈古书，六籍无诗如。彼序鬼一车。毛郑贲其须。古今几大儒，亦复鼓应桴。历年二千余，耳目为所驱。卓哉紫阳朱，订顽砭其愚。俗说力扫除，沙沉得简珠。士惑真难祛，于今道犹孤。高叟一鄙夫，服肤与世殊。在天悬方诸，如闻叹起予。",
            "comment": ""
        },
        {
            "title": "劝农有感三首",
            "content": "三代兴甿法已精，田官众建日谆勤。一年一度情何简，于县于州责孰分。爱礼存羊斯仅可，卖刀买犊匪攸闻。周官千载何曾试，我欲重拈静楚氛。",
            "comment": ""
        },
        {
            "title": "次韵上饶温淳投赠",
            "content": "从来箕斗只虚名，石火光中了一生。寂寞九京薶子政，荒凉三径老渊明。我方遁世人争弃，君独忧时意未平。多谢相逢便如故，次山词气浩纵横。",
            "comment": ""
        },
        {
            "title": "龟溪即事五首",
            "content": "顽云蔀鹤岭，积雪明龟溪。枌榆社已到，斯焉卜幽栖。亦有好事人，除馆溪之西。门巷寄深窈，青山有攀跻。平生秉微尚，颇忻归兮。且可投吾簪，安能栖会稽。",
            "comment": ""
        },
        {
            "title": "送胡吏部赴阙",
            "content": "粉榆阴裹植甘棠，民坐春风吏履霜。治粟久持肤使节，握兰归喷望郎香。去思应共湘江永，来谂谁云周道长。拖玉腰金君不羡，令名姱节看流芳。",
            "comment": ""
        },
        {
            "title": "次韵赵庸斋贺除闽漕",
            "content": "方向江湖拜散人，天王明圣尚哀臣。牵舟未得还三峡，乘传何堪使七闽。作牧幸逢青眼旧，论交宁叹白头新。却愁未税周原鞅，公山催归上要津。",
            "comment": ""
        },
        {
            "title": "次韵刘友鹤端午三首",
            "content": "笺天欲移病，心与孤鹤飞。苔青弁峰秀，遥昔梦佳期。恬鳞慕深藻，倦翮怀安枝。焉能系浮名，翚翔辰升霏。已约东里伴，无烦北山移。他年倚磵门，望子蹁跹衣。",
            "comment": ""
        },
        {
            "title": "次韵施秀才新楼有赋",
            "content": "白鹤山中熊豹姿，可怜营窟傍苕溪。无家那得还三蜀，寄迹堪嗤传一齐。共诧阖能扪斗柄，谁知堂不爱榱题。厦成人已辞骚国，何日同登醉似泥。",
            "comment": ""
        },
        {
            "title": "题钱可则芡雪庵",
            "content": "我家雪山下，结茅几度秋。一朝劫火燎，身堕江南州。相逢芡雪君，感慨不能休。我今如丧狗，狂走长包羞。子幸成小筑，廓岩可夷犹。何不学孔明，草庐傲王侯。何不学袁安，高卧绝行辀。鵷鸾恍入梦，猿鹤凄生愁。逋客亮非然，谁其执怨仇。山茅自高洁，得雪逾清修。三白待君足，毋为垢氛留。",
            "comment": ""
        },
        {
            "title": "送不浮弟归金陵",
            "content": "分袂四百旬，盍簪三十日。君来一何迟，吾去一何疾。题彼原上鴒，飞鸣不相失。奈何缘薄宦，参辰各方一。我须尽成丝，君紒才如栗。人生几相见，岁月去如斥。两苏欠同归，二陆事堪栗。天伦盎中荠，富贵剑头蜜。岷下饶蹲鸱，吴中富仙术。纵不死同丘，其可生异室。愿君解龟后，休汝毋他适。建邺水易滋，武昌鱼多乙。急来共藜羹，荫此青林密。春风棣华开，溪头望归鷁。",
            "comment": ""
        },
        {
            "title": "书事四首",
            "content": "两月窜荆棘，愁生祗自怜。屈盘茅屋底，擎跽野人前。尽室逾百指，看囊无一钱。长安望不见，何日静戈鋋。",
            "comment": ""
        },
        {
            "title": "存斋牟端明挽诗",
            "content": "硕德千人表，高风一世钦。师承文靖正，识拔秀岩深。奥学方前古，雄文独擅今。史筵新发轫，儒馆力抽簪。萧艾俄当路，蘅兰夐出林。螭头恩舄奕，豹尾步嵚崯。斮胫思全玉，围腰肯待金。绶甘辞若若，戟喜对森森。孽火遭千劫，谗波沸百壬。然脐机陷巧，拔眼计谋阴。诬诋渊衷监，成蠲宠命临。一麾犹偃蹇，三节又侵寻。听履星辰近，司纶雨露湛。世方期汲直，人已感迟任。披腹平生节，攀髯晚岁心。幅巾朝第就，遗服暮庭廞。书殿荣封冢，玄台閟在岑。鹤山初共被，苕水晚同襟。感旧须成雪，怀人涕作霖。元成负文采，端可嗣徽音。",
            "comment": ""
        },
        {
            "title": "莫恃势行",
            "content": "夜灯读书史，飘然抚予胸。奇哉天下士，英雄见略同。子长叹息？家事，谓势於人将有穷。谪仙作诗戒鲸鲵，亦云勿恃风涛之势如白龙。乃知世上夸毗子，控搏外物终成空。君不见寡大夫围初得楚，章作华台前汗成雨。郑田周鼎哆然求，齐桓晋文何足数。一朝乾溪万众溃，饥卧独枕涓人股。君不见夫差称霸会黄池，诸侯不敢捩眼窥。临盟争长莫敢拒，吴竟为先晋次之。中原甫归败笠泽，甬东百家悕可悲。君不见赵家主父尤雄强，吞灭代北如驱羊。诈称使者入秦池，威风惊倒秦昭王。暮年立子一失计，探{觳角换鸟}沙丘终饿亡。诵诗读史余，更披金匮书。章蔡与秦韩，往事尤可吁。惇欲族诛元佑人，荐福鑱碑立诸京。兴五十三家桧掌股，庆元五十年侂牙龈。章蔡投荒韩授首，秦亦奄奄泉下人。当时气势动山岳，如今一窖寒灰尘。后来视今犹视昔，哀哉踵路双辀倾。三书读罢灯亦暗，齁齁一枕东方明。",
            "comment": ""
        },
        {
            "title": "增赋",
            "content": "吾哀天宝后，刻剥穷锥刀。豆实不得吃，蕨卖输官曹。民生於斯时，生意如鸿毛。安知咸淳际，赤子滋嗸嗸。税租责三倍，田野晨号咷。柔桑稊未茁，调帛已骚骚。骄兵饫醲鲜，黎民窄糠糟。九关虎豹守，哀吁愁天高。",
            "comment": ""
        },
        {
            "title": "次韵刘养源见寄二十韵",
            "content": "山寺传好语，盈耳欢声腾。侧闻新天子，有意绥蒸蒸。金鸡肆大眚，民散蒙哀矜。诏书日夜下，合沓来凌兢。访落首鲐背，导谏延龟朋。讲习召遗席，轺车聘才能。官簿还故邸，孝思齐定陵。宛如春气至，顿释朝霜凝。神龙妙嘘云，妖狐疑听冰。维今万秕政，欲言何可胜。安得批肝血，排云叫觚棱。崇兰变成艾，春鸠化为鹰。贪夫野外贙，善类风中灯。百壬各自媚，两如偏见赠。盈庭苍玉佩，绝响朱弦绳。愿我圣明后，金台择先登。昭苏聩聩听，凌厉高高层。阴霾半夜駮，日月高衢升。吾侪老畎亩，鼓腹歌不兴。齿发已自料，息翅甘冥鹏。",
            "comment": ""
        },
        {
            "title": "饮牡丹",
            "content": "尚记年时醉我宾，抽簪起舞坐生春。谁呼七七逡巡手，重视三三梦幻身。独乐园中老居士，沉香亭北谪仙人。吾今望此如蜂蚁，莫怪名花向我颦。",
            "comment": ""
        },
        {
            "title": "劝农有感三首",
            "content": "井卦分明说劳农，周人田制寓其中。但令此念纯无已，可使吾民养不穷。数豆荒餐延野老，一篇腐语诲村童。尔忱不属知何补，谩道天公靳屡丰。",
            "comment": ""
        },
        {
            "title": "送饶漕",
            "content": "已催四牡使騑归，江汉旋歌命召诗。借问仪庭集鸾凤，何如当道卧熊罴。柳迎士行成阴密，楼得元规发兴奇。少待边亭永清晏，却归簪笔侍龙墀。",
            "comment": ""
        },
        {
            "title": "不浮次歆予亦再赋",
            "content": "咨余运颓侵，非复少年日。嵇康既习懒，长卿又婴疾。避客如避仇，俗子意多失。独於声气同，迹两心事一。粝饭盘菹芹，浊酒笾撰栗。家食虽清贫，尚有弊余斥。每思世路巘，身不寒而栗。何如掩关卧，黑甜过崖蜜。觉来荷长才，乐圃斸芝术。末路值令第，自远造余室。未久欲思归，依人似高适。飞飞羽差池，秋雁避春乙。可怜陆士衡，呜咽送亲密。桡音转回塘，无由望文鷁。",
            "comment": ""
        },
        {
            "title": "次韵雪寒郡中粜米食源有赋",
            "content": "父兮儿饥母兮寒，瓶中无粟囊无钱。天公何不知人苦，狞风裂肤雪塞户。我来日月虽未多，舛令已干天谴呵。医疮眼下尚无药，更有妙诀瘳沉疴。拔贫为富非不窘，坐视沟瘠吾何忍。长民要识天之天，此事前人固加谨。我仓我庾虽甚枵，且须倾空苏瘵凋。惭无大德与汝曹，聊以小惠为宽条。何时公私俱露积，慰我片片心事赤。圩丰食可接青黄，盗弭丸无探赤白。老夫藉手得归田，免讥取禾三百廛。君诗太夸不可传，吾恐闻者讥贪天。",
            "comment": ""
        },
        {
            "title": "出其东门行",
            "content": "君不见会稽太守第五伦，罢官潜去逃吏民。不知当时何所畏，乘船夜渡曹娥津。只缘惠爱入人髓，攀车叩马千万群。使君若不行诡道，爱河浩渺能抽身。旧闻吴兴解郡绶，归路南指朝天京。尔来史项后先去，云何却出东城堙。横山伺候不知数，携壶挈榼相邀迎。使君自揣非寿我，西子不洁将污人。水军二百耀南路，三更一舸临湖门。会稽吴兴迹相似，谁知爱恶殊其情。畏匡戒薛圣贤有，岂比汝曹祗自焚。嗟哉后人说监此，慎忽继踵成三人。",
            "comment": ""
        },
        {
            "title": "物贵日甚",
            "content": "自从为关以为暴，物价何止相倍蓰。人生衣食为大命，今已勦绝无余遗。真珠作襦锦作裤，白玉为饭金为糜。苍天苍天此何人，构此大疾谁能医。无食吾欲食其肉，无衣吾欲寝其皮。谁能为我覆八溟，一洗世界无疮痍。丝麻粪土被天下，菽粟水火赒民饥。风后力牧不可起，吾辈碌碌安能追。",
            "comment": ""
        },
        {
            "title": "病起二首",
            "content": "頮面惊权出，梳头感发稀。鹤饥从自瘦，骥老更求肥。萧索盘中馔，宽长身上衣。惟余酒未减，兴至羽觞飞。",
            "comment": ""
        },
        {
            "title": "夜坐有感",
            "content": "自叹吾生行且休，谁能长抱畏涂忧。三番自取刳肠害，百练多成绕指柔。鞭凤笞鸾劳梦想，斗鸡走狗好沉浮。从今投劾归渔隐，手掬清波荡许愁。",
            "comment": ""
        },
        {
            "title": "孤愤吟十三首",
            "content": "国家元气是人材，稍露光芒尽力催。今日举朝皆妇女，邦衡此语亦诚哉。",
            "comment": ""
        },
        {
            "title": "五月六日约诸友游北山舟已具而予偶不能出诸",
            "content": "区中无由舒眼界，欲上云峰观九派。颇闻黄龙擅奇特，傥得窥临真一快。清苕一线仅委蛇，具区万顷何滂湃。又闻法华两招提，清旷夐绝人境隘。池光潋滟镜无台，山色清寒身不壤。石林幻出三玲珑，万虎千罴断雄怪。幽贞叶策天相之，梅雨初晴白日晒。州家幸肯借官船，亟馔鱼虾菹韭薤。奈何欲往竟不谐，徒羡诸公脱天械。归来争发古锦囊，令予伎疗如爬疥。嵇康本自不羁人，况复时屯方翮铩。终当於此结菁茅，庶可偿渠猿鹤债。",
            "comment": "【注释】【原题】：五月六日约诸友游北山舟已具而予偶不能出诸友和坡公法华寺诗亦赋一首"
        },
        {
            "title": "次韵李通甫赋中秋",
            "content": "秋容满苕溪，天籁生菌阁。幽怀对萧辰，意味更冲泊。招朋倾一盛，相与慰牢落。抵掌谈世事，亦可资一噱。须臾白玉盘，高挂青绡幙。赏心与景会，喜极悲还作。渺然望西南，慨想旧猿鹤。岂无首丘情，归去事耕凿。奈何朝廷上，聚铁方铸错。弃置勿复道，洗盏更深酌。我老倦吟诗，无悰纪行乐。故人诗筒来，晨檐有鸣鹊。",
            "comment": ""
        },
        {
            "title": "中秋独坐有感",
            "content": "三年三中秋，月作一样奇。清贫不设客，老倦不吟诗。今年更凄凉，儿孙锁秋闱。独坐南窗下，兀兀如孤罴。迫思欢娱地，无如少壮时，尚记壬辰岁，鹤山靖州归。八月十五夜，月华散前墀。诸父秋山阁，群从幽芳池。赋诗各分韵，醉墨纷淋漓。鹤山读我句，终夜相嗟咨。明朝操纸来，倾倒里中儿。一往三十载，坐念心生悲。前辈已凋谢，诸兄亦无遗。奇孤一身在，流落天之涯。明月如昨日，而我鬓成丝。天人固异分，何烦涕交颐。",
            "comment": ""
        },
        {
            "title": "三丽人行",
            "content": "相公列屋芙蓉城，烟红露绿千娉婷。朝回迎笑拥前后，忽遭唾弃嫌膻腥。汝曹面作死瓦色，争似平康坊裹人。连眉倒晕双鸦鬓，临春璧月阳台云。西湖喧天歌鼓闹，列坐长筵未狎宾。紫衣中使天上至，黄封百榼罗前庭。海螯江柱堆叠峗，猩唇熊白争鲜新。微哉何曾食万钱，陋矣杨家送八珍。酒酣自有娱客具，非丝非竹非歌声。呼卢一掷数百万，刘毅酸寒何足阵。此时相公眼生缬，平康一笑华堂春。鸡鸣钟动却归去，相公手自与金银。恩缠爱结无与比，何意一朝遭怒嗔。偶缘病起思破闷，亟遣花使传丁宁。谁知青鸟不解事，还报从人嬉水亭。立驱百骑捽而至，判司姓贾如弟兄。同游七吏俱簿录，一日得钱千万缗。大书明梏令湖曲，苏堤扫迹无蹄轮。风流宰相推第一，但恐稷契羞同伦。腥风霎霎塞宇宙，万年遗臭何时泯。要当壮士为一洗，我老无力覆八溟。",
            "comment": ""
        },
        {
            "title": "题黄岩蔡氏青在亭",
            "content": "逢人说爱山，谁何是真爱。苟无丘壑情，在眼犹不在。君看终南客，岂不卧兴对。奈何心自盲，坐失烟霞熊。蔡侯故静者，肯与青山背。作堂老其间，列岫俨襟带。萝月散庭隅，白云屯户外。疏棂纳遥碧，平几挹横黛。青山信在兹，心镜两融会。岂效逋客徒，匿情绐松桧。咨余秉微尚，颇亦厌尘壒。幸君分半青，著工函丈对。",
            "comment": ""
        },
        {
            "title": "閒中读书次第",
            "content": "紫阳礼编甫尽卷，亟偿通典平生愿。增损温公鉴目成，要把二岩书贯穿。夜灯览彻六一文，眉出钜集思重见。七书卷帙二千余，加我三年当阅遍。尔来两目渐眵昏，一一手钞宁敢倦。固知衰颓力不胜，其奈嗜好顽难变。又恐贪多或溺心，闭阖时烧香一篆。",
            "comment": ""
        },
        {
            "title": "次韵戴石屏见简二首",
            "content": "采玉探珠遍九围，先容分不到离奇。委心自信天行止，用世定惭道觉知。且可谩持东海钓，终期不负北山移。杜陵虽老心犹壮，盍与同寻蜀相祠。",
            "comment": ""
        },
        {
            "title": "耽书",
            "content": "年来得奇疾，仿佛似书淫。二史番休读，三诗梦觉吟。少时轻寸晷，老去惜分阴。只恐前生是，蓬山阁上蟫。",
            "comment": ""
        },
        {
            "title": "送庸斋赴召",
            "content": "宗臣一去今三年，玉堂诏许还坡仙。党魁久屈再徽用，识与不识皆欢颜。先生出处固有道，诸公进说徒啾喧。或云时事正孔棘，百万生灵皆倒悬。公卿唯阿固权位，阉戚盘互拿金钱。三垂蹙蹙迫军垒，万口嗸嗸愁实田。南交黠寇谋斡腹，东海逆雏方聚船。奈何揖逊救焚溺，同姓体国宁其然。或云大老世模楷，晚节要同金石坚。不闻鸣犊反潜圣，况复白驹遗众贤。济川必待蒸徒楫，倾否亦资茅茹连。试看醉翁门下土，当今谁者居清联。角巾支杖亟还里，览辉翔集毋轻前。我当静虑为折衷，咄此二议何其偏。卦爻时义各有当，圣贤出处无非天。五真应二泰可致，四不求初屯岂亨。要知君相诚与否，卓识谅已穷几先。苟能举国听夫子，虽不俟驾何尤焉。严风吹衣落闽土，幸与盟主相周旋。酒边抵掌谈世事，爱君忧国固拳拳。鸿飞遵诸望不及，中夜起坐徒烦煎。心乎爱矣思有助，斐然狂简成兹篇。",
            "comment": ""
        },
        {
            "title": "冬大雷电",
            "content": "方冬十月天炎蒸，雷公吼怒声凭凭。投壶玉女忽大笑，晦明倏烁来相乘。天方收声地藏蛰，激怒岂为阴所陵。圆苍寓意端有在，要使强臣生战兢。强臣闻之但一笑，小儿怖我终何能。白鸡巨浸九龄亚，青鼠妖星千道棱。我犹视尔为戏剧，此雷何啻虫薨薨。圣君小变亦知惧，奸臣大异那能惩。寄语天公停此小伎俩，只须一声霹雳王茂宏。",
            "comment": ""
        },
        {
            "title": "次韵刘友鹤端午三首",
            "content": "昔经屈原坂，寒湍下悲鸣。又渡汨罗江，{左氵右往}记曾输诚。慨彼幽乱国，成此湘累名。雕胡不受腻，淆予膳膏腥。离骚二十五，往往言其清。招汝千载后，来乎不来灵。",
            "comment": ""
        },
        {
            "title": "陈枢密挽诗二首",
            "content": "读公淳宝疏，风节一何奇。凛凛戮丁刃，堂堂伐郑师。良医渠不使，倾厦故难支。不见陈攻蔡，当年亦右司。",
            "comment": ""
        },
        {
            "title": "次魏明已表弟韵送刘长翁赴福建仓",
            "content": "玉皇拔西珍，金节抚南服。雄棱摺荒陬，祥飚扇寒谷。长孺振河内，相如论巴蜀。唯昔垂鸿名，于今蹑遐躅。墨夫跼一迹，赤子悬万目。周原重华遣，汉庭惬剸恤。栖梁饱群鸿，复陂歌两鹄。钦哉使指将，俾尔民命续。宁虚独坐三，与布宽条六。岂伊於粤陋，独占京东福。盍朝翠云裘。重佩水苍玉。危枰活枯棋，骇浪安巨舳。儒登朝廷尊，贤聚功化速。匪惟密亲愿，兹谓苍生祝。攀援驷马车，惆怅骊驹曲。音尘慰寂蔑，炯介在明淑。赠言希古人，陈义诡流俗。谨毋千仓求，惟先百姓足。道学振考亭，文风倾岳麓。庶几七闽人，勿替千禩肃。",
            "comment": ""
        },
        {
            "title": "宴建宁知府赵尚书乐语",
            "content": "本意苕溪老钓蓬，乘轺来访玉仙翁。并游元自从迂叟，将漕何妨拜潞公。宿世神交双剑合，平生心事一樽同。乾坤整顿须公等，夜掣铃絛紫禁风。",
            "comment": ""
        },
        {
            "title": "九日分韵得花字",
            "content": "秋日何烈烈，忧心在丘麻。老圃跬步间，无悰问黄花。及兹九九候，清樽畅幽遐。朋簪既肃穆，宴豆亦静嘉。风雨知萧辰。飒然掠窗纱。乔松助声势，轰豗掉狂车。萸囊顿精神，似与老守夸，渊明有三径，我独归无家。浮骖竟安适，伫立空咨嗟。",
            "comment": ""
        },
        {
            "title": "题浯溪寺",
            "content": "舂陵太守真好奇，结茅肥遁湘江湄。三吾出意作新字，脱略苍籀遗冰斯。溪山於我本何有，占断不许傍人窥。人生天地远行客，恋身外物庸非痴。漫郎仙去五百载，名字永与兹山垂。要知忠义不磨处，虽不自与人与之。至今过者望卷石，森然魄动中兴碑。此公何用专壑鄙，世上宁有争墩儿。我来访古刜蓬藋，怅然不识亭台基。扫出蝉噪发斯义，元子可作然吾诗。",
            "comment": ""
        },
        {
            "title": "孤愤吟十三首",
            "content": "无罪无辜窜逐人，几经大霈不沾恩。更将改正张罗网，结尺千千万万冤。",
            "comment": ""
        },
        {
            "title": "孤愤吟十三首",
            "content": "金缯私许北方盟，君父前头却隐情。今日祸胎从此始，罪浮孽桧与权京。",
            "comment": ""
        },
        {
            "title": "题赵致道茅斋",
            "content": "三百年前茅屋歌，谁其继者茅斋铭。杜陵忧世何其切，鹤山观物何其精。两诗妙处均不朽，吾能合异融其真。绮栊雕宇贮豪士，此岂有意矜吾民。从来从庇天下手，乃在茅栋茨檐人。请君观铭验吾德，复来歌义充吾仁。庶几体用归一贯，二老可作当欣欣。",
            "comment": ""
        },
        {
            "title": "题天台夏肯甫晓山亭诗",
            "content": "谢公晨策花崖登，杜陵早起开前林。徽之朝挹西山爽，退之晓望南山棱。古人看山自有候，个中意味谁探寻。林霏夕敛群动息，泽气宵上英云蒸。不於此际毓神秀，安得向曙岚光凝。平生苦不识夜气，见山忽得邹人心。卷书默坐会有得，此岂文字能摹临。斯亭题扁有咀嚼，慎勿只遣供閒吟。直须齩破第一义，庶几山鬼逢知音。",
            "comment": ""
        },
        {
            "title": "溪亭春日二首",
            "content": "嘤嘤春哢沸青郊，老鹤翛然独在皋。澹沲和风眠五柳，冲融暖日醉三桃。尽轮乐事归妍唱，肯把牢愁寄续骚。想得旧游时入梦，西堂春草未应薅。",
            "comment": ""
        },
        {
            "title": "次韵王深道领客登翠屏",
            "content": "东皇趣归旆，行色在陇麦。抚旧念易盈，感逝忧难释。谓春姑徐驱，为我咏今夕。天涯浩漫漫，迷路那可索。林芳坐自销，庭草已如积。南亭慨灵运，东园悲阮籍。咨余畏简书，无路追群屐。故知凝睇处，惟见嵊尖碧。如邛欠宿愿，入越成误适。一笑命渌樽，人生匪金石。",
            "comment": ""
        },
        {
            "title": "物贵",
            "content": "一从泉法乱，都野咸荒荒。片楮母偏重，无子相爷昂。奸人窃其权，百物因大翔。握薪重寻桂，尺鱼贵河鲂。我闻辇毂下，鞅法牛毛详。物物揭成价，大字悬康庄。朊鲍榷公肆，饼师聚官场。市易祖嘉问，均输肖弘羊。罻罗四面布，摇手触刑章。哀哉今之人，逢时何不祥。谷斛八钱汉，米斗三钱唐。安得生其时，鼓腹咏太康。",
            "comment": ""
        },
        {
            "title": "鸡祸诗",
            "content": "君不见西汉初，永光年，当时鸡变祸连延。冠距名将尊已成，坐令戚里倾中天。那知千五百年后，咸淳之岁为续弦。黑鸡两翅生五距，食辄伤人万口传。家鸡尽缚向市卖，美味不敢登盘筵。皆云黑鸡乃癸西，十二相属符昭然。生不於他独於翅，盖言羽翼爪距全。我欲攀龙报天公，无路可到明光宫。安得尸乡祝鸡翁，为我用术禳其凶。天子九九八十一万岁，免使真人白水还飞龙。",
            "comment": ""
        },
        {
            "title": "建宁府鹿鸣宴诗",
            "content": "鹤书夜下建溪南，拔尽乡英万口谈。帝阙伫听胪唱九，宾筵试咏鹿鸣三。身名虽待文章显，气质须从道义涵。海内如今人物眇，掀天事业要奇男。",
            "comment": ""
        },
        {
            "title": "孤愤吟十三首",
            "content": "乘桴颐浩元无策，进跸丰公妙达权。宁死老身终不去，太皇此语可回天。",
            "comment": ""
        },
        {
            "title": "晚秋",
            "content": "飒飒晨飚凛，萧萧暝色凄。拒霜城上下，衰柳岸东西。老去慵青简，忧来俯碧溪。饥乌谁教汝，故作傍人啼。",
            "comment": ""
        },
        {
            "title": "次韵赵庸斋见寄",
            "content": "人在南山第几重，采薇端可继高迹。褰衣辟世锄三径，闭户求仁印五峰。周室如何废常隶，楚我犹听集夫容。大书元佑党魁传，今代岂无人姓龚。",
            "comment": ""
        },
        {
            "title": "暮春即事",
            "content": "皇天列四运，懿兹暮春熙。和风著风物，观物令心台。如何魏晋后，词人总凄凄。退之颇知道，及此尤伤悲。宁非构淹留，叹老还嗟卑。哀乐缘外感，安能识天时。不见鲁中狂，陶然浴清沂。问渠乐何事，无言对春晖。人亡已千年，叹息将安归。",
            "comment": ""
        },
        {
            "title": "孤愤吟十三首",
            "content": "囊封癸酉罄愚蠢，第一亲征次守江。啼得血流无用处，自怜弱步要丰扛。",
            "comment": ""
        },
        {
            "title": "游巾山得晴字",
            "content": "巾山何亭亭，拔地蹲中城。苍龙擢双角，盘空半孤撑。崇雉俨环抱，兼如在涤牲。有时霁雾搴，插我堂东荣。虽劳拄笏望，犹赊杖藜行。值兹阳和候，鲜晖吐新晴。摆去缠牵累，少畅窥临情。藉兰得胜引，共此酒一盛。咏余百忧集，乐极万感生。去国魂难招，怀人涕易盈。虽无拓壑姿，宿昔芥尘缨。寄言山中叟，未慕同幽贞。",
            "comment": ""
        },
        {
            "title": "读陆逵常簿奏篇喜而赋",
            "content": "老翁关门贪睡味，朝廷近事到耳疏。朝起忽收故旧信，得此痛哭流涕书。书中近道果何事，人心天命关机枢。昔无叛民今已起，赤子至此谁之辜。公田下损而上益，楮法子废而母孤。三尺孤童尽知得，谁能暴虎编其须。朝阳一鸣百聩醒，幸哉公有而绝无。三后在天甚神圣，佑此一脉皇基扶。我非庆历石守道，聊题数语昭群愚。",
            "comment": ""
        },
        {
            "title": "读天台侍郎黄公神道碑",
            "content": "昔纂宁宗纪，名臣叹寂寥。钜奸方枋国，多士谩盈朝。快读黄公传，如闻舜代韶。尽言醒众聩，独立耸清标。辨枉全张猛，持身简竖刁。要途方凛凛，归梦已摇摇。疏广还家勇，羲之入海遥。寒花矜晚节，老桧傲霜朝。迁史虽犹缺，邕碑亦孔昭。咨予无健笔，魂去若为招。",
            "comment": ""
        },
        {
            "title": "次韵赵郎中泛舟之作",
            "content": "危楼杰出清苕浒，一眺苍然尽平楚。倚栏兴尽兰桡举，时听长年作吴语。赵盾当權人共苦，白苹清风渺何处。人生得閒价无伍，天遣吾侪共休汝。公孙爱客茶屡煮，风味端能继桑苧。晚凉一巵荐菇黍，清唱时闻采莲女。刀兹胜践须燕许，好与留题镇烟屿。吾诗老去浑漫与，不畏传抄殚万楮。",
            "comment": ""
        },
        {
            "title": "生日自嘲",
            "content": "今朝出门去，路逢揶揄子。汝形何龙锺，汝色何憔悴。人皆鑽当路，汝独鑽故纸。故纸高泰山，一直一杯水。当路众所趋，汝独无一字。玉堂炳宫烛，金华曳丝履。珥笔立螭头，属车陪豹尾。世人共歆羡，汝乃独掩鼻。七十不回头，汝亦自苦耳。抗手谢少年，吾今将仕矣。",
            "comment": ""
        },
        {
            "title": "编局",
            "content": "舜为天子皋为士，瞽瞍杀人执而已。从来三尺天下平，析律二端真可鄙。近闻编局荡巢穴，尽取鼠辈尸诸市。布衣韦带三十余，笞配黥流动千里。独遗太学四五士，但以奸京法从事。秦相不重褒衣人，曷为忠恕而已矣。乃知能掉三寸舌，极恶穷凶犹可恃。大理得拜陶，汝曹应颡泚。",
            "comment": ""
        },
        {
            "title": "迓杜丞相檥舟白鹤山下有感",
            "content": "维舟候新弦，薄言憩兹山。丛祠倚层阜，回阡俯澄湾。伫立心目瞿，白鹤悬榜颜。嘉名契旧隐，身疑堕其间。沓嶂森古木，荒涂翳枯菅。田空少鸿雁，谷腥富豺獌。更怀山中人，骑鹤去不还。平生抱炯介，辀张困群奸。徂谢易永久，十年閟松关。纷吾信虚薄，宿昔蒙砭顽。及兹落海峤，初心汩忧患。朅来因见召，感涕凄其潸。亦欲荫青茆，赏心谅难攀。孤愤竟何及，颠毛自令{上髟下般}。",
            "comment": ""
        },
        {
            "title": "要君",
            "content": "圣人戒要君，春秋罪同弑。推此无上心，将何所不至。近者凶相归，决烈谁能比。群愚惑其迹，咸谓给夺志。老夫非圣人，固知决无是。或问何以知，答云非奥祠。岂有患失夫，能为勇退事。未闻介推归，留母以为质。府中俱荡析，般移到花卉。殿前卒二百，辇载填城市。都人尨其愚，家家失欢喜。讙言真不返，剥剥竞弹指。朝士独可怜，一朝失怙恃。联章乞还相，留莽无少异。天王虽圣明，勉徇非得已。御前金字牌，一日数十置。冠盖何纷纷，排日遣郎吏。端明奉玺书，侍郎传睿旨。师王袖亲批，祈恳流涕泗。相公卧愈坚，那肯乐山起。陛下如迫臣，臣当还故里。群使骇其言，连名奏天陛。安知夜半舟，已渡曹娥水。新亭候徒劳，刘裕已还第。狄青度昆仑，李愬擒元济。忍於君父前，用此军中诡。一劳可永逸，所欲已称遂。从今政事堂，深根且固蒂。愿已惬臧孙，专当逾季氏。上苍孔威神，那知从汝未。",
            "comment": ""
        },
        {
            "title": "端午日觞客东湖遇雨移饮寿台楼分韵得壁字",
            "content": "玄晖东田游，明远东城历。深心慕尘轨，湖舷拟觞客。零雨或尼之，辍策骈兹席。霁虹带高岑，倾羲被回陌。良知共遐睎，数陪竹林七。境恬微尚惬，赏胜幽怀适。怀沙事千载，旧恨犹能辟。延首瞻楼颜，新愁渺难释。天问愧非才，且可浮大白。徙倚惊漏穷，晨宵挂东壁。",
            "comment": ""
        },
        {
            "title": "孤愤吟十三首",
            "content": "扫除学法啗诸生，精锐销磨直可坑。乞斩三奸亦人尔，汝曹何忍负斋黉。",
            "comment": ""
        },
        {
            "title": "次韵不浮和东坡端午游真如寺",
            "content": "君居秣陵时，日夜书旁午。念我方投闲，远方同甘苦。别来日月长，如发不可数。弟兄两浮萍，功名一炊黍。相逢饮佳节，小慰情凄楚。东坡旧公案，君房妙言语。乃翁满腹书，一字不堪煮。晚岁膝上君，端能继华祖。我已困屠龙，君应思画虎。相期寸田耕，心亨无龃龉。",
            "comment": ""
        },
        {
            "title": "次韵北涧禅师留别",
            "content": "维北有深涧，其中贮幽泉。兹泥不可滓，万境涵澄鲜。老人挹其流，浊世相周旋。清寒涤腴腻，八解不敢专。我来宿招提，逾月从金仙。解后涧濒老，笔力回百川。参寥一以去，诗宗久无传。阿师佩密印，绝后如光前。禅房竹色静，秋深暑将阑。双岩傥入梦，寄予白云篇。",
            "comment": ""
        },
        {
            "title": "端午小饮分韵得身字",
            "content": "此节知何节，悲欢发兴新。怀沙吊沉冢，高户庆长身。豪气今安在，忠魂死不泯。咏余增感慨，命酒慰沾巾。",
            "comment": ""
        },
        {
            "title": "次韵养源避暑西湖",
            "content": "墙拥千竿竹，帘萦一穗香。避暄情散郎，怀旧意悲凉。小簟琉璃色，新醅琥珀光。梦回闻剥啄，浑欲懒衣裳。",
            "comment": ""
        },
        {
            "title": "挽亡弟豫九制参诗",
            "content": "出园有佳树，生处本同枝。客土何年异，孤根两处移。西栽种岭下，东植霅溪湄。君壮方逢世，吾衰久忏时。丘园甘寂寞，门户倚扶持。乘障能名著，参筹婉画奇。平生境虽顺，末路数终奇。屡厄枭鸣暴，仍遭马踶危。客魂翔寓里，旅榇出京师。雁泽羁孤影，鴒原踯躅悲。殚予暮光景，恤汝众孤婺。临穴万行泪，九原知不知。",
            "comment": ""
        },
        {
            "title": "次韵王深道见寄",
            "content": "社鼷屋鼠非难攻，我力如绵不能坳。生令墨吏弥夺张，气涌如山高巃嵷。天王圣明侔日月，跂望丹霄眦几裂。孤忠耿耿达无路，独抱幽香分芜绝。诸偷恣睢方摇尾，忽报台州随逝水。人不代天天人人，造物肯威乃如此。嗟予粗不愧守官，系有承君镌志完。",
            "comment": ""
        },
        {
            "title": "题同濂阁",
            "content": "霁月光风洒落人，与君同调太怜君。不须叹息知音少，后世岂无扬子云。",
            "comment": ""
        },
        {
            "title": "吴参政挽诗三首",
            "content": "造化千年秀，皇家数世仁。功名光庆佑，人物辈乾淳。荦荦旂常纪，睽睽鼎鼐新。憖留天不许，国步痛斯频。",
            "comment": ""
        },
        {
            "title": "道中遇雨",
            "content": "车中鉴书罢，举头失青山。五百无纤云，春晴固应悭。须臾骤雨过，忽已罗青鬟。天公自知我，所遇无不安。奈何苦相戏，晦明翻覆间，浮云虽暂收，未肯故山还。终当买不借，践此泥涂艰。",
            "comment": ""
        },
        {
            "title": "读荆轲传",
            "content": "夜读荆轲传，掩卷喟然叹。结交天下士，贤哉太子丹。报秦一片心，秋莲孤剑寒。介绍田先生，得结荆卿欢。太子一语疑，先生甘自残。荆卿欲藉手，临事敢开口。走见樊於期，愿借将军首。将军搤擥言，念此固已久。得复平竹仇，性命何足有。四雄英烈风，精诚凌白虹。函关初未入，气已吞祖龙。其事虽不就，简牍光无穷。奈何今之人，蹙缩如寒虫。",
            "comment": ""
        },
        {
            "title": "江夫人挽诗",
            "content": "悲哉金氏志，未读涕先零。祖统他宗嗣，婺忧再世丁。天矜人一念，姑苏妇三龄。幸有孙枝秀，翘然荫户庭。",
            "comment": ""
        },
        {
            "title": "书事四首",
            "content": "不必繙金匮，何须校石渠。科条唐代典，刀尺汉人书。后世应知我，时人莫起予。祈天无厚望，更予十龄余。",
            "comment": ""
        },
        {
            "title": "送史深之入蜀",
            "content": "我读江湖夜雨编，西风搔首一凄然。如何经济二三策，仅见琳琅千万篇。小隐安能老丹峤，壮怀犹欲上青天。此行若与涪翁遇，定把诗家古印传。",
            "comment": ""
        },
        {
            "title": "次韵张{上须下立}见寄",
            "content": "掀髯一笑天地间，八代文衰谁为起。夷陵丹砂空自光，中山老？不可使。一从麦秀获麟台，二千余载无文字。谪仙岂无希圣心，谁其起予二三子。张君忽赠白云句，墨妙笔精真可喜。宗师奇涩费吟噍，三读方能得其意。夺髯苍鼠色无冤，吐气黑蛟云可致。恨子初筵我旅酬，妙处安能为标指。惧遭掎摭不哦诗，畏触祸刑宁作史。翰林主人子墨卿，昔也同盟今趣异。不见当年圣德诗，犹被他人呼怪鬼。惭君问我乞余丸，安得锦囊出怀裹。丈夫盖棺事始定，斯文固应付后死。试问涪翁余七言，松苓臭味固相似。",
            "comment": ""
        },
        {
            "title": "思耕亭",
            "content": "莘郊投耒兴，六百奠殷祀。南阳轰耰出，汉业偾还起。圣贤忧世心，秋月照寒水。彼哉植杖徒，长在见何庳。我读逸民传，初讶子陵志。赤符焰方张，注想资共理。掉头归深山，缪洗巢父耳。六经凛刀尺，云乎不期畏。反覆史氏词，陵去良有以。维人验进德，必於师友试。历试犹夫人，成就安能伟。挽士亦既来，舍王宁得已。汉道汝不衡，先生可轻议。钓台千万篇，未有惬予意。赋诗题思耕，聊与发斯义。",
            "comment": ""
        }
    ]
}