{
    "dynasty": "宋",
    "author": "蒋祺",
    "poems": [
        {
            "title": "又成五言律诗三首",
            "content": "陵谷有时变，兹岩不可湮。神仙三岛景，天地一炉春。鼓动龙蛇蛰，疏通草木新。寒亭几百载，今始得良邻。",
            "comment": ""
        },
        {
            "title": "又成五言律诗三首",
            "content": "地胜难湮没，规为假手通。凿开千古意，倾出一壶空。煦比鲛人室，寒消朔吹风。从今县图上，此景浩无穷。",
            "comment": ""
        },
        {
            "title": "又成五言律诗三首",
            "content": "客有林泉趣，寻幽翦薜萝。半山无石碍，此境得春多。隔岸桃花坞，临溪竹箭波。兹应是仙隐，鹤驭几时过。",
            "comment": ""
        },
        {
            "title": "暖谷诗",
            "content": "县南山水秀且清，天地坯冶陶精英。有唐刺史昔行县，访寻洞穴为寒亭。屈指於今几百祀，磨崖字字何纵横。相随栈道倚空险，来者无不毛骨惊。我此三载迷簿领，有时一到□馀情。娱宾烹茗遽回首，孰知亭侧藏岩扃。成纪同僚到官始，居然心匠多经营。乃知物理会有数，繄天通塞因人成。鸠工畚筑忽累日，旷然疏达开光明。初疑二帝凿混沌，虚空之□罗日星。又若巨灵擘华岳，溪谷之响轰雷霆。大岩既辟小岩出，壶中之景真其□。洞门春风刮人面，其中安若温如蒸。累垂石乳似刻削，周环峭壁无欹倾。旧梯既去小人险，新径之易君子平。临流又广□方丈，叠石缔宇为轩楹。於嗟土石□□□，无情一旦建时荣。方今出震□大器，鼎新基构清寰瀛。我愿天下无冻馁，有如此穴安生灵。不烦吹律而后暖，千古宜以此为名。",
            "comment": ""
        }
    ]
}