{
    "dynasty": "宋",
    "author": "吴济",
    "poems": [
        {
            "title": "秋兴",
            "content": "伤秋愁不断，邻杵已鸣霜。宝扇鸾收影，篘蚁带香疏。花停懒蝶细，草庇寒螀虫。落叶无人扫，庭空下夕阳。",
            "comment": ""
        },
        {
            "title": "题甘露寺",
            "content": "云阙漏微照，长江得半明。心随帆影远，鸥似我身轻。今古几兴废，山川无变更。倚栏吟未断，拍拍又潮生。",
            "comment": ""
        },
        {
            "title": "鲍家田",
            "content": "摇旆家家酒，收犁处处村。草深迷井口，槿密拥篱根。绿水明秧本，青山失烧痕。多应忌蚕事，畏客掩柴门。",
            "comment": ""
        },
        {
            "title": "栏边",
            "content": "潮信栏边见，人家树杪分。笋鞭遮过蚁，蛛网碍飞蚊。松古藏灵药，山高落冷云。吾庐远城市，花草故欣欣。",
            "comment": ""
        },
        {
            "title": "野外即事",
            "content": "横木渡前溪，藤深路欲迷。瘦筇谙乱石，老屐带新泥。尽日绿阴合，有时黄鸟啼。多情双蛱蝶，飞傍帽簷低。",
            "comment": ""
        }
    ]
}