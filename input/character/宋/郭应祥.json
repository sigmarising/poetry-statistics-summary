{
    "dynasty": "宋",
    "author": "郭应祥",
    "poems": [
        {
            "title": "鹧鸪天",
            "content": "鸾诰双双妇与姑。家尊荣宦到中都。暂时花县飞凫舃，新看芝庭捧鹤书。梅欲放，柳将舒。诞辰先占一阳初。清心堂下围红处，剩有长生酒满壶。",
            "comment": ""
        },
        {
            "title": "鹊桥仙",
            "content": "今年七夕，新秋三日，已觉凉生院宇。吾乡风物胜他乡，那更著、莱衣起舞。泛槎经岁，分钗半夜，往事流传千古。独怜词客与诗人，费多少、闲言泼语。",
            "comment": ""
        },
        {
            "title": "玉楼春",
            "content": "匆匆相遇匆匆去。恰似当年元未遇。生憎黄土岭头尘，强学章台街里絮。雨荒三径云迷路。总是离人堪恨处。从今对酒与当歌，空惹离情千万绪。",
            "comment": ""
        },
        {
            "title": "西江月",
            "content": "不但酴醿芍药，此花亦殿馀春。麝囊初破酒初醺。恰有这般风韵。斓坼真成绝倒，半开犹带轻颦。不知抵死笑何人。待与折来细问。",
            "comment": ""
        },
        {
            "title": "渔家傲",
            "content": "去岁簿书丛里过。生朝也有人来贺。随分侑尊呼几个。胡厮和。愁颜镇日何曾破。素发如今添老大。归来方是闲当坐。旋擘黄柑篘白堕。哩罗。从他扰扰如旋磨。",
            "comment": ""
        },
        {
            "title": "鹧鸪天",
            "content": "前数重阳後小春。中间十日是生辰。二年稳作栖鸾客，百里谁非贺燕人。无一事，扰天真。年登八八愈精神。句稽宜解淹贤辙，黄发犹须上要津。",
            "comment": ""
        },
        {
            "title": "西江月",
            "content": "妙句春云多态，丰姿秋水为神。慕潘应有捧心颦。谁是相看楚润。试问甜言软语，何如大醉高吟。杯行若怕十分深。人道对花不饮。",
            "comment": ""
        },
        {
            "title": "西江月",
            "content": "为爱脸边著晕，更怜肌里生香。此花端合占年芳。两朵那堪一样。自叹思归陶令，忽逢好事彭郎。朋来异卉与名章。击节何妨叹赏。",
            "comment": ""
        },
        {
            "title": "虞美人",
            "content": "二年浏水司征榷。小却平戎略。征衫指日去朝京。恰恰一江新渌、可扬舲。诗工画妙俱臻极。到处留真迹。一尊莫惜暂停桡。不待离歌唱彻、已魂销。",
            "comment": ""
        },
        {
            "title": "卜算子",
            "content": "午夜一声雷，急雨如飞雹。枝上残红半点无，密叶都成幄。苦恨薄书尘，刚把闲身缚。却意湄湘春暮时，处处堪行乐。",
            "comment": ""
        },
        {
            "title": "柳梢青",
            "content": "春事匆匆。花慵柳困，雨横风狂。寄语诗人，须烧银烛，与照红妆。休言桃李河阳。但过眼、难寻色香。只有今宵，更无明日，且缓飞觞。",
            "comment": ""
        },
        {
            "title": "鹊桥仙",
            "content": "金风淅淅，银河耿耿，七夕如今又至。人间唤作隔年期，但只似、屈伸指臂。罗花列果，拈针弄线，等是纷纷儿戏。巧人自少拙人多，那牛女、何曾管你。",
            "comment": ""
        },
        {
            "title": "虞美人",
            "content": "天公有意留君住。故作纤纤雨。闭门觅句自持觞。并舍官梅、时有过来香。沈郎诗骨元来瘦。更挹湘江秀。不须骂雨与嘲风。收拾个般、都入锦囊中。",
            "comment": ""
        },
        {
            "title": "朝中措",
            "content": "海棠零落瑒花繁。春意已将阑。予告恰当寒食，邀宾同赏芳园。湄湘台畔，杯盘楚楚，歌舞喧喧。预约牡丹开後，更须重倒清尊。",
            "comment": ""
        },
        {
            "title": "好事近",
            "content": "今日十分晴，好个重阳天气。又向银山高处，为黄花一醉。泉江风物饱相谙，瞥眼过三岁。但得明年强健，任举杯何地。",
            "comment": ""
        },
        {
            "title": "西江月",
            "content": "十桂胜如五柳，九秋赛过三春。蓬蓬金粟吐奇芬。自有天然风韵。休羡一枝高折，尽教十里遥闻。尊前若有似花人。乞与些儿插鬓。",
            "comment": ""
        },
        {
            "title": "谒金门",
            "content": "香篆袅。瓶里梅英犹小。鸳瓦霜华睛欲晓。今年生日好。鬓绿颜朱不老。女嫁儿婚将了。四世团栾同一笑。人间如此少。",
            "comment": ""
        },
        {
            "title": "减字木兰花",
            "content": "遇如不遇。最是暂来还复去。归到乡关。欲再来时却恐难。丁宁去後。倩雁传书须访旧。万斛羁愁。逐水那容许大舟。",
            "comment": ""
        },
        {
            "title": "虞美人",
            "content": "周郎素蕴平戎略。聊此司征榷。他人两载已辞难。君独三年、只作一朝看。紫萸黄菊重阳後。木落秋容瘦。休斟别酒惨离裾。戚畹如今、个个有新除。",
            "comment": ""
        },
        {
            "title": "踏莎行",
            "content": "自昔中元，多生上相。麒麟今又来天上。云衢虽未掇勋名，月评先已腾声望。宝鼎浓熏，金翘绝唱。真珠百斛倾家酿。斯辰聊用祝龟龄，他年端合扶鸠杖。",
            "comment": ""
        },
        {
            "title": "柳梢青",
            "content": "合浦名邦。风流太守，紫绶金章。暂驻旌麾，来临祖席，一片潇湘。且须缓举离觞。细看取、眉间点黄。未到还珠，已闻赐玺，归近清光。",
            "comment": ""
        },
        {
            "title": "霜天晓角",
            "content": "琉璃十碗。兽炭红炉暖。花下两枝银烛，和气洽、欢声满。从他吹急管。杯行须款款。尽做更移漏转，也犹胜、春宵短。",
            "comment": ""
        },
        {
            "title": "昭君怨",
            "content": "去岁银山塔上。今岁金山塔上。屈指到泉江。再重阳。有菊不妨同戴。有酒不妨同醉。嘉客与佳宾。两俱新。",
            "comment": ""
        },
        {
            "title": "菩萨蛮",
            "content": "未观岩桂先观菊。世间底事真迟速。节物苦相催。重阳便到来。白衣何处觅。沽酒邀佳客。一笑有馀欢。官居终日闲。",
            "comment": ""
        },
        {
            "title": "鹧鸪天",
            "content": "屈指新年五十三。未嫌垂领雪毵毵。设弧届旦人交贺，题座无功我自惭。荣莫羡，富休贪。寿龄也不慕彭聃。只思了却痴儿事，一榻香凝晓梦酣。",
            "comment": ""
        },
        {
            "title": "鹊桥仙",
            "content": "去年七夕，今年五日，两见浴儿高会。乃翁种德已多年，看衮衮、公侯未艾。封胡羯末，综维缜绛，堪羡金鱼垂袋。丹砂白蜜不须涂，把续命、彩丝与带。",
            "comment": ""
        },
        {
            "title": "西江月",
            "content": "令节无过七夕，今年已隔三宵。奔驰五百里而遥。行止非人所料。月入尊罍楚楚，风生襟袖飘飘。不须抵死殢河桥。对月临风一笑。",
            "comment": ""
        },
        {
            "title": "西江月",
            "content": "乐事无过新岁，生辰恰占元宵。湄湘台下有欢谣。令尹风流年少。暂借牛刀凫舃，宜参豹尾鸡翘。政成三异合归朝。试目天边紫诏。",
            "comment": ""
        },
        {
            "title": "踏莎行",
            "content": "鹗离风尘，燕辞门户。翩然举翮轻飞去。当初自恨探春迟，而今岂解留春住。花不重开，萍难再聚。垂杨只管牵离绪。直饶云雨梦阳台。梦回依旧无寻处。",
            "comment": ""
        },
        {
            "title": "鹊桥仙",
            "content": "六丁文焰，六韬武略，那更六经心醉。六人相对座生风，继六逸、当年旧事。六州清唱，六么妙舞，执乐仍呼六妓。大家且饮六分觥，看宾主、迭居六位。",
            "comment": ""
        },
        {
            "title": "临江仙",
            "content": "忆我归舟初系岸，君家盛事先知。後房深处第三姬。熊罴符吉兆，鹫鷟产佳儿。衮衮庆源真未艾，谢兰还茁新枝。娇婴想见白和眉。他年贤子弟，今日小机宜。",
            "comment": ""
        },
        {
            "title": "玉楼春",
            "content": "贤僚益友俱亲密。真个三年如一日。清尊倒处笑喧哗，彩笔吟馀才俊逸。杯盘狼籍情真率。歌管棋枰仍间出。今朝又喜盍朋簪，何日定当抛县绂。",
            "comment": ""
        },
        {
            "title": "菩萨蛮",
            "content": "佳辰昨日传筒黍。今朝重把离觞举。别驾奉安舆。前呵方塞途。庞眉真寿相。两处交迎养。庾岭到星沙。风光属一家。",
            "comment": ""
        },
        {
            "title": "菩萨蛮",
            "content": "当年瑞雪多盈尺。今年仅有些儿白。天欲兆丰年。须教趁腊前。南枝初破萼。风味浑如昨。快与泻银瓶。寒醅醉易醒。",
            "comment": ""
        },
        {
            "title": "菩萨蛮",
            "content": "雪销未久寒犹力。霜华特地催晴色。残腊尚馀旬。隔年先见春。独怜霜点鬓。羞戴银幡胜。百里却熙然。今年强去年。",
            "comment": ""
        },
        {
            "title": "好事近",
            "content": "今岁庆生朝，迟似迎长十日。试向彩衣堂下，听欢声洋溢。小孙能笑长能歌，已自堪娱膝。管取婆犹未老，见满床堆笏。",
            "comment": ""
        },
        {
            "title": "鹧鸪天",
            "content": "方是闲堂寿宴开。今回生日胜前回。慈闱斑貌看看到，别驾除书鼎鼎来。纷彩服，滟金杯。缓歌慢舞不须催。明年此际称觞罢，醉向裴亭与定台。",
            "comment": ""
        },
        {
            "title": "满江红",
            "content": "节物匆匆，又还见、浓春入眼。那更是、晓风初扇，宿云都卷。蝶舞已便花蕊乱，燕归仍惬香泥暖。又何须、女手学春工，并刀翦。欢乐事，郊坰遍。游赏处，轮蹄远。听谁家弦管，日开华宴。有客摛毫多丽句，惭予拆袜无长线。问新来、诗酒顿然疏，怎消遣。",
            "comment": ""
        },
        {
            "title": "点绛唇",
            "content": "九十韶光，闲忙晴雨常相半。赏春有愿。乘兴宁论晚。纵饮筠溪，日午花阴转。杯行缓。量悭嫌浅。须索斟教满。",
            "comment": ""
        },
        {
            "title": "柳梢青",
            "content": "薄晚才晴。相邀移席，待月中庭。环坐斯须，屋山高处，忽吐微明。云收雨止风停。人世有、琼楼玉京。一任星移，从教斗转，且缓飞觥。",
            "comment": ""
        },
        {
            "title": "鹧鸪天",
            "content": "依约滩声杂橹声。波光隐映月华明。眼前好景真无尽，身外浮名尽可轻。穷胜赏，续欢盟。直饶风雨也须晴。满头插菊掀髯笑，笑道齐山浪得名。",
            "comment": ""
        },
        {
            "title": "江城子",
            "content": "开尊拟对菊花黄。舞伊凉。掺渔阳。更有风流，妓女胜徐娘。只道难逢开口笑，争驰逐，利名场。玉山蓝水两茫茫。采幽香。泛清觞。橙橘堆盘，犹恨未经霜。底事□□堪喜处，丰年最，冠江乡。",
            "comment": ""
        },
        {
            "title": "鹊桥仙",
            "content": "两情相向，一年厮睚，等得佳期又到。休言夜半悄无人，那喜鹊、也须知道。来今往古，吟诗度曲，总漫萦牵怀抱。不如乞取巧些些，待见了、分明祷告。",
            "comment": ""
        },
        {
            "title": "踏莎行",
            "content": "露湿冠巾，风生襟袖。月华耿耿明好昼。主人情意十分浓，阮咸横膝清音奏。渐永更筹，新凉气候。穿针乞巧看看又。却怜相聚日无多，偷闲且可陪觞豆。",
            "comment": ""
        },
        {
            "title": "西江月",
            "content": "歌扇潜回暖吹，酒兵顿解寒围。红莲绛蜡两交辉。小醉何妨大醉。落笔君如王勃，属辞我愧周墀。明年应记盍簪时。耿耿怀人不寐。",
            "comment": ""
        },
        {
            "title": "鹧鸪天",
            "content": "万里澄空没点云。素娥依旧驾冰轮。自缘人意看承别，未必清辉减一分。倾白堕，拥红裙。不知谁主复谁宾。更筹易促愁分袂，又作东西南北人。",
            "comment": ""
        },
        {
            "title": "鹧鸪天",
            "content": "令节标名自古闻。今宵银汉耿无云。难寻海上乘槎客，空诵河东乞巧文。罗异果，炷名熏。纫针拈线漫纷纷。蓬莱底事回车处，暗想当年钿合分。",
            "comment": ""
        },
        {
            "title": "减字木兰花",
            "content": "栖鸾高士。文采风流谁得似。年德虽高。对酒当歌气尚豪。明眸皓齿。一朵红莲初出水。膝上安排。爱惜须教不离怀。",
            "comment": ""
        },
        {
            "title": "菩萨蛮",
            "content": "转头又是清秋近。晚风淅淅凉犹嫩。多谢客携觞。空惭画饼章。中亭明月可。未要亲灯火。十阅望舒圆。归期在眼前。",
            "comment": ""
        },
        {
            "title": "鹧鸪天",
            "content": "爱日迎长月向圆。当年飞堕蕊珠仙。相门赫奕人争羡，阃则柔嘉世所贤。罗纸贵，彩衣鲜。鼎来盛事乐无边。妇姑夫妇孙和子，同住人间五百年。",
            "comment": ""
        },
        {
            "title": "菩萨蛮",
            "content": "涂黄仙子娇无力。秋花不敢争颜色。风物一番新。从今到小春。新词仍险韵。赓续惭非称。桃李寂无言。此花名独传。",
            "comment": ""
        },
        {
            "title": "鹧鸪天",
            "content": "垂领纷纷已二毛。可堪州县尚徒劳。催科自笑阳城拙，勇退应惭靖节高。来祝寿，笑儿曹。说椿说柏说蟠桃。世间底事非前定，妙理还须问浊醪。",
            "comment": ""
        },
        {
            "title": "西江月",
            "content": "赏月几成喜雨，开尊仍间围棋。令人却忆敬斋词。小饮不妨文字。底事冰轮未放，犹教银幕低垂。休言动是隔年期。闰八看看又至。",
            "comment": ""
        },
        {
            "title": "卜算子",
            "content": "谁把洛阳花，翦送河阳县。魏紫姚黄此地无，随分红深浅。小插向铜瓶，一段真堪羡。十二人簪十二枝，面面交相看。",
            "comment": ""
        },
        {
            "title": "踏莎行",
            "content": "骤暖忽寒，送春迎夏。金沙过了酴醿谢。漏声款款日偏长，奇峰历历云如画。幸有杯觞，堪同保社。棋如飞雹睛空下。六人酬唱已成编，他年遂水留佳话。",
            "comment": ""
        },
        {
            "title": "醉落魄/一斛珠",
            "content": "琼楼玉宇。分明不受人间暑。寻常岂是无三五。惟有今宵，皓彩皆同普。素娥阅尽今和古。何妨小驻听吾语。当年弄影婆娑舞。妙曲虽传，毕竟人何许。",
            "comment": ""
        },
        {
            "title": "鹧鸪天",
            "content": "人道今年秋较迟。木樨全未放些儿。不因诞节开千岁，争得今辰把一枝。呼宝鼎，伴渠伊。堂萱喜色正融怡。儿前妇後孙曾从，岁岁称觞无尽期。",
            "comment": ""
        },
        {
            "title": "鹧鸪天",
            "content": "诞节初开七帙祥。今秋仍喜十分凉。称觞堂下孙和息，备福人间寿且康。从庾岭，到章江。两州元自接封疆。儿曹此去分风月，莱彩潘舆乐未央。",
            "comment": ""
        },
        {
            "title": "浣溪沙",
            "content": "尊俎之间著二陈。津津眉宇笑生春。清歌妙舞两无伦。叔隗轻盈饶态度，小乔妩媚足精神。风流总属一家人。",
            "comment": ""
        },
        {
            "title": "减字木兰花",
            "content": "仲春是七。门左垂弧当此日。点检春光。百草千葩已斗芳。折花持酒。彩袖殷勤来祝寿。明岁而今。稳向南宫待捷音。",
            "comment": ""
        },
        {
            "title": "西江月",
            "content": "此老谁描拙状，今朝持献生辰。一人能变作三人。说与儿曹未信。坐者行者立者，化身报身法身。且须辨取假和真。肥瘦短长休问。",
            "comment": ""
        },
        {
            "title": "满江红",
            "content": "五十头颅，早已觉、飞腾景暮。愁眼看、蜂黄蝶粉，草烟花露。莫做阳台云雨梦，休怀渭北春天树。怅城闉、多少踏青人，红尘路。怀古恨，凭书诉。倾国貌，障羞妒。记山阴陈迹，群贤星聚。对景裁诗真漫与，看花不饮成虚负。问落红、千点总随流，归何处。",
            "comment": ""
        },
        {
            "title": "西江月",
            "content": "朔旦生朝同贺，寿觞社瓮齐倾。湄湘原是小东京。著个风流贰令。地胜岂如人胜，秋清争似官清。双瞳炯炯鬓青青。稳上华途捷径。",
            "comment": ""
        },
        {
            "title": "好事近",
            "content": "今岁度元宵，随分点些灯火。不比旧家繁盛，有红莲千朵。客来草草办杯盘，餖飣杂蔬果。休羡暗尘随马，与银花铁锁。",
            "comment": ""
        },
        {
            "title": "鹧鸪天",
            "content": "休道泉江寂寞滨。喧喧歌吹遍城闉。莫辞邀赏连三日，且庆开禧第一春。呼小队，领嘉宾。王园佳处踏芳尘。星球不用随归骑，自有山头月逐人。",
            "comment": ""
        },
        {
            "title": "鹊桥仙",
            "content": "泥牛击罢，银幡卸了，又是一番春至。有人耳畔语低低，道宜入、新年吉利。堆盘红缕，浮杯绿蚁，自有及时风味。从今日日是东风，待拚了、偎红倚翠。",
            "comment": ""
        },
        {
            "title": "踏莎行",
            "content": "一撮精神，百般体态。兰心蕙性谁能赛。霎时不见早思量，许多日子如何捱。我已安排，你须宁耐。看看重了鸳鸯债。此生永愿不分飞，傍人一任胡瞋怪。",
            "comment": ""
        },
        {
            "title": "生查子",
            "content": "银烛印红衫，薄暮新梳洗。一笑奉宾欢，未解东君意。回廊月转初，忆趁良宵会。喜事在明年，剧饮拼先醉。",
            "comment": ""
        },
        {
            "title": "鹧鸪天",
            "content": "谁道他乡异故乡。泉江风物似湄湘。钗头缀糁萸偏紫，杯面浮金菊倍黄。今共古，几重阳。休将往事更平章。舞衫歌扇姑随分，又得掀髯笑一场。",
            "comment": ""
        },
        {
            "title": "昭君怨",
            "content": "歌舞籍中第一。情致人间第一。年纪不多儿。尽娇痴。昨夜华严阁下。今夜海棠洞下。多少别离情。泪盈盈。",
            "comment": ""
        },
        {
            "title": "万年欢",
            "content": "佳气葱葱，望长安日下，鸾鹤翔舞。天佑皇家，当年挺生真主。令节标名瑞庆，曾未数、电枢虹渚。人都道，福若高宗，太平赛过仁祖。需云燕锡广宇。有霓旌绛节，西极金母。笑捧蟠桃，更酌九霞清醑。持向两宫三殿，愿岁岁、此觞同举。南山寿、海算沙量，定应高出前古。",
            "comment": ""
        },
        {
            "title": "临江仙",
            "content": "姑射仙人肌雪莹，笑他红紫纷纷。从教藏白後庭深。虬枝才破蕾，鼻观已遥闻。花正繁时春又暮，年华荏苒催人。惜花心事与谁论。长哦清绝句，目断古南云。",
            "comment": ""
        },
        {
            "title": "菩萨蛮",
            "content": "诞辰迟似秋三日。草堂已有新凉入。鬓绿未全霜。欣然把一觞。吟松新纳禄。共享清闲福。两个老人星。君家难弟兄。",
            "comment": ""
        },
        {
            "title": "鹊桥仙",
            "content": "薄云笼月，轻飙却暑，天上人间佳节。银河自有鹊为桥，又那要、兰舟桂楫。後期可准，新欢如昨，选甚轻离易别。姮娥休要妒人呵，待更与、留连一霎。",
            "comment": ""
        },
        {
            "title": "柳梢青",
            "content": "遁斋居士。今年今日，又添一岁。鬓雪心灰，十分老懒，十分憔悴。休言富贵长年，那个是、生涯活计。茗饮一瓯，纹楸一局，沈烟一穗。",
            "comment": ""
        },
        {
            "title": "临江仙",
            "content": "老子开年年五十，依前恁地痴顽。昨非今是有无间。惟惭新赤绂，不称旧苍颜。休羡长年并极富，休贪宝带腰环。人生难得是清闲。急须抛县印，归去隐家山。",
            "comment": ""
        },
        {
            "title": "念奴娇",
            "content": "琼苞玉屑，问天公、底事乱抛轻坠。城郭山川都一样，那得个般清气。谢女才情，如何只道，柳絮因风起。比梅差可，但无绿萼红蕊。坐上十客雄豪，颓然一老，草具相邀至。驱尽寒威凭酒力，买笑千金须费。谁办佳词，洛阳年少，笔下生新意。待添几盏，共君今夕同醉。",
            "comment": ""
        },
        {
            "title": "鹊桥仙",
            "content": "杯盘草草，园亭小小，不用罗帷锦幄。酴醿本是殿馀春，更风雨、无端趱却。有词可和，有棋可赌，杂以诙谐戏谑。闲时日日可遨嬉，又选甚，花开花落。",
            "comment": ""
        },
        {
            "title": "采桑子",
            "content": "饯筵绿绕红围处，只这孩儿。两泪垂垂。不忍叫人遽别离。别离不作多时计，千日为期。却恐归时。人道寻春已较迟。",
            "comment": ""
        },
        {
            "title": "点绛唇",
            "content": "小队郊坰，耄倪争看铜章史。来宣德意。劝相遵彝制。夜雨连明，百谷应滋遂。真奇事。开禧元二。总是丰登岁。",
            "comment": ""
        },
        {
            "title": "踏莎行",
            "content": "明月清风，绿尊红袖。厌厌夜饮胜如昼。虽然文字有馀欢，也须闲把笙歌奏。十雨如期，三秋届候。去年丰稔今年又。东阡西陌稼如云，笑他齐量区兼豆。",
            "comment": ""
        },
        {
            "title": "柳梢青",
            "content": "两令邀宾。城南佳处，饯腊迎春。步入梅林，纷然缟袂，间似红英。遥岑寸碧增明。更酬唱、无惭昔人。一笑相欢，且斟佳醑，休羡莼羹。",
            "comment": ""
        },
        {
            "title": "西江月",
            "content": "明日恰当人日，今年远胜常年。瓣香卮酒寿蓝田。喜色津然满面。及戍人方竞进，悬车公独高骞。身闲便是地行仙。赢得千秋强健。",
            "comment": ""
        },
        {
            "title": "鹧鸪天",
            "content": "我离浏川七载强。去思那有召公棠。方怀旧友归鸿阁，忽枉高轩戏彩堂。频举白，剩添香。剧谈不觉引杯长。官居也有城门禁，未到三更尽不妨。",
            "comment": ""
        },
        {
            "title": "卜算子",
            "content": "城上著裴亭，亭下临湘水。泼黛揉蓝画不成，暝色仍含紫。忙里不知春，却问今馀几。相与偷将半日闲，共把尘襟洗。",
            "comment": ""
        },
        {
            "title": "西江月",
            "content": "送我匆匆行色，赖君衮衮名章。德星今夜聚清湘。岂羡瀛洲方丈。宾醉须教主醉，更长不怕杯长。凤鸣端合在朝阳。飞诏来从天上。",
            "comment": ""
        },
        {
            "title": "更漏子",
            "content": "月蟠根，天雨粟。宜贮阿娇金屋。心欲醉，眼偏明。无穷佳思生。焰银红，纷宝斝。倒著接�幕ㄏ隆Ｈ艘焉ⅲ�梦初回。渴心犹望梅。",
            "comment": ""
        },
        {
            "title": "鹧鸪天",
            "content": "贺了生辰却贺冬。今年乐事又重重。寿香喷处芝兰馥，寿洒斟时琥珀浓。偕桂隐，到花封。迎长介寿恰三逢。明年此日称觞罢，稳上肩舆九里松。",
            "comment": ""
        },
        {
            "title": "菩萨蛮",
            "content": "修途六月清无暑。潘舆稳向盱南去。喜气已津津。平反一笑春。人言阴德报。罗纸重重诰。明岁早归来。泉江去鷁催。",
            "comment": ""
        },
        {
            "title": "菩萨蛮",
            "content": "秋堂积雨新凉入。今宵雅乘鹏飞集。劲翮会高风。功名欬唾中。笔头元有准。快写平生蕴。何日捷书来。重阳把一杯。",
            "comment": ""
        },
        {
            "title": "鹧鸪天",
            "content": "怪得欢声满十龙。诞辰和气敌严冬。安书莲幕欣频到，庆事花城喜屡逢。琼液泛，宝熏浓。华堂交口祝椿松。阿姑同健夫偕老，会有重重锦诰封。",
            "comment": ""
        },
        {
            "title": "鹧鸪天",
            "content": "瓶里梅花香正浓。阶前更著锦熏笼。且留幡胜明朝戴，共庆桑蓬此日逢。眉正绿，脸常红。後堂无日不春风。明年定又强今岁，会有明珠入掌中。",
            "comment": ""
        },
        {
            "title": "西江月",
            "content": "洗眼重看十桂，转头已过三秋。人生遇坎与乘流。何况有花有酒。花若与人有意，酒能为我浇愁。拭挼金蕊泛金瓯。比似菊英胜否。",
            "comment": ""
        },
        {
            "title": "浣溪沙",
            "content": "树底全无一点红。今年春事又成空。不须追恨雨和风。欲去未来多恶况，独眠无寐少欢悰。一声啼鴂五更钟。",
            "comment": ""
        },
        {
            "title": "西江月",
            "content": "巧节已成昨梦，今宵重倒芳尊。主宾和气敌春温。雄辩高谈衮衮。剩把烛花高照，频教舞袖轻翻。笛声幽咽鼓声喧。却恨更筹苦短。",
            "comment": ""
        },
        {
            "title": "传言玉女",
            "content": "稽古堂前，恰见四番端午。又来江上，听鸣鼍急鼓。棹歌才发，漠漠一川烟雨。轻舟摇扬，浪心掀舞。倦客今年续命，欠□彩缕。归期渐近，剗地萦心绪。何日斑衣，更看迎门儿女。百怀且付，尊前蒲黍。",
            "comment": ""
        },
        {
            "title": "点绛唇",
            "content": "五马归来，後车载得如花女。缓歌金缕。新样京华舞。主悦宾欢，一醉祛袢暑。停箫鼓。且须听取。三朵花能语。",
            "comment": ""
        },
        {
            "title": "鹧鸪天",
            "content": "动地欢声遍十龙。元宵真赏与民同。春归莲焰参差里，人在蓬壶快乐中。乘皓月，逐和风。凉舆归去莫匆匆。班春休道无千炬，也有星球数点红。",
            "comment": ""
        },
        {
            "title": "踏莎行",
            "content": "春已经旬，历方换岁。六花依旧来呈瑞。细思残腊与新年，一般清绝元非二。宿麦连云，遗蝗入地。坡仙有句谁能继。元宵此去日无多，会看霁色生和气。",
            "comment": ""
        },
        {
            "title": "生查子",
            "content": "尊前主与宾，欠一还成九。休唱木犀词，预饮黄花酒。开怀今夕同，分手明朝又。不管岁年催，且把馨香嗅。",
            "comment": ""
        },
        {
            "title": "虞美人",
            "content": "梅桃末利东篱菊。著个瓶儿簇。寻常四物不同时。恰似西施二赵、太真妃。从来李郭多投分。伯仲俱清俊。苍颜独我已成翁。尚许掀髯一笑、对西风。",
            "comment": ""
        },
        {
            "title": "西江月",
            "content": "碎影乱筛月地，浓香时度风檐。渊明有菊径开三。不似此花雅淡。兰蕙芬敷可并，芙蓉浅俗堪嫌。美人妆罢笑窥帘。插鬓些儿正欠。",
            "comment": ""
        },
        {
            "title": "菩萨蛮",
            "content": "分宜七里逢重九。篱根无菊尊无酒。萧飒鬓如蓬。不禁吹帽风。插花开口笑。未分输年少。明岁定王台。传杯不放杯。",
            "comment": ""
        },
        {
            "title": "鹊桥仙",
            "content": "六人欢笑，六姬讴唱，六博时分胜负。六家盘馔斗芳鲜，恰两月、六番相聚。特排整整，华筵楚楚，终是不如草具。赏心乐事四时同，又管甚、落花飞絮。",
            "comment": ""
        },
        {
            "title": "鹧鸪天",
            "content": "点检尊前主与宾。今宵依旧昨宵人。自缘笑语生和气，不为风光属小春。香叆叇，酒清醇。山肴野蔌总前陈。掀髯抵掌君休怪，镜里星星白发新。",
            "comment": ""
        },
        {
            "title": "菩萨蛮",
            "content": "去年持酒为君寿。劝君更上悬车奏。通籍已金闺。腰银袍亦绯。壶中闲日月。自有长生诀。父子弟兄贤。一门行地仙。",
            "comment": ""
        },
        {
            "title": "菩萨蛮",
            "content": "开禧三月初逢九。持杯来庆梅仙寿。警捕恰三年。四封人宴然。政成应不日。去作朝京客。阴德合长生。休看三住铭。",
            "comment": ""
        },
        {
            "title": "西江月",
            "content": "头上银幡初卸，堂前玉斝重飞。人言七十古来稀。七十如今已至。斑白元无一点，微黄已透双眉。一番庆寿十年期。更庆十番不啻。",
            "comment": ""
        },
        {
            "title": "卜算子",
            "content": "绿烛间红花，绝艳交相照。不分花时雨又风，折取供吟笑。拟把插乌巾，却恨非年少。点笔舒笺领略渠，座客词俱妙。",
            "comment": ""
        },
        {
            "title": "南歌子",
            "content": "生世逢端午，齐头五十番。一番须作一般看。又听竞船萧鼓、沸江干。不用丝缠臂，休将艾插门。及时蒲黍漫登盘。只恐岁华催促、鬓毛斑。",
            "comment": ""
        },
        {
            "title": "浣溪沙",
            "content": "屈指中秋一日期。雨馀云薄月来迟。冰轮犹自欠些儿。世事孰非颠倒相，客居东位主人西。觞行莫惜醉如泥。",
            "comment": ""
        },
        {
            "title": "满江红",
            "content": "七帙华年，这强健、人谁得似。还又见、设弧令旦，秋风生桂。教子已成森砌玉，弄孙仍得追风骥。更後堂、深处著婵娟，笙歌沸。香叆篆，杯浮蚁。欢意洽，酡颜醉。有静中日月，闲中天地。不必亲扶灵寿杖，何须远挹浮丘袂。看蟠桃、著子又开花，三千岁。",
            "comment": ""
        },
        {
            "title": "鹊桥仙",
            "content": "立春除夕，并为一日，此事今年创见。席间三世共团栾，随分有、笙歌满院。一名喜雪，二名饯岁，三则是名春宴。从教一岁大家添，但只要、明年强健。",
            "comment": ""
        },
        {
            "title": "鹧鸪天",
            "content": "古遂长沙千里遥。三年三处做生朝。试拈疏蕊铜瓶插，更把轻沈宝鼎烧。杯绿泛，脸红潮。抱孙娱膝语声娇。官居只似私居样，管取寒松最後雕。",
            "comment": ""
        },
        {
            "title": "秦楼月/忆秦娥",
            "content": "三月一。题舆恰届垂弧日。垂弧日。武安门外，欢声扬溢。双瞳炯炯头如漆。天公付与长生质。长生质。云霄稳坐，持荷簪笔。",
            "comment": ""
        },
        {
            "title": "菩萨蛮",
            "content": "去年今日游稽古。斓斑曾著莱衣舞。四世共团栾。津然一笑欢。归期今不远。孥累俱先遣。犹有社中人。相从寂寞滨。",
            "comment": ""
        },
        {
            "title": "菩萨蛮",
            "content": "泉江三遇昌阳节。棹歌还向中流发。急桨更轻桡。看谁夺得标。明年归紫淦。尚忆舟同泛。应有旧双鬟。能讴菩萨蛮。",
            "comment": ""
        },
        {
            "title": "采桑子",
            "content": "中秋过了还逢社，寿我亲闱。百里熙熙。尽道平反赖母慈。浏川水阔吾山峻，福禄如斯。禄鬓青眉。子又生孙孙又儿。",
            "comment": ""
        },
        {
            "title": "浣溪沙",
            "content": "仙子凌波袜有尘。翰林摛藻笔如神。此花此曲两无伦。不与妆台簪宝髻，却来书阁伴幽人。恨无佳客只空尊。",
            "comment": ""
        },
        {
            "title": "鹧鸪天",
            "content": "风雨潇潇旧满城。今年九日十分晴。且同北海邀佳客，共向东篱看落英。罗绮队，管弦声。银山高处好同登。催租岂解妨诗兴，自是潘郎名未成。",
            "comment": ""
        },
        {
            "title": "鹊桥仙",
            "content": "金飙乍歇，冰轮欲上，万里秋空如扫。一年十二度团圆，甚恰限、今宵最好。烹麟脍凤，幕天席地，争似杯盘草草。明年应更胜今年，但只恐、朱颜暗老。",
            "comment": ""
        },
        {
            "title": "点绛唇",
            "content": "甲第初成，持杯酌酒来相庆。棣华辉映。相对开三径。小巧规模，百事都相称。年方盛。从容啸咏。不碍青云兴。",
            "comment": ""
        },
        {
            "title": "西江月",
            "content": "锁棘方当拔士，挥毫正好摛文。词源三峡笔千军。尽出平生素蕴。天府伫登名姓，夜窗不负辛勤。直须平步上青云。始信文章有准。",
            "comment": ""
        },
        {
            "title": "南歌子",
            "content": "心下悬悬地，侬家好好儿。相怜相惜许多时。岂料一朝轻拆、便轻离。要见无由见，教归不肯归。数珠懒把镜慵窥。只有新添鬓雪、减腰围。",
            "comment": ""
        },
        {
            "title": "渔家傲",
            "content": "白古馀杭多俊俏。风流不独夸苏小。又见尊前人窈窕。花枝袅。贪看忘却朱颜老。曲巷横街深更杳。追欢买笑须年少。悔不从前相识早。心灰了。逢场落得掀髯笑。",
            "comment": ""
        },
        {
            "title": "好事近",
            "content": "春事日相催，红尽浅桃深杏。可惜窥园无暇，任绿苔封径。凭谁说与雨和风，休要太狂横。等待禁烟予告，要选幽寻胜。",
            "comment": ""
        },
        {
            "title": "减字木兰花",
            "content": "偶然相聚。最是人间堪乐处。散步寻春。来作琴堂不速宾。缓歌一曲。野鹜纷纷都退缩。不用多杯。准拟花时日日来。",
            "comment": ""
        }
    ]
}