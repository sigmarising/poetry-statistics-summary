{
    "dynasty": "宋",
    "author": "刘光祖",
    "poems": [
        {
            "title": "问田夫",
            "content": "清晨出柴扉，偶遇耕田夫。为问尔田间，近曾得雨无。田夫欣欣言，旱势早已苏。昨午云四合，一雨半日余。高下粗沾溉，芃然蔼菑畲。老夫闻此言，欣怿当何如。",
            "comment": ""
        },
        {
            "title": "游荆门上泉寺",
            "content": "碧玉潭深黄玉花，莲经听彻便为家。凭君为我频膏雨，长使村村足稻麻。",
            "comment": ""
        },
        {
            "title": "句",
            "content": "同登二乐榭，拟续四贤诗。",
            "comment": ""
        },
        {
            "title": "临江仙",
            "content": "小院回廊春寂寂，晚来独自闲行。画帘东畔碧云生。也知无雨，空滴枕边声。一簇小桃开又落，低头拾取红英。东风相送忘相迎。梨花寒食，到得锦宫城。",
            "comment": ""
        },
        {
            "title": "除夕",
            "content": "房州亦是家，守岁落灯花。乡信长凭雁，僧餐自施鸦。",
            "comment": ""
        },
        {
            "title": "鹤林寺",
            "content": "竹院逢僧话，山门扫地迎。英雄犹有迹，般若太无情。玉树春阴密，琅玕晚暑清。半年来往屡，只合送行旌。",
            "comment": ""
        },
        {
            "title": "昭君怨",
            "content": "人在醉乡居住。记得旧曾来去。疏雨听芭蕉。梦魂遥。惆怅柳烟何处。目送落霞江浦。明夜月当楼。照人愁。",
            "comment": ""
        },
        {
            "title": "长相思",
            "content": "玉尊凉。玉人凉。若听离歌须断肠。休教成鬓霜。画桥西，画桥东。有泪分明清涨同。如何留醉翁。",
            "comment": ""
        },
        {
            "title": "踏莎行",
            "content": "扫径花零，闭门春晚。恨长无奈东风短。起来消息探荼縻，雪条玉蕊都开遍。晚月魂清，夕阳香远。故山别後谁拘管。多情於此更情多，一枝嗅罢还重拈。",
            "comment": ""
        },
        {
            "title": "诗一首",
            "content": "岭似颓城野日荒，关留遗迹界金房。蜀人初向京西道，是处为家莫断肠。",
            "comment": ""
        },
        {
            "title": "沁园春",
            "content": "画戟如霜，绮疏如水，篆香渐微。向莺花多处，青山衮衮，鹭凫散後，落屑霏霏。曾是鸾台金马客，一场梦觉来人事非。多少话，付无心云叶，自在闲飞。想看燕鸿易感，□几度春往秋又归。见黄馀露点，东坡菊赋，清传雪片，处士梅诗。向此年年开寿斝，算今古人生七十稀。歌啸外，作皇朝遗老，名字辉辉。",
            "comment": ""
        },
        {
            "title": "洞仙歌",
            "content": "晚风收暑，小池塘荷净。独倚胡床酒初醒。起徘徊、时有香气吹来，云藻乱，叶底游鱼动影。空擎承露盖，不见冰容，惆怅明妆晓鸾镜。後夜月凉时，月淡花低，幽梦觉、欲凭谁省。且应记、临流凭阑干，便遥想，江南红酣千顷。",
            "comment": ""
        },
        {
            "title": "句",
            "content": "满地残红惊不见，晓风吹上石榴枝。仙馆无人春寂寂，一林红日鍊樱丹。晓来多谢梁间燕，尽把春愁举似人。山翁何事冲寒往，知有梅花在隔溪。归路夕阳收，山翠染襟袖。",
            "comment": ""
        },
        {
            "title": "鹊桥仙",
            "content": "相逢一笑，又成相避，南雁归时霜透。明朝人在短亭西，看舞袖、双双行酒。歌声此处，秋声何处，几度乱愁搔首。如何不寄一行书，有万绪、千端别後。",
            "comment": ""
        },
        {
            "title": "白云岩",
            "content": "万竹山中丹叶秋，五峰岩讶白云留。黄花夹路开无主，青嶂随人翠欲流。",
            "comment": ""
        },
        {
            "title": "游荆门上泉寺",
            "content": "上泉山下石丛丛，小似飞来天竺峰。草木自腴岩自秀，幽姿不肯入廛中。",
            "comment": ""
        },
        {
            "title": "醉落魄/一斛珠",
            "content": "春风开者。一时还共春风谢。柳条送我今槐夏。不饮香醪，孤负人生也。曲塘泉细幽琴写。胡床滑簟应无价。日迟睡起帘钩挂。何不归欤，花竹秀而野。",
            "comment": ""
        },
        {
            "title": "穿珠节",
            "content": "往日房陵怜逐客，物情不觉在天涯。十年来作六州长，四海共知双鬓华。封内半为故敌践，路傍时问野人家。京山初入京西道，晚景轻风旆脚斜。",
            "comment": ""
        },
        {
            "title": "句",
            "content": "思君天阔水悠悠。",
            "comment": ""
        },
        {
            "title": "江城子",
            "content": "十分雪意却成霜。暮云黄。月微茫。只有梅花，依旧吐幽芳。还喜无边春信漏，疏影下，觅浮香。才清端是紫薇郎。别鵷行。忆宫墙。夜半胡为，人与月交相。君合召归吾老矣，月随去，照西厢。",
            "comment": ""
        },
        {
            "title": "临江仙",
            "content": "我似万山千里外，悠然一片归云。宫衔犹自带云云。谁知前进士，已是故将军。闲坐闲行闲饮酒，闲拈闲字闲文。诸公留我笑纷纷。一枝簪宝髻，六幅舞罗裙。",
            "comment": ""
        },
        {
            "title": "句",
            "content": "女娲山下少人行，涧谷声中一鸟鸣。",
            "comment": ""
        },
        {
            "title": "水调歌头",
            "content": "客梦一回醒，三度碧梧秋。仰看今夕天上，河汉又西流。早晚凉风过雁，惊落空阶一叶，急雨闹清沟。归计休令暮，宵露浥征裘。古来今，生老病，许多愁。那堪更说，无限功业镜中羞。只有青山高致，对此还论世事，举白与君浮。送我一杯酒，谁起舞凉州。",
            "comment": ""
        }
    ]
}