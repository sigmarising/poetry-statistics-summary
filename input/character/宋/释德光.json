{
    "dynasty": "宋",
    "author": "释德光",
    "poems": [
        {
            "title": "颂古十三首",
            "content": "入门便喝绝商量，空奋双拳立纪纲。反转杀人三角眼，丛林千古受灾殃。",
            "comment": ""
        },
        {
            "title": "举船子和尚覆船入水而逝颂",
            "content": "蓦口一桡全杀活，点头三下鼻辽天。至今千古风流在，谁道华亭覆却船。",
            "comment": ""
        },
        {
            "title": "颂古十三首",
            "content": "苦中乐，乐中苦，赵州这僧俱欠悟。直饶彻根源，也是泥中洗土。",
            "comment": ""
        },
        {
            "title": "圜悟和尚赞",
            "content": "才呼小玉例知归，撞破天关碎铁围。拈出东山暗号子，至今千古峭巍巍。",
            "comment": ""
        },
        {
            "title": "兴化打克宾克宾如此答颂",
            "content": "罚钱出院扬家丑，兴化聱头遇克宾。父子不传真秘诀，棒头敲出玉麒麟。",
            "comment": ""
        },
        {
            "title": "示僧鄮郭建接待",
            "content": "玉几峰高难措足，行人多向半途休。无栖泊处开门户，个个教伊到地头。",
            "comment": ""
        },
        {
            "title": "答御制颂",
            "content": "一句截流心路绝，千差万别豁然通。等闲更进竿头步，莫问西来及与东。",
            "comment": ""
        },
        {
            "title": "女真进千手千眼观音像颂",
            "content": "一手动时千手动，一眼观时千眼观。自是太平无一事，何须弄出几多般。",
            "comment": ""
        },
        {
            "title": "示建弥陀会",
            "content": "了得惟心是道场，弥陀元不在西方。面门出入无人荐，刹刹尘尘迸宝光。",
            "comment": ""
        },
        {
            "title": "偈颂十首",
            "content": "赵州南，石桥北，观音院里有弥勒。祖师遗下一只履，直至而今寻不得。",
            "comment": ""
        },
        {
            "title": "偈颂十首",
            "content": "口似备盆呵佛祖，牙如剑树骂诸方。而今死入阿鼻狱，看你如何孟八郎。",
            "comment": ""
        },
        {
            "title": "偈颂十首",
            "content": "一月普现一切水，一切水月一月摄。诸佛法身入我性，我性同共如来合。大小永嘉，和屎合尿。",
            "comment": ""
        },
        {
            "title": "偈颂十首",
            "content": "世尊拈花，迦叶微笑，一对铁槌，浑无孔窍。",
            "comment": ""
        },
        {
            "title": "颂古十三首",
            "content": "丧尽生涯卖笊篱，白拈火里讨便宜。看来枝节只如此，也道心空及第归。",
            "comment": ""
        },
        {
            "title": "偈",
            "content": "七手八肢，三头两面。耳听不闻，眼觑不见。苦乐逆顺，打成一片。路逢死蛇莫打杀，无底篮子盛将归。",
            "comment": ""
        },
        {
            "title": "偈颂十首",
            "content": "机轮转处，作者犹迷。祖令当行，魔军胆丧。",
            "comment": ""
        },
        {
            "title": "颂古十三首",
            "content": "黄蘖棒头曾不顾，高安拳下错商量。从兹遍界生荆棘，佛法初无一寸长。",
            "comment": ""
        },
        {
            "title": "偈颂十首",
            "content": "十五日已前，千人万人把不住。十五日已后，漫天网子百千重。正当十五日，龙袖拂开全体现，象王行处绝狐踪。",
            "comment": ""
        },
        {
            "title": "颂古十三首",
            "content": "师之一字见还难，直下应须透祖关。纵使祖关开正眼，前头更有万重山。",
            "comment": ""
        },
        {
            "title": "答御制颂",
            "content": "当阳一句子，平地步青云。踏翻关棙处，便是主家春。",
            "comment": ""
        },
        {
            "title": "颂古十三首",
            "content": "非风旛话露全机，千古丛林起是非。咄这新州卖柴汉，得便宜是落便宜。",
            "comment": ""
        },
        {
            "title": "颂古十三首",
            "content": "赵州勘婆，百发百中。趁得老鼠，打破油瓮。",
            "comment": ""
        },
        {
            "title": "布袋和尚赞",
            "content": "拊背乞钱成漏泄，回头转脑昧真机。可怜闹里无人识，空自肩担布袋归。",
            "comment": ""
        },
        {
            "title": "偈颂十首",
            "content": "灵山一句无差别，直截分明为君决。藕丝孔里骑大鹏，竹篦打落天边月。",
            "comment": ""
        },
        {
            "title": "捧赐佛照禅师号敕黄示众",
            "content": "天书亲自日边平，一道神光遍九垓。为瑞为祥恩力大，直教枯木解花开。",
            "comment": ""
        },
        {
            "title": "颂古十三首",
            "content": "出得山来早是迟，却於世上讨便宜。直饶一念超三界，好与拳头劈面椎。",
            "comment": ""
        },
        {
            "title": "偈颂十首",
            "content": "说佛说祖，泥中洗土。谈妙谈玄，十万八千。现成公案，已落言诠。提起衲僧拄杖子，浑家送上渡头船。灵隐全提向上机，不知谁是丈夫儿。岭梅漏泄春消息，雪里横开三四枝。",
            "comment": ""
        },
        {
            "title": "颂古十三首",
            "content": "颺下采樵斧，直入碓坊舂。一脚踏到底，黄梅信息通。",
            "comment": ""
        },
        {
            "title": "颂古十三首",
            "content": "法出奸生，垛生招箭。三脚驴子，是谁亲见。",
            "comment": ""
        },
        {
            "title": "自赞",
            "content": "辞九重，归东越。听松风，对江月。冷笑老胡得一橛。",
            "comment": ""
        },
        {
            "title": "进即心即佛非心非佛颂",
            "content": "即心即佛无蹊径，非佛非心有变通。直下两头俱透脱，新甸不在海门东。",
            "comment": ""
        },
        {
            "title": "颂古十三首",
            "content": "尊者亲曾见佛来，双眉策起笑颜开。古今不隔丝毫许，天上人间孰可陪。",
            "comment": ""
        },
        {
            "title": "偈颂十首",
            "content": "蓬莱有个李八伯，一对眼睛如漆黑。且莫错认定盘星。",
            "comment": ""
        },
        {
            "title": "颂古十三首",
            "content": "亲到龙潭不见龙，纸灯吹灭眼头空。一条白棒掀天地，灭却西来达磨宗。",
            "comment": ""
        },
        {
            "title": "沩山间仰山临济得大愚力得黄蘖力颂",
            "content": "黄蘖山头遭痛棒，大愚肋下报冤雠。当机一喝惊天地，直得曹溪水逆流。",
            "comment": ""
        },
        {
            "title": "颂古十三首",
            "content": "亩之地，三蛇九鼠。子细看来，是何面胔。",
            "comment": ""
        },
        {
            "title": "偈颂十首",
            "content": "一法不明，翳汝眼睛。眼睛不明，世界峥嵘。",
            "comment": ""
        }
    ]
}