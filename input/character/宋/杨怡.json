{
    "dynasty": "宋",
    "author": "杨怡",
    "poems": [
        {
            "title": "成都运司园亭十首·西园",
            "content": "池台密相望，曾是故侯宅。赏心知几人，乔木已百尺。低花拂乌帽，古藓駮苍石。欲问昔豪华，秋风扫无迹。",
            "comment": ""
        },
        {
            "title": "成都运司园亭十首·海棠轩",
            "content": "花如窈窕人，宛在水中沚。当轩有余妍，终日玩芳蘤。池清藻压枝，波动鱼争蕊。锦帐想含春，归心浩然起。",
            "comment": ""
        },
        {
            "title": "成都运司园亭十首·茅庵",
            "content": "缉茅如蜗庐，容膝才一丈。规圆无四隅，空廓含万象。绳床每宴坐，不与物俯仰。惟许岁寒君，虚心环几杖。",
            "comment": ""
        },
        {
            "title": "成都运司园亭十首·小亭",
            "content": "方亭惟四柱，对峙花竹间。下有雪岭水，淙流日潺潺。宛如双彩舸，缆向春波湾。欲起江湖心，而奈风涛艰。",
            "comment": ""
        },
        {
            "title": "成都运司园亭十首·潺玉亭",
            "content": "使君漱流心，官府未始忘。亭下玉豀水，扑碎白玉璫。清耳不待洗，高怀自沧浪。安得援瑶琴，写此声琅琅。",
            "comment": ""
        },
        {
            "title": "成都运司园亭十首·雪峰楼",
            "content": "翛翛楼下竹，虢虢竹间水。楼高虽不见，清响长在耳。晨光露西崦，积玉照窗纸。昆阆亦何人，当从跨金鲤。",
            "comment": ""
        },
        {
            "title": "成都运司园亭十首·翠锦亭",
            "content": "峨峨碧油幢，矗矗羽葆盖。燕居不废严，环竦布亭外。穠阴生昼寒，微吹发天籁。隐几对凝香，衣冠嗒如蜕。",
            "comment": ""
        },
        {
            "title": "成都运司园亭十首·玉豀堂",
            "content": "虚堂已深窈，那复要营室。使君寂无事，闭合卧终日。临池狎清泚，养竹听箫瑟。不为省春耕，轺车肯轻出。",
            "comment": ""
        },
        {
            "title": "成都运司园亭十首·月台",
            "content": "嘉木密交阴，月夕苦荟翳。高台出林杪，远目望天际。不厌清露寒，秪恐轻云蔽。可但少陵翁，能思斫仙桂。",
            "comment": ""
        },
        {
            "title": "成都运司园亭十首·水阁",
            "content": "小阁平池阳，危桥属花屿。杖履乐幽闲，龟鱼荫深阻。刻柱记新涨，弄水滌烦暑。物我久相忘，珍禽近人语。",
            "comment": ""
        }
    ]
}