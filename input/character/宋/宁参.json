{
    "dynasty": "宋",
    "author": "宁参",
    "poems": [
        {
            "title": "县斋十咏·永益池",
            "content": "唐贤遗胜地，天泽引初深。未起朝宗势，先资济众心。净惟涵宝刹，微或鄙蹄涔。爽气何偏早，群蛙一夜沉。",
            "comment": ""
        },
        {
            "title": "县斋十咏·波纹石",
            "content": "何必观春渚，他山质自奇。危层分荡漾，峭碧认逶迤。禁陛宜相接，星机好共支。高空如有阙，一补未为迟。",
            "comment": ""
        },
        {
            "title": "县斋十咏·藏书阁",
            "content": "洞闢前轩峻，危梯趣若何。绿苔生未遍，缥帙聚还多。晓幌吞清旭，秋栏拂静柯。犹怜铅笔在，公外独频过。",
            "comment": ""
        },
        {
            "title": "县斋十咏·载荣桐",
            "content": "几年惟悴质，一旦类生稊。玉甃青初满，银床绿乍齐。雅胜玄雨润，高称峄阳低。况有苍姬叶，还当副剪圭。",
            "comment": ""
        },
        {
            "title": "县斋十咏·古植槐",
            "content": "谁知深固久，根怪蛰龙形。自著三冬市，空怀八命庭。馀清蝉始噪，茂绿雨初经。未便惭群木，犹怜桂有馨。",
            "comment": ""
        },
        {
            "title": "县斋十咏·石席",
            "content": "结粹从天匠，周方出翠峦。宁知磨琢易，须信卷舒难。角枕清同置，藜床雅并观。公馀聊偃息，空觉病肤寒。",
            "comment": ""
        },
        {
            "title": "县斋十咏·习射亭",
            "content": "危亭当旅进，飞镝共星鸣。才奏蘋蘩节，空闻霹雳声。泽宫期并胜，相圃忆偕行。敏手无虚发，由来已鹄平。",
            "comment": ""
        },
        {
            "title": "县斋十咏·思齐楼",
            "content": "高闬营层构，翚飞势自伸。已闻能赋客，空忆带星人。彫槛凭秋迥，朱扉敞汉新。龟趺清刻在，谁共继芳尘。",
            "comment": ""
        },
        {
            "title": "县斋十咏·惟勤阁",
            "content": "自责思前古，徒名是永怀。善声惭偃室，幽兴类萧斋。未报投虚刃，空防肆毒材。恪居知有地，{绳纟换亻}俛竞相谐。",
            "comment": ""
        },
        {
            "title": "县斋十咏·小庭松",
            "content": "挺质依雕槛，盘根似旧峰。美材高并接，强榦直相容。度夕寒声细，凌秋翠影重。当轩何郁郁，应只待秦封。",
            "comment": ""
        }
    ]
}