{
    "dynasty": "宋",
    "author": "释普度",
    "poems": [
        {
            "title": "偈颂一百二十三首",
            "content": "邬那青青处，山高云半垂。面面栽荆棘，游人到者稀。寥寥五十载，昨是今何非。太湖三万六千顷，月在波心说向谁。",
            "comment": ""
        },
        {
            "title": "偈颂一百二十三首",
            "content": "破沙盆，没巴鼻，尽大地人扶持不起。玉山路上，荆棘参天。锺阜山前，清风匝地。擘破宝公面皮，德云无处回避。",
            "comment": ""
        },
        {
            "title": "偈颂一百二十三首",
            "content": "落叶辞柯满竹扉。道道，何处寻。今即古，古即今。曹溪波浪如相似，无限平人被陆沈。",
            "comment": ""
        },
        {
            "title": "偈颂一百二十三首",
            "content": "一见便见，一得永得。四边界至，故是分明。一寸笔头，万钧之力。三十年异苗翻茂，千万古口流伟勣。",
            "comment": ""
        },
        {
            "title": "偈颂一百二十三首",
            "content": "拔地凌霄峰，嵯峨倚寥泬。一夜天风忽吹折，木马悲嘶，石人哽咽。晓来云散谷风清，千古虚堂照明月。",
            "comment": ""
        },
        {
            "title": "寮前老郎请赞",
            "content": "心直如弦，性急似箭。翻手覆手，日面月面。零敲碎打破沙盆，我见人见众生见寿者见。",
            "comment": ""
        },
        {
            "title": "郁维那请赞",
            "content": "这汉酷毒，元无面目。描画难成，下笔则触。瞎衲僧正眼，灭老胡种族。殃害丛林卒未休，一时付与清江郁。",
            "comment": ""
        },
        {
            "title": "钱清接待",
            "content": "短策轻囊称野情，憧憧何事过钱清。入门吃饭出门去，莫道沃洲山水青。",
            "comment": ""
        },
        {
            "title": "偈颂一百二十三首",
            "content": "楼阁门开，了无回互。既是家里人，便请直入。",
            "comment": ""
        },
        {
            "title": "偈颂一百二十三首",
            "content": "落叶飘飘，秋江清浅。烈士相逢，干戈不殿。言多去，道转远。",
            "comment": ""
        },
        {
            "title": "偈颂一百二十三首",
            "content": "大海扬尘，高源出水。狭路相逢，知心有几。明明玉鉴光中，浩浩烟波万里。鸑鷟擎头，金鳞摆尾。江北江南绝望时，一声霹雳清飚起。",
            "comment": ""
        },
        {
            "title": "小师淳密请赞",
            "content": "头白眉须白，胸中无点墨。说禅不入时样，一味点胸点肋。密意分明生汝边，何待当来问弥勒。",
            "comment": ""
        },
        {
            "title": "送小师淳志游方",
            "content": "参禅不是小因缘，立志当如铁石坚。百城靠倒无依倚，回首归来吃痕拳。",
            "comment": ""
        },
        {
            "title": "和静照诗韵",
            "content": "汲来崖瀑煮新茶，紫玉瓯中现瑞霞。到此豁然如梦觉，一天疏雨湿秋花。",
            "comment": ""
        },
        {
            "title": "偈颂一百二十三首",
            "content": "说得一丈，不如行得一尺。行得一尺，不如离却一寸。山高分水深，青天分白日。",
            "comment": ""
        },
        {
            "title": "颂古一首",
            "content": "双林树下手摩胸，说有谈无姿脱空。若谓瞿昙曾入灭，错教啼鸟笑春风。",
            "comment": ""
        },
        {
            "title": "偈颂一百二十三首",
            "content": "释迦老子弄精魂，死了依前似不曾。一树落花春过后，无山无限碧层层。",
            "comment": ""
        },
        {
            "title": "偈颂一百二十三首",
            "content": "前佛性命，后佛纪纲。开口即丧，闭口即错。瘥病不假驴驼药。",
            "comment": ""
        },
        {
            "title": "偈颂一百二十三首",
            "content": "普天寒色，大地为炉。但见清风壁立，不知石烂松枯。丹霞烧木佛，因甚院主堕眉须。若无这些火种，讨甚碧眼老胡。",
            "comment": ""
        },
        {
            "title": "偈颂一百二十三首",
            "content": "今朝七月十五，衲僧拄杖起舞。头顶西天，脚踏东土。游历百城，不移寸步。阿呵呵，白云绽处青山露。",
            "comment": ""
        },
        {
            "title": "偈颂一百二十三首",
            "content": "兔马有角，牛羊无角。寸毫尺厘，天地寥廓。潘阆倒骑驴，攧杀黄番趠。",
            "comment": ""
        },
        {
            "title": "偈颂一百二十三首",
            "content": "震法雷，击法鼓。玉角金鳞，兴云吐雾。机前拶倒凌霄峰，大地撮来无寸土。杀活全提，平欺佛祖。",
            "comment": ""
        },
        {
            "title": "送小师淳真参雪窦",
            "content": "千丈岩垂云万叠，老龙高卧见还稀。子今决志攀鳞角，莫顾岩前雪浪飞。",
            "comment": ""
        },
        {
            "title": "偈颂一百二十三首",
            "content": "清明寒食节，韶光烂漫时。野花迷古迳，回首暮云低。纸飞处杜鹃啼，不是苦心人不知。",
            "comment": ""
        },
        {
            "title": "偈颂一百二十三首",
            "content": "圆同太虚，无欠无余。良由取舍，所以不如。",
            "comment": ""
        },
        {
            "title": "偈颂一百二十三首",
            "content": "山之高，水之深，非古亦非今。老胡打失一只履，葱岭那边无处寻。",
            "comment": ""
        },
        {
            "title": "观音赞",
            "content": "苦海横身一叶轻，黑风吹堕任纵横。要令险处人回首，月在补陀天际生。",
            "comment": ""
        },
        {
            "title": "出山相赞",
            "content": "万乘尊荣都弃了，六年雪岭受饥寒。明星一见便回首，到底依前被眼瞒。",
            "comment": ""
        },
        {
            "title": "净发",
            "content": "工夫用处没蹻踦，心手相应合自知。毫发尽时消息尽，不妨眼上又安眉。",
            "comment": ""
        },
        {
            "title": "偈颂一百二十三首",
            "content": "声前一句，斗换星移。石火莫及，电光罔追。栗棘蓬当面掷，全刚剑信手挥。少林消息断，花绽不萌枝。",
            "comment": ""
        },
        {
            "title": "偈颂一百二十三首",
            "content": "山前一片闲田地，旷大劫来无界至。今朝恢复又归来，坐断脚头并脚尾。东也是，西也是，南北东西无不是。",
            "comment": ""
        },
        {
            "title": "虚堂和尚赞",
            "content": "戏海狞龙，出山猛虎。眼盖乾坤，气谷佛祖。严法令则滴水冰生，提向上则超今越古。九据名蓝，三奉诏旨。无愧当年面壁人，只是口门多一齿。",
            "comment": ""
        },
        {
            "title": "金山修砖岸",
            "content": "长江万里涌金鳌，屹立中流气势豪。直下放教根脚稳，任教八面起风涛。",
            "comment": ""
        },
        {
            "title": "偈颂一百二十三首",
            "content": "垂垂白发老成魔，异类中行罪过多。业债既深偿未足，又托犁把出烟萝。",
            "comment": ""
        },
        {
            "title": "偈颂一百二十三首",
            "content": "见身无实是佛见，了心如幻是佛子。了得身心本性空，斯人与佛何殊别。坐底坐，产底立。触目遇缘，更非他物。",
            "comment": ""
        },
        {
            "title": "偈颂一百二十三首",
            "content": "妙喜墨竹篦，有背还有触。儿孙用得亲，通身是眼目。正令全提转辘辘，花簇簇，锦簇簇。直教佛祖亦头低，宇宙空来更有谁。",
            "comment": ""
        },
        {
            "title": "拾得赞",
            "content": "生扫箒，用得亲。休指注，枉辛勤。本来田地绝纤尘。",
            "comment": ""
        },
        {
            "title": "偈颂一百二十三首",
            "content": "笔头有眼主中主，号令无私公至公。妙用当机全杀活，一新佛祖旧家风。",
            "comment": ""
        },
        {
            "title": "送楷维那",
            "content": "辊底怒涛千丈雪，转空明月一天秋。赠行莫道□□窖，历历君家拄杖头。",
            "comment": ""
        },
        {
            "title": "寒山赞",
            "content": "没伎俩，爱吟诗。一句子，少人知。寥寥静听松风吹。",
            "comment": ""
        },
        {
            "title": "送文上人游台荡",
            "content": "文彩全彰拄杖头，吴山楚水兴悠悠。江声一夜催行色，踏断石桥方始休。",
            "comment": ""
        },
        {
            "title": "示马路钤",
            "content": "参禅乃是丈夫事，良马从来不用鞭。六窗尽启乾坤大，万里无云一片天。",
            "comment": ""
        },
        {
            "title": "偈颂一百二十三首",
            "content": "昨夜毗岚撼山岳，七十二峰俱倒卓。太湖万顷涓滴无，黄叶乱飘星斗落。",
            "comment": ""
        },
        {
            "title": "偈颂一百二十三首",
            "content": "云收海山横，月印江天晓。扰扰红尘中，青春有多少。铁壁银山一拶开，落花流水空徘徊。",
            "comment": ""
        },
        {
            "title": "偈颂一百二十三首",
            "content": "虎岩岩下虎，咬人齿不露。踞地坐眈眈，南北无行路。翻身一掷更无踪，虚空拍掌须弥舞。万象森罗，一时痛苦。石人木人泪如雨。",
            "comment": ""
        },
        {
            "title": "偈颂一百二十三首",
            "content": "学道先须有悟由，贼无种，相鼓儱，还如曾斗快龙舟，碧眼胡僧笑不休。虽然旧阁闲田地，物见主，眼卓竖。一度赢来方始休，绿扬影裹戴嵩牛。如是禁足。知投身於火悉皆成火，似鎔像为金莫不□□。",
            "comment": ""
        },
        {
            "title": "偈颂一百二十三首",
            "content": "今朝五月五，诸方尽鸣鼓。不说药病相治，便说书符呪士。金山伎俩既无，未免别行一路。日轮当午。",
            "comment": ""
        },
        {
            "title": "德山赞",
            "content": "担疏钞行脚，大负不平气。失脚到龙潭，未惬平生意。吹灭纸灯时，拶著娘生鼻。便将一炬火，烧却闲故纸。从兹愤愤觅冤仇，一条白棒掀天地。",
            "comment": ""
        },
        {
            "title": "付法衣与琼林侍者",
            "content": "杨岐担子无轻重，上得肩时便著行。咬定牙关提正令，卷舒杀活任纵横。",
            "comment": ""
        },
        {
            "title": "偈颂一百二十三首",
            "content": "时临秋九，不寒不热。瓦砾鸣秋蛩，茅檐挂残月。各自著便宜，正是好时节。",
            "comment": ""
        },
        {
            "title": "偈颂一百二十三首",
            "content": "正法眼，破沙盆。零敲碎打，不直分文。一一银山铁壁，一一电掣雷奔。",
            "comment": ""
        },
        {
            "title": "焙经",
            "content": "儿孙一代错商量，抖擞瞿昙烂肚肠。三昧火熏三毒火，家私那许外人扬。",
            "comment": ""
        },
        {
            "title": "偈颂一百二十三首",
            "content": "雨涤炎威，秋云自在。一片两片拄杖头，或卷或舒林木外。白璧明珠，泥团土块。放去收来颗颗圆，填沟塞壑无人会。阿呵呵，六只骰子满盆红，有采无采，大家别赛。",
            "comment": ""
        },
        {
            "title": "偈颂一百二十三首",
            "content": "千说万说，不如亲见。有时怒涛衮底，有时水清见现。风飕飕冷啾啾，虽然旧阁闲田地，一度赢来方始休。",
            "comment": ""
        },
        {
            "title": "偈颂一百二十三首",
            "content": "长长出不得，短短出不得。四大海不宽，藉丝穷不窄。非耳目之所到，非心意之所及。自西自东，自南自北。落霞与孤鹜刘飞，秋水共长天一色。",
            "comment": ""
        },
        {
            "title": "偈颂一百二十三首",
            "content": "踏断洛阳桥，直上妙峰顶。拈得家传黑竹篦，搅动龙渊千尺井。四五处雷动风行，八九十春花月影。为人端的无情，独脱单提谁领。竹篦虽折典刑存，闻见犹能发深省。",
            "comment": ""
        },
        {
            "title": "临济赞",
            "content": "黄薜山头兀坐，开口咬著生铁。高安滩上翻身，也似掉棒打月。从兹便解，赤手白拈，以楔出楔。别别，无位真人乾屎橛。",
            "comment": ""
        },
        {
            "title": "大疑",
            "content": "此心未决应须决，决了而今更问谁。日用堂堂无向背，春山一任鹧鸪啼。",
            "comment": ""
        },
        {
            "title": "偈颂一百二十三首",
            "content": "布袋头一结，百城消息绝。蜡人冰不冰，万里一条铁。珊瑚枝枝撑著月。",
            "comment": ""
        },
        {
            "title": "偈颂一百二十三首",
            "content": "骄阳正酷火云飞，一雨滂沱彻四维。{左禾右罢}稏吹香民已乐，山川草木亦光辉。",
            "comment": ""
        },
        {
            "title": "偈颂一百二十三首",
            "content": "短棹轻帆，风恬浪静。溢目湖光镜样平，渔歌未起同谁听。万壑千岩，高低普应。狼藉断霞残照中，船头拨转都收尽。麽朅提国，亲行此令。",
            "comment": ""
        },
        {
            "title": "偈颂一百二十三首",
            "content": "声前一句，格外一机。不堕古今，宁存凡圣。妙高台上，玉鉴光中。日日安居，时时禁足。风恬浪静，海晏河清。长期短期，平等受用。阑干同倚不同倚，消得龙王多少风。",
            "comment": ""
        },
        {
            "title": "偈颂一百二十三首",
            "content": "风号寒，霜凛冽。屋浪崩腾，飞银撒雪。截流过者，未称全提。作死马医，暖气相接。倒腹倾肠一线通，月明不借芦花白。",
            "comment": ""
        },
        {
            "title": "偈颂一百二十三首",
            "content": "长一线，一线长。眼闻耳见，不用商量。流水断桥梅破萼，枝南枝北一般春。",
            "comment": ""
        },
        {
            "title": "偈颂一百二十三首",
            "content": "东湖辊底怒涛，青山参天荆棘。两处铗路相逢，拶得渠侬上壁。恩难酬，怨难酬，热煮冷泉流水，浓点淡茶一瓯。",
            "comment": ""
        },
        {
            "title": "偈颂一百二十三首",
            "content": "八月二十五，洞山离查渡。咄哉老云门，多却末后句。桃花浪暖禹门高，霹雳一声烧尾去。",
            "comment": ""
        },
        {
            "title": "偈颂一百二十三首",
            "content": "心王不妄动，六国一时通。罢拈三尺剑，休弄一张弓。",
            "comment": ""
        },
        {
            "title": "偈颂一百二十三首",
            "content": "老瞿昙，眼孔小。一星半星容不得，说迷说悟何时了。衲僧分上那有许多般，雪晴海阔千峰晓。",
            "comment": ""
        },
        {
            "title": "偈颂一百二十三首",
            "content": "铁网漫漫面面开，百城几度去还来。二千年结知谁解，又著三文买草鞋。",
            "comment": ""
        },
        {
            "title": "墨梅",
            "content": "常忆西湖处士家，疏枝冷蕊自横斜。精明一片当时事，只欠清香不欠华。",
            "comment": ""
        },
        {
            "title": "无倪居士",
            "content": "一切尘中坚密身，尘尘顿现本来人。了知此外更无佛，野鸟山花别是春。",
            "comment": ""
        },
        {
            "title": "碑匠",
            "content": "点划纵横一脱新，之乎者也转精神。只於黑白分明处，验尺寻行数墨人。",
            "comment": ""
        },
        {
            "title": "药山赞",
            "content": "瓶内水，松下经。有人来问，觌面相呈。白云散尽秋天青。",
            "comment": ""
        },
        {
            "title": "偈颂一百二十三首",
            "content": "推不去，挽不来。南天台，北五台。大地寥寥兮何者当情，春风浩浩兮雨打莓苔。见成公案，不涉安排，岂在见桃花而后眼开。",
            "comment": ""
        },
        {
            "title": "偈颂一百二十三首",
            "content": "天书颁自九重来，万壑烟云尽豁开。竺土大仙灯灿烂，融融和气霭楼台。",
            "comment": ""
        },
        {
            "title": "偈颂一百二十三首",
            "content": "一日三，三日九。只知暑往寒来，不觉躘踵老朽。退一步，绝离微。百花开尽后，黄菊在东篱。",
            "comment": ""
        },
        {
            "title": "偈颂一百二十三首",
            "content": "开品即错，闭口即哑。钉嘴铁舌，一时列下。碧玉盘，无缝罅。",
            "comment": ""
        },
        {
            "title": "送鉴上人",
            "content": "鉴在机先已是迟，电光石火亦难追。鹫峰点著便回去，终不重安眼上眉。",
            "comment": ""
        },
        {
            "title": "送僧",
            "content": "瘦坐清行合涧边，衲衣楚楚湿苍烟。春光尽逐杖黎去，留得暮山啼断猿。",
            "comment": ""
        },
        {
            "title": "偈颂一百二十三首",
            "content": "龙门万仞，到者还稀。不犯清波，如何进步。",
            "comment": ""
        },
        {
            "title": "偈颂一百二十三首",
            "content": "烹佛炼祖，锻圣鎔凡。杀活在手，宝剑光寒。意在星兮不在盘。",
            "comment": ""
        },
        {
            "title": "佛光法师赞",
            "content": "荡荡慈风弥宇宙，滔滔辩泻四河清。毗卢海印全身佩，香拥优昙满帝城。",
            "comment": ""
        },
        {
            "title": "偈颂一百二十三首",
            "content": "宝塔层层面面开，当机一拶语如雷。信知恩大难酬处，一段风光遍九垓。",
            "comment": ""
        },
        {
            "title": "偈颂一百二十三首",
            "content": "拘尸那城有生灭，我此世界生灭无。桃红李白花时节，是处江山开画图。",
            "comment": ""
        },
        {
            "title": "偈颂一百二十三首",
            "content": "春风卷春雨，春树生春烟。作家相见不谈禅。天寒烧榾柮，云外煮清泉。更有一般风味在，从来附子出西川。",
            "comment": ""
        },
        {
            "title": "偈颂一百二十三首",
            "content": "有主有宾，无疏无亲。直饶七佛到来。各与三十拄杖，少喜多嗔。",
            "comment": ""
        },
        {
            "title": "偈颂一百二十三首",
            "content": "手指天，脚踏地。目顾四方，真少儿戏。自言惟我独尊，天上人间诽诽。",
            "comment": ""
        },
        {
            "title": "偈颂一百二十三首",
            "content": "屋里有金，外头有秤。盐鹹醋淡，斤两自定。自然左右逢原，管取拍拍是令。",
            "comment": ""
        },
        {
            "title": "偈颂一百二十三首",
            "content": "十五日已前，只许老胡知，不许老胡会。十五日已后，只许老胡会，不许老胡知。正当十五日，会不会，知不知。风细细，日迟迟。不惜黄金为弹子，牡丹花下打黄鹂。",
            "comment": ""
        },
        {
            "title": "偈颂一百二十三首",
            "content": "西风萧萧急未急，塞雁声声寒未寒。欲对黄花问时节，有谁同倚玉栏干。",
            "comment": ""
        },
        {
            "title": "送高邮友上人",
            "content": "死生事大方行脚，彻骨贫穷未到家。一百十城回首处，大淮南畔有高沙。",
            "comment": ""
        },
        {
            "title": "偈颂一百二十三首",
            "content": "开口不是禅，闭口不是道。办是个轮槌，拈来用恰好，一击天门开，万象俱靠倒。狭路忽相逢，拍裳呵呵笑。",
            "comment": ""
        },
        {
            "title": "偈颂一百二十三首",
            "content": "二大老，一人船行，一人步到。狭路相逢，掀眉一笑。",
            "comment": ""
        },
        {
            "title": "偈颂一百二十三首",
            "content": "秧入土，麦上场。丰年已兆，比屋盈仓。饥来吃饭，热来乘凉。东倒西擂，随缘遇方。更无余事可商量，夜来却被子规啼断肠。因甚如此，阎罗老子要饭钱。",
            "comment": ""
        },
        {
            "title": "偈颂一百二十三首",
            "content": "用文武火，运恶钳锥。死学者偷心，开人天眼目。大用机前转辘辘，十分慈悲，十分恶毒。六踞名蓝兮一笑来归，青灯夜寒兮香风馥馥。",
            "comment": ""
        },
        {
            "title": "送见上人归剑州",
            "content": "见处分明得处亲，直於剑刃上翻身。连云栈阁重回首，已是昔人非昔人。",
            "comment": ""
        },
        {
            "title": "偈颂一百二十三首",
            "content": "麻三斤，乾屎橛。不是五逆汉，此话凭谁说。",
            "comment": ""
        },
        {
            "title": "偈颂一百二十三首",
            "content": "是法住法位，世间相常住。昨日大风潮，吹折山前树。云自向天飞，水流朝海去。",
            "comment": ""
        },
        {
            "title": "和静照诗韵",
            "content": "磵边云泠裛苍苔，木杪金灯午夜开。更问昙猷在何许，分明犹隔海门来。",
            "comment": ""
        },
        {
            "title": "送怡齐周居士兼简汤东涧",
            "content": "我羡怡齐去又来，涧边无一点尘埃。高风凛凛照今古，有口不谈声似雷。",
            "comment": ""
        },
        {
            "title": "布袋赞",
            "content": "兜率内宫不肯住，杖挑布袋红尘去。不知开口笑何人，待你下生人笑你。阿呵呵，宽著肚皮等著他。",
            "comment": ""
        },
        {
            "title": "偈颂一百二十三首",
            "content": "拄杖子，无向背。东拄西掌，登山涉海。汴璧骊珠，泥团土块，一时粉碎。",
            "comment": ""
        },
        {
            "title": "偈颂一百二十三首",
            "content": "群阴剥尽，一阳来复。铁树花开，清香馥郁。眼皮开未开，枝南复枝北。凹凹凸凸破沙盆，何似镇州大萝卜。",
            "comment": ""
        },
        {
            "title": "偈颂一百二十三首",
            "content": "今岁今宵尽，明年明日来。寒随一夜去，春逐五更回。",
            "comment": ""
        },
        {
            "title": "送云上人",
            "content": "楖{左木右栗}杖头悬日月，草鞋跟底带山川。逢人问著吾家事，灵鹫峰前是冷泉。",
            "comment": ""
        },
        {
            "title": "偈颂一百二十三首",
            "content": "不钉桃符，不悬艾虎。驾铁牛机，击涂毒鼓。千妖百怪尽潜踪，灵鹫峰高日卓午。",
            "comment": ""
        },
        {
            "title": "益侍者请赞",
            "content": "面目可憎，胸中条直。勿彼勿此，何损何益。有将佛法当人情，一任破沙盆狼籍。",
            "comment": ""
        },
        {
            "title": "偈颂一百二十三首",
            "content": "面皮上刮得霜，枯骨里敲出髓。转得身，吐得气。不是不是。",
            "comment": ""
        },
        {
            "title": "偈颂一百二十三首",
            "content": "智不到处，不妨道著。吸尽长江，冲开碧落。的的金圈栗棘，一一天花乳酩。杨岐消息俨然存，大用机前活卓卓。山僧合掌有分，诸人如何啗啄。玉鉴光中宇宙宽，双双放出辽天鹘。",
            "comment": ""
        },
        {
            "title": "偈颂一百二十三首",
            "content": "一即三，三即一，达磨一曾离少室。父子虽亲妙不传，一花五叶成狼藉。海风吹起怒涛寒，截流过者脚不湿。道在中庸，梅香岩石。破沙盆子响玲珑，要在当人善抛掷。",
            "comment": ""
        },
        {
            "title": "懒瓒赞",
            "content": "山窈窕，路羊肠。紫泥下诏，御墨犹香。报道我侬煨竽忙。",
            "comment": ""
        },
        {
            "title": "印藏经",
            "content": "分明印板脱将来，只为劳生眼未开。破一微尘翻得出，大千沙界起云雷。",
            "comment": ""
        },
        {
            "title": "小师淳缜请赞",
            "content": "工夫缜密，描画不及。正令全提，佛也不识。十分恶毒得人憎，付与破家五逆。",
            "comment": ""
        },
        {
            "title": "偈颂一百二十三首",
            "content": "月冷天高，风号怒涛。提杀人剑，用活人刀。云淡淡寒江雁影，山渺渺落日危巢。见成题目，眨上眉毛。万机顿罢归来，也是徒劳。",
            "comment": ""
        },
        {
            "title": "偈颂一百二十三首",
            "content": "前不构店，后不迭村。当阳坐断，上下平分。更看直透云霄之顶，独步乾坤。",
            "comment": ""
        },
        {
            "title": "马郎妇赞",
            "content": "神清风韵高，鬓绿云鬟小。赚尽好郎官，法华都诵了。到头姻娅不成双，金沙月影空相照。",
            "comment": ""
        },
        {
            "title": "偈颂一百二十三首",
            "content": "大机圆应，大用无方。扑碎破沙盆，灭却正法眼。要津把定，佛祖潜踪。正案傍提，百发百中。",
            "comment": ""
        },
        {
            "title": "达磨赞二首",
            "content": "梁皇法令岂徒劳，滞货私通价转高。芦苇萧萧熊耳月，至今大地是波涛。",
            "comment": ""
        },
        {
            "title": "偈颂一百二十三首",
            "content": "一佛出世，千佛赞扬。十方坐断，独露真常。山苍苍，云苍苍。半开半合，隐显全彰。",
            "comment": ""
        },
        {
            "title": "蚬子赞",
            "content": "不钓鲸鳌只捞蚬，得此滋味兴偏佳。拈来塞断娘生口，一段几光属当家。",
            "comment": ""
        },
        {
            "title": "送净头道者",
            "content": "粪埽堆头拾得来，花前不觉笑颜开。灵山写作送行句，留与丛林作祸胎。",
            "comment": ""
        },
        {
            "title": "偈颂一百二十三首",
            "content": "大机圆应，大智无方。右左逢原，七穿八穴。万叠云山一抹过，十八滩头声浩浩。遇贵即贵，遇贱即贱。法随法行，法幢随处建立。要津把断，纵夺临时。风细细，日迟迟。四海浪平龙睡稳，九天云净鹤高飞。",
            "comment": ""
        },
        {
            "title": "猪头和尚赞",
            "content": "金华圣者无人识，相逢便讨猪头吃。回首还从旧路归，春风一阵香狼藉。",
            "comment": ""
        },
        {
            "title": "偈颂一百二十三首",
            "content": "来何迟，去何速，十七日缘今已足。拄杖横担归去来，一笑出门山水绿。",
            "comment": ""
        },
        {
            "title": "偈颂一百二十三首",
            "content": "用鈯斧子，非重非轻。拈起放下，肘后符灵。",
            "comment": ""
        },
        {
            "title": "偈颂一百二十三首",
            "content": "花簇簇，锦簇簇。吟不足，咏不足。的的无弦琴上曲。",
            "comment": ""
        },
        {
            "title": "送僧之雪峰",
            "content": "南山鳖鼻死多时，何苦崎岖要觅伊。无底篮儿收拾得，不妨挑取杖头归。",
            "comment": ""
        },
        {
            "title": "偈颂一百二十三首",
            "content": "有权有实，有照有用，些些鬼眼睛，临机要活弄。弄得活，没疏亲。谁知席帽下，都是旧时人。",
            "comment": ""
        },
        {
            "title": "偈颂一百二十三首",
            "content": "忆昔当年错访寻，被他用尽毒肝心。赚来赚到凌霄顶，火冷云寒恨转深。冤可解，不可结，必竟如今甚时节。打拳何似吃拳时，此理明明向谁说。旋汲龙渊万丈深，烂煮茶翻白雪。",
            "comment": ""
        },
        {
            "title": "偈颂一百二十三首",
            "content": "清明前，寒食后，花雨漫天云满岫。谁家小犊力未完，但知逐队随群走。阿呵呵，索头只有翁翁手。当机一掣掣断时，野犴便作师子吼。",
            "comment": ""
        },
        {
            "title": "穹窿森长老请赞",
            "content": "渠侬面目，画则不似。只因伎俩全无，重负杨岐担子。棒喝机前，阿谁敢拟。横抛掷破沙盆，通玄峰顶清风起。",
            "comment": ""
        },
        {
            "title": "偈颂一百二十三首",
            "content": "说禅说道，撒土撒沙，半山终不也随邪。重阳定在九月九，东篱何处无黄花。",
            "comment": ""
        },
        {
            "title": "偈颂一百二十三首",
            "content": "入荒田，出荒田，信手拈来颗颗圆。横三千，竖三行。虽曰眼席底空花，直是明白洞然。",
            "comment": ""
        },
        {
            "title": "送僧归天台",
            "content": "龙门浪裹翻身出，凛凛风生气宇清。归到石桥君自看，杖头犹带怒涛声。",
            "comment": ""
        },
        {
            "title": "偈颂一百二十三首",
            "content": "德合乾坤御九天，祥光瑞气霭山川。当机觌面全提处，一会灵山又俨然。",
            "comment": ""
        },
        {
            "title": "偈颂一百二十三首",
            "content": "达磨西来，只个不识。铁壁银山，挨拶不入。因甚分皮分髓，飞来峰高冷泉碧。",
            "comment": ""
        },
        {
            "title": "赠医牙道人",
            "content": "先生得道医牙齿，痛令不痛消弹指。饱饭吾今八十年，未尝咬著一粒米。",
            "comment": ""
        },
        {
            "title": "偈颂一百二十三首",
            "content": "一夜江风搅玉尘，孤峰不白转精神。从空放下从空看，彻骨寒来有几人。",
            "comment": ""
        },
        {
            "title": "偈颂一百二十三首",
            "content": "船来也到，陆来也到。船来陆来，红日杲杲。白云缺处烧痕青，春在少林元不老。",
            "comment": ""
        },
        {
            "title": "偈颂一百二十三首",
            "content": "阶前黄叶两三片，门外白云千万重。寄语善财休斫额，德云不在妙高峰。",
            "comment": ""
        },
        {
            "title": "偈颂一百二十三首",
            "content": "正觉山前，明星皎皎。夜半打失鼻孔，将谓一了便了。中竺看来，有些短处，不说也好。开得眼来天大哓。",
            "comment": ""
        },
        {
            "title": "辞世颂",
            "content": "八十二年，驾无底船。踏翻归去，明月一天。",
            "comment": ""
        },
        {
            "title": "悼天童晦岩和尚",
            "content": "恩怨重重分未分，再来不见旧时人。娟娟宿鹭亭前月，忍照西风吹白苹。",
            "comment": ""
        },
        {
            "title": "偈颂一百二十三首",
            "content": "布袋头开天地大，翠岩眉毛在不在。一声鸿雁海门秋，行人已在青山外。",
            "comment": ""
        },
        {
            "title": "偈颂一百二十三首",
            "content": "佛法无人说，虽慧不能了。幸然平似镜，何用曲如钩。",
            "comment": ""
        },
        {
            "title": "偈颂一百二十三首",
            "content": "祖师门下，讨甚巴鼻。东行西行，无是不是。忽然篱下菊花黄，此时决定是重阳。",
            "comment": ""
        },
        {
            "title": "偈颂一百二十三首",
            "content": "古镜无光，当台自照。森罗绝影，觌面难逃。行不言之令，坐致太平。赞无为之化，六国晏清。天高地厚，水绿山青。山青青，水泠泠。湘西古渡夕阳明，岳足当檐开画屏。",
            "comment": ""
        },
        {
            "title": "偈颂一百二十三首",
            "content": "文殊虽令善财采药，佛病祖病，未曾医著。灵隐病亦无，药亦无，赵州东壁挂葫芦。",
            "comment": ""
        },
        {
            "title": "宝公赞",
            "content": "剪刀拂尺，高挂金锡。卖狗悬羊，多虚少实。掉发武帝赶达磨过江，五叶一花，从此狼籍。稽首十二面观音，正面有谁识得，{囗里加力}。",
            "comment": ""
        },
        {
            "title": "偈颂一百二十三首",
            "content": "露滴滴，风凄凄。黄花香满路，何独在乐篱。高低普应，步步相随。",
            "comment": ""
        },
        {
            "title": "偈颂一百二十三首",
            "content": "说禅说道易，成佛作祖难，突出门前大案山。成佛作祖易，说禅说道难，南海波斯念八还。也不难，也不易，衲僧敲处辽天鼻。",
            "comment": ""
        },
        {
            "title": "日本琼林侍者请赞",
            "content": "百丑千拙，无法可说。一个拳头，硬如生铁。放开则日耀扶桑，捏聚则乾坤黯黑。冤家莫兴恶相从，正法眼藏瞎驴灭。",
            "comment": ""
        },
        {
            "title": "送森知客",
            "content": "清远溪边劄寨时，春风簇簇露枪旗。谁知唤客吃茶处，万别千差一道归。",
            "comment": ""
        },
        {
            "title": "偈颂一百二十三首",
            "content": "一佛出世，祥光布地。一念万年，寿山增翠。晓来风起满庭香，吹绽蟠桃三五蕊。",
            "comment": ""
        },
        {
            "title": "偈颂一百二十三首",
            "content": "白云高，滩水急。不动脚头，全身直入。",
            "comment": ""
        },
        {
            "title": "示食三白通庵主",
            "content": "舌端异味已全抛。松竹烟云作淡交。有口不吞三世佛，一天风月任萧骚。",
            "comment": ""
        },
        {
            "title": "偈颂一百二十三首",
            "content": "司道染泥沙，佛祖生冤家。新半山为甚烧香礼拜，明珠绝纇，皓玉无瑕。",
            "comment": ""
        },
        {
            "title": "偈颂一百二十三首",
            "content": "一期九十日，铁壁复铁壁。四方八面来，只是跳不出。落霞与孤鹜齐飞，秋水共长天一色。",
            "comment": ""
        },
        {
            "title": "达磨赞二首",
            "content": "竺国太平思泛海，中华祸起向东来。当时不遇梁天子，只好深深掘地埋。",
            "comment": ""
        },
        {
            "title": "偈颂一百二十三首",
            "content": "火云影裡一叶落，玉鉴光中便见秋。一任秋来又秋去，大江依旧向东流。无变易，有来由。塞鸿何处，白鹭沧洲。数声渔笛烟村晚，狼籍断霞闲钓舟。",
            "comment": ""
        },
        {
            "title": "偈颂一百二十三首",
            "content": "玉鉴光中，波澄月现。展屠龙手，提金刚剑。栗棘金圈一拶开，从君细嚼浑仑咽。有照有用，有舒有卷。杨岐消息未全灰，优昙华笑春风面。",
            "comment": ""
        },
        {
            "title": "偈颂一百二十三首",
            "content": "巍巍独坐大雄峰，万水千山列下风。相见不说奇特事，一声猿叫翠微中。",
            "comment": ""
        },
        {
            "title": "偈颂一百二十三首",
            "content": "毫末非轻，丘山非重。按佛祖云头，穿衲僧鼻孔，剖破方知无罅缝。",
            "comment": ""
        },
        {
            "title": "偈颂一百二十三首",
            "content": "海门一夜波涛恶，玉麟攧折黄金角。鱼龙虾蟹尽潜踪，大悲千手难摸索。木马悲嘶，石人泪落。",
            "comment": ""
        },
        {
            "title": "偈颂一百二十三首",
            "content": "结夏已十日，那事无消息。云在岭头闲，水流何太急。法法不隐藏，古今无朕迹。",
            "comment": ""
        },
        {
            "title": "送达州先上人",
            "content": "吾道从来没正偏，就中达者便为先。花前一笑即回首，此去西川路八千。",
            "comment": ""
        },
        {
            "title": "偈颂一百二十三首",
            "content": "十五日已前，银山铁壁。十五日已后，铁壁银山。正当十五日，一尘不立天地宽，那知更有上头关。",
            "comment": ""
        },
        {
            "title": "偈颂一百二十三首",
            "content": "二千年前，毗蓝园裹。地动山摇，祸胎忽起。云门瞎棒打不死，后代儿孙空切齿。休切齿，杓柄短长，浇泼在你。",
            "comment": ""
        },
        {
            "title": "偈颂一百二十三首",
            "content": "妙德岩中宴坐时，释梵天王同赞喜。地摇六振雨花飞，一声霹雳清飚起。沧海头，青海尾。杨岐毒，种灵苗，殃害儿孙未已。",
            "comment": ""
        },
        {
            "title": "偈颂一百二十三首",
            "content": "当初已是错投胎，鬼面神头相赚来。裂破虚空无罅缝，龟毛拂子舞三台。",
            "comment": ""
        },
        {
            "title": "偈颂一百二十三首",
            "content": "岩头雪峤与钦山，共辙同途岂等闲。要识南台真白额，从来虎体一般斑。",
            "comment": ""
        },
        {
            "title": "偈颂一百二十三首",
            "content": "阿呵呵，知不知，青毡元是吾家物，好看金牛作舞时。",
            "comment": ""
        },
        {
            "title": "偈颂一百二十三首",
            "content": "李白桃红，桃红李白。或雨或晴，或寒或热。",
            "comment": ""
        },
        {
            "title": "偈颂一百二十三首",
            "content": "八月九月，不寒不热。盘山掷剑挥空，正是个般时节。无古无今，无间无歇。痴云卷尽雨声收，千里万里一条铁。",
            "comment": ""
        },
        {
            "title": "自赞",
            "content": "画得十分，且信一半。脚尾脚头，浑无畔岸。一点鬼眼睛，黑豆终难换。徐换缓步五峰头，一轮明月凌霄汉。",
            "comment": ""
        },
        {
            "title": "偈颂一百二十三首",
            "content": "年年是好年，日日是好日。新年人看旧年人，旧年日有新年日。潮生涨旧痕，潮落石头出。万物有迁流，迁流无变易。有变易，上上大吉。",
            "comment": ""
        },
        {
            "title": "偈颂一百二十三首",
            "content": "天无四壁，大地为炉。篱头吹觱栗，寒雁一声孤。老胡若不渡江去，至今火种一星无。",
            "comment": ""
        },
        {
            "title": "偈颂一百二十三首",
            "content": "雨洗炎威，秋磨霄汉。风传{左禾右罢}稏香，鼓腹寒岩畔。位转功回木马嘶，劫外不须重借伴。",
            "comment": ""
        },
        {
            "title": "偈颂一百二十三首",
            "content": "南北东西几路头，来来同载一扁舟。月明夜静沧浪里，一掣锦鳞随直钩。",
            "comment": ""
        },
        {
            "title": "偈颂一百二十三首",
            "content": "双双把手上高楼，唱拍相从各应酬。歌鼓散时人尽醉，也无欢喜也无愁。",
            "comment": ""
        },
        {
            "title": "小师淳元请赞",
            "content": "据坐胡床，风生万壑。无说而说，无作而作。声前的的有来源，必意不留元字脚。",
            "comment": ""
        },
        {
            "title": "偈颂一百二十三首",
            "content": "径山一椀上元灯，不是攒花剪簇成。等闲拈起当阳挂，烁破诸方鬼眼睛。",
            "comment": ""
        },
        {
            "title": "偈颂一百二十三首",
            "content": "八十翁翁辊绣球，谁知辊得意休休。如今逗到凌霄上，云自高飞水自流。",
            "comment": ""
        },
        {
            "title": "觉城夏大师赞",
            "content": "隐峰有女弟，我亦有女弟。虽然各自行，必竟同时至。花开花落觉城东，儿孙代代长相继。",
            "comment": ""
        }
    ]
}