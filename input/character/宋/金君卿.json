{
    "dynasty": "宋",
    "author": "金君卿",
    "poems": [
        {
            "title": "和李公素舍人真州通济亭诗",
            "content": "虹堤崛起开危轩，四彻空旷围山川。刺天万里烟树外，破浪一去风中船。青黄乱眼裂春锦，鸣声聒耳惊秋蝉。亭前深处不百尺，神物窟此犹安然。",
            "comment": ""
        },
        {
            "title": "滕王阁",
            "content": "无复朱楼万幕垂，碧流青嶂似当时。不须越舞并秦唱，自有韩文与杜诗。残雪未消春到晚，彩毫争落酒行迟。满帘红日江天暮，隔浦一声杨柳枝。",
            "comment": ""
        },
        {
            "title": "和张公达端见寄",
            "content": "殷勤寄语张夫子，休爱三山胜处游。闻说诏书催入觐，便须飞步上鳌头。",
            "comment": ""
        },
        {
            "title": "文相生日",
            "content": "羲御三星次，尧蓂九叶开。霄躔符有道，天骥下呈才。气恩凌诸谢，渊源过二崔。光华逢日月，腾跃契云雷。迅步登文陛，严声凛柏台。幽潜均照烛，精胆破奸回。地重图书府，人瞻柱石才。堂基峻廉陛，鼎味仰盐梅。师钺方谋郄，枢庭喜得裴。往平蛟穴去，还入凤池来。元化经纶内，真儒事业恢。威名摄穷裔，美利泽枯荄。阴德天须佑，精诚日可回。祥光才偶圣，妖彗不为灾。全粹圭无玷，晶明斗有魁。龙旆聊偃息，鸿渚暂徘徊。重倚周分陕，丰功稷启邰。国医先药石，庙酌首罇罍。促召君前膝，图勋位正槐。群情欣爱日，憸党极寒灰。王礼修尝{左衤右帝}，天官总货财。劘民归砥砺，播物就坯胎。动植逢时若，君臣咏喜哉。两京繄屏翰，大政辍公台。上德皆宣布，邦经一制裁。人和凫煦藻，兵肃雁衔枚。诞月君恩重，娱嫔骑从陪。寒飚从激冽，乔岳镇崔嵬。金鉴光长满，霜松劲不摧。下寮违几席，并塞走风埃。劳瘁鱼将涸，覉孤雉在{上罒下每}。何当备驱策，犹冀竭驽骀。共庆歌岩石，无阶献寿杯。矧留天睠久，行听玺书催。黼袞荣三入，膏霖霈九垓。如收东阁士，愿与北山莱。",
            "comment": ""
        },
        {
            "title": "南塘",
            "content": "二月江南烟雨多，南塘一夜涨春波，堤边游女最归晚，争引渔舟作棹歌。",
            "comment": ""
        },
        {
            "title": "披襟台",
            "content": "紫微行乐不到处，绝胜何人共赏心。况是难逢开口笑，强须携手一披襟。",
            "comment": ""
        },
        {
            "title": "送张明远归丹阳",
            "content": "此行非远行，何用惨离颜。纵棹豀亭外，清歌樽酒间。相期在西笑，从此望南还。归去重回首，夕阳江外山。",
            "comment": ""
        },
        {
            "title": "和永叔芍药",
            "content": "不逐群花散漫开，风前一笑尚淹回。使人便有留春意，对尔强须衔酒杯。时与乐并真胜会，笔缘情赋尽高才。如何只得新诗看，也似南园纵赏来。",
            "comment": ""
        },
        {
            "title": "代人送广州刘待制",
            "content": "元精生俊臣，其器疏以博。浑玉谢雕镌，古乐镇浮薄。文章发粹蕴，云汉相纷搏。轩昂仕路间，独立群鸡鹤。朝端耸风采，众听嘉蹇谔。缘饰吏事余，中有名教乐。按狱祛烦苛，餽粮得丰约。邛蜀号险艰，静制犹扃鑰。归来奏成绩，高议凌霄鹗。往釐东南计，讵足烦精略。中道发诏书，飞荣上天阁。抗旌出五岭，广府开巨幕。提封犬牙制，被海珠贝错。况当蛮獠冲，尚苦蜂{上萬下虫}{上若下虫虫}。日望公之来，坐见起民瘼。先声百粤外，猾寇千里地。行当静海隅，天步清且廊。栖栖外台吏，正困韁鏁缚。忻闻大旆过，一见如刮膜。下坐听语言，渴引醇酎酌。退嗟蝇虫痴，敢议骥尾托。愿公南辕还，四海霖雨作。嘻嘘和气行，瞬息群动跃。及此分雨苗，庶几秋有获。",
            "comment": ""
        },
        {
            "title": "病间偶作",
            "content": "壮矣尚无成，区区京国行。食贫谙世态，卧病见交情。万事风埃过，寸心霜雪明。谁知丈夫志，日月照功名。",
            "comment": ""
        },
        {
            "title": "李白坟",
            "content": "谢公山下见孤坟，下阚平江万顷云。尽日舣舟空怅望，谪仙风骨在遗文。",
            "comment": ""
        },
        {
            "title": "题赠南台山院主吉大师",
            "content": "三纪修行箬笠僧，布衣褴褛发鬅鬙。邑人与卜幽栖处，象法能通最上乘。常宿灵喦敲玉磬，旋营精刹布金绳。江西望镇称台岭，使者重来喜共登。",
            "comment": ""
        },
        {
            "title": "池州",
            "content": "秋浦南边绝点埃，碧围烟嶂一屏开。当时小杜行吟处，重见高阳骑从来。",
            "comment": ""
        },
        {
            "title": "和介甫寄安丰张公仪之什",
            "content": "前贤立事岂徒然，惠政须教振古传。芍水灌余三万顷，楚人祠已二千年。近闻令尹开新{左片右臿}，不避风波上小船。堤筑已完舆颂洽，去时民吏重留连。",
            "comment": ""
        },
        {
            "title": "义鸟",
            "content": "徒知感义海边州，未效精衷已白头。苑囿清阴无限好，栖身容借一枝不。",
            "comment": ""
        },
        {
            "title": "汴渠",
            "content": "洪河贯中州，随汴凿支流。滔滔万里来，禹浪东南浮。粮道所由济，日逝千斯舟。嗟哉隋皇帝，祸起江都游。先身不先民，及乐不及忧。远弃宗室重，死作社稷羞。胡为得民力，举{左金右臿}成巨沟。后来蒙其利，厥功固难酬。愿思所以失，宴安仍仇雠。",
            "comment": ""
        },
        {
            "title": "题晞上人齐物堂",
            "content": "莫论西竺与南华，了得真筌只一家。声色外来无物我，茫茫名利是空花。",
            "comment": ""
        },
        {
            "title": "雙桧分题",
            "content": "名蓝压城闉，嶻岌耸雙桧。得地不孤立，陵风自相对。根盘乖龙狞，叶剪苍壁碎。交柯纽顽铜，叠影森翠盖。劲无丝萝托，直与松柏配。争高丈夫气，耻学儿女态。雪霜正柔落，草木任颠沛。同心岁寒间，正色烟霞外。斧斤未翦拂，志节已高迈。出群才可惊，有作器必大。考室须栋隆，济川俟舟载。",
            "comment": ""
        },
        {
            "title": "哭刘卿材",
            "content": "人皆哭仲途，我独悲卿材。仲途於卿材，犹赐也与回。回行不可泯，孔弦有余哀。卿材不偶圣，人孰知贤哉。龙马驾鼓车，不如一驽骀。燕金正挂赏，痛惜骨已埋。操舟过君家，登山甫徘徊。墓树忽成拱，犯雪色不摧。携觞奠其下，洒涕沾苍苔。",
            "comment": ""
        },
        {
            "title": "瑞金县西池雙莲汪簿有诗见寄因以和之",
            "content": "惠政多应草木知，藕花呈瑞向西池。雙红共蒂初含笑，众卉千名总合奇。宠降帝妃妫汭日，恍迷仙佩汉臯时。若教潘令河阳见，肯羡东风桃李枝。",
            "comment": ""
        },
        {
            "title": "寄别朱公美",
            "content": "三载乡坊义最亲，驱车还是走京尘。虽无士会兼人智，犹有临歧赠策人。",
            "comment": ""
        },
        {
            "title": "赋得忆梅寄朱公美",
            "content": "七度经春不见梅，水边亭下独徘徊。因思昨夜腊前雪，定是此时花盛开。远信浪从江外至，新声刚向笛中来。如何便得南归去，共把清香醉几回。",
            "comment": ""
        },
        {
            "title": "石",
            "content": "地隘风波势已惊，更容顽险暗中倾。自嗟忠信犹防患，却任舟人委曲行。",
            "comment": ""
        },
        {
            "title": "寄别致政王中允",
            "content": "羡君高尚褫朝绅，始是人间自在身。深坞结庐穷水石，半山开径入松筠。肩舆访寺常携鹤，酾酒邀朋祗垫巾。我欲效尤归未得，又驱疲马踏京尘。",
            "comment": ""
        },
        {
            "title": "书简寂观",
            "content": "欹危烟霭间，覆压山岳半。境穷天地寒，气古金碧烂。泉源长清霁，云木杳凌乱。寻高下来远，白日已西窜。",
            "comment": ""
        },
        {
            "title": "怪石",
            "content": "凡物以怪见憎嫉，尔独何为人采拂。巉顽累叠百千状，人兽鬼魅相仿佛。裸蛮面缚夷吾囚，日剥风皴子胥骨。比干爱主心见剖，孙子兼人足先刖。枯龟灼墨足兆坼，蛰蛇惊春暂蟠屈。古器断烂犹斲雕，老木鳞皴半枯杌。僧轩闲杀日月长，劚地挤排破烟郁。帘溜滴穷蛾子垤，蔓延引入蜗牛窟。我来不以尔貌取，所爱铿然最坚质。终当锻鍊持补天，安此兀兀为玩物。",
            "comment": ""
        },
        {
            "title": "挽仁宗皇帝词",
            "content": "慈俭身先治道间，未尝论罚不从宽。成功日比尧年盛，与子人知夏鼎安。凭几遗音伤万古，抱弓衔恨泣千官。昭陵柏老伊川竭，宫掖三千泪始乾。",
            "comment": ""
        },
        {
            "title": "花沼分题",
            "content": "寒光净色照花林，更喜诗家共赏心。谢客不成春草梦，杜郎须强海棠吟。惟忧别去歌云散，不管愁来鬓雪侵。且试主人新酒令，片红飘琖十分斟。",
            "comment": ""
        },
        {
            "title": "丹阳湖",
            "content": "鸟树压丛云，波光铺塞雪。迥浸寒无暑，平空晓犹月。吕父已入周，范蠡未辞越。扁舟谁与同，浩歌几千阕。",
            "comment": ""
        },
        {
            "title": "离山阳阻风少憩归思浩然",
            "content": "雨寒风横暂停桡，楚望亭南十里遥。舟刺水村衔燕尾，桥横烟市隐虹腰。归程不待春潮涨，孤愤难凭斗酒销。幸有同途江外客，不吟何以慰无聊。",
            "comment": ""
        },
        {
            "title": "重修龙兴观寄呈江吴二尊师",
            "content": "坛宇榛芜几十年，遗基重葺控长川。羽人便是雙飞鹤，仙籍须增一洞天。蓝峤逢秋无败叶，龟池经夏有甘泉。操舟过客宜停棹，暂到尘襟自洒然。",
            "comment": ""
        },
        {
            "title": "赠僧惟益",
            "content": "益也非庸僧，黄卷粗渔猎。身虽闤{上门下贵}中，耻与喧嚣接。朝弹侧楸局，暮杵青黏叶。妙理脱扃键，高谈腾辅颊。繄予困韁锁，荏苒沿吏牒。不见才七年，霜{上髟下此}已盈{左金右聶}。借问何所因，苦吟诗满箧。",
            "comment": ""
        },
        {
            "title": "和御制观龙图阁三圣御书",
            "content": "累圣传真蹟，天苞炳瑞文。珍藏留紫禁，宝构拂丛云。焜燿三辰烂，周旋八体分。宸心追睿辙，尤念保邦勤。",
            "comment": ""
        },
        {
            "title": "南康县清暑台",
            "content": "子康疏略人皆笑，即墨孤危众所攻。遇主卒封齐万户，会时犹位汉三公。二贤养正堪忻慕，百里徙劳且晦蒙。闲上高台散幽郁，独开襟袖挹清风。",
            "comment": ""
        },
        {
            "title": "和曾子固闻言事谪官者",
            "content": "四海疮痍剧蝟毛，爱君三谏未能逃。所期力济生民福，不为名存信史褒。想见斯人心独喜，愿为君党义尤高。忠言已入身甘窜，始见吾徒气思豪。",
            "comment": ""
        },
        {
            "title": "金沙亭",
            "content": "亭阚方池物物新，花中名品富长春。诗僧用意栽培处，四季常教有主人。",
            "comment": ""
        },
        {
            "title": "九日过长芦泊小港留题龙山古寺",
            "content": "轻舟晚过长芦渡，西风吹帆落沙溆。空桑古市渔家烟，信步闲寻石城去。石城苦远日苦晚，崎岖半入龙山路。山回路转翘林处，披开白云见幽寺。家菊海榴矜晚芳，落华鸣泉足秋思。野叟耕冢出坏石，虚城埋狐井射鲋。老僧推门揖我入，古碣荒唐草中觑。仰天一笑六朝事，过雁书天作文字。",
            "comment": ""
        },
        {
            "title": "韩相生日",
            "content": "商飚迎素律，兑泽荐元精。象顺奎钧烂，天锺义气清。千龄将圣偶，冢辅为时生。粹蕴森群玉，冲襟貯四瀛。大方捐朴斵，淳辩复韶韺。先帝龙飞日，朝阳凤一鸣。振文齐木铎，保国敌金城。旧德方图任，鸿钧正倚平。具瞻归峻岳，众口说和羹。固结君臣分，穷探礼乐情。用人兼畎亩，得士尽豪英。省罚蠲茶法，均徭审地征。镇浮还美俗，恤隐起波氓。考古渊源博，含章气思宏。太平论极至，坠曲悉兴行。文物期三代，规摹小二京。纳忠高子孟，任重等阿衡。国本重离正，身谋一羽轻。殊方想风烈，皦日照功名。嗣圣嘉深识，明神格至诚。官仪端表宪，圭瑞竦桓楹。邦揆车遵辖，时髦鹿在萍。戍亭无警燧，廊庙有奇兵。达节天须佑，真儒道始亨。黄裳坤德静，玉铉鼎功成。坐致唐虞旦，前无丙魏声。昌期逢庆诞，睿宠极光荣。烨烨台符应，诜诜喜气盈。南岩同久固，西昴共晶明。史克歌眉寿，芳风愿载赓。",
            "comment": ""
        },
        {
            "title": "秋雁",
            "content": "北来南去年年事，微物还应不自由。缯缴多机应远谢，稻粱已饱更何求。潇潇风雨衡阳暮，渺渺烟波震泽秋。夜过边城牢闭口，断肠砧杵不禁愁。",
            "comment": ""
        },
        {
            "title": "留应圣宫",
            "content": "松扫醮坛青羽盖，杉围精馆碧油幢。葛张二老今何许，云外归来鹤一雙。",
            "comment": ""
        },
        {
            "title": "送广州刘待制",
            "content": "光摇剑外使星还，天阁平跻侍从班。暂命剖符开广府，先声指日定诸蛮。浮江大旆翩翻去，过岭新恩次第颁。济俗有谋方适用，卷舒应在笑谈间。",
            "comment": ""
        },
        {
            "title": "范资政移镇杭州一百韵",
            "content": "圣门高弟游渊源，当时所得惟十贤。科张言行政与学，兼此四者谁能然。公含天资得具美，出文入武材谟全。轩昂盛时进以道，行高德钜齐回骞。发为文章动惊俗，邈与游夏争差肩。手凿大窍破混沌，分得清浊归坤乾。斯文去圣日已远，泯塞不绝犹涓涓。公恢吾儒独振起，力引巨海吞百川。周旋六经后诸子，陟彼泰山望八埏。提携千篇去奏御，列宿环拱分经躔。章韶夏濩忽冥昧，琥璜圭壁慙雕镌。词雄语险气复锐，猛将正怒挥戈鋋。群邪众枉困凌暴，辟易万里穷无边。飞名禁林号独跳，多士仰则犹权衡。惟时朝廷政不一，众口噤喑同寒蝉。公郁奇材未得吐，盘虹积玉胸中填。囊书万言究大政，径欲锻石持补天。自从谏言抉心胆，慷慨大论君之前。采诗上诵关雎化，稽古下陈无逸篇。材高於时众所忌，讒机巧网相包缠。如公之言遽见斥，嗟嗟吾道何其邅。上思贾生久不见，一日开悟俄诏还。归来复践谏诤列，正似猛矢加劲弦。遂登天阁承顾问，凡日三接亲邃延。乃眷京畿作大尹，有美闻望如庭坚。公言臣节矧可夺，宁方而折何能圆。咄哉小人正用事，亦以茅茹相引牵。大凡威福自人主，其下臣子敢得专。设若园林养材木，腐枝朽卉须剥刓。方今之患犹大腫，未得良药何能痊。大书斥言不忌讳，贯理若以珠贝穿。天子为之彻旒纩，乐以从谏如转{左金右旋}。退思谓言即施设，返逆众耳遭诃訮。黄鹄孤飞下太液，势力不胜枭与鸢。遭罹网罗不得奋，摆翮垂翅江之壖。身虽江湖岂云乐，与国忧戚常悁悁。谓时久安虑必远，往往达旦目不眩。俄而峰警半夜至，黠羌豕{左口右兑}窥西偏。庙堂寄兵不施设，主师肉食骄且孱。王师之行屡挫衂，边邑骚动何喧阗。朝廷方议择儒将，诤臣列奏飞封牋。起公于西代天讨，推毂以送操中权。奏师尊行天子命，德望远振威先零。指挥风行纪律定，士卒增气百十年。先期长戈断尔臂，随以巨杵春其咽。群凶胆落禁不发，若卵厌以泰华巅。谕之天意使安然，踧踖闻命敢不虔。西人父子相得喜，咸愈大疠就粥饘。帝曰於予薦太庙，拾得巨鼎容牲牷。遂以公归赞大政，思纳治道於平平。公言一物未云护，惴惴若已推诸渊。观今正得仲舒策，夫欲善治须改弦。公孙之才卒克用，救弊一变期朞年。国侨首议立谤政，习俗未久非所便。祁寒暑雨辅天令，嗟尔小人犹怨焉。甚哉仁义岂迂阔，言未及吐讒人{左口右贤}。边氓方复思召虎，谓以王命来旬宣。公扬天休布惠泽，一切苛政咸使蠲。期民陶然释重负，时雨骤作苏枯薦。被甲边士众千旅，又煦枭藻相依沿。狡兔窜缩飞鸟伏，良弓收势藏诸鞬。时将劳还亟大用，上书愿得东南迁。帝曰老臣重休息，方且畀汝南阳田。南阳之民悦以化，焱若暖气来穷燕。隆冬寒严雪积苦，赤子乳负蒙裘氊。上方南顾孰予济，赖公往镇苏民编。江东百城控越绝，齐俗轻剽穷奢妍。三民劳力事故教，揖揖蚁蚋团腥膻。望公之来日以治，坐使薄恶随而悛。虽然一言仰其赐，安得为惠周幅员。吾民倥侗岂有识，瞻望德业何拳拳。凄然末学门下客，忆昨舍耕趋士联。饭蔬饮水亦云乐，勉望箕业犹桮棬。于时鄱阳被公化，乐以教育为民先。公嗟吾儒实已落，勉勉欲以经义传。强扶驽骀决远到，足力不骋烦笞鞭。渐摩师教日已久，有类汙壤遭坯埏。良工遇物以规矩，方圆大小随陶甄。锻磨拂拭仅成器，未省所用何如旃。逢时清时辄自喜，才卵而翼思翩翾。幸歌嘉鱼乐贤者，数罟不弃鳙与鲢。区区一入太常选，谁顾尺{左虫右蒦}犹连蜷。退思生成有本末，未能岂敢忘蹄筌。公时提师出万里，一伏门下无由缘。皇皇寸禄及亲养，乃以名字归冬铨。度量未免习为吏，束缚日以官事煎。方愚动与时事戾，进退坎{左土右臽}谁与怜。男儿三十志未就，却顾文字羞丹铅。营营孤飞失所托，耻与燕雀争连翩。愿奋羽翰脱榛棘，日逐凤鸟翔飞烟。跋公之门已俯附，孑孑旆旞当风褰。十年始得拜车下，若出秽薮游飞僊。公之声名世轲愈，民望其赐犹蹇连。况当景盛天子圣，将议明堂张九筵。肯如大过栋已桡，方赎梁林扶其颠。定须笼材器所用，鸠敛天下无弃捐。经营架构非一幹，愿得身备栭与椽。公归辅成此其构，手斡元化随天旋。致君无为坐以治，四气成顺岂有愆。自然民物日陶遂，返我薄俗如羲颛。",
            "comment": ""
        },
        {
            "title": "周涛权宰大冶以湖光亭诗见寄因和之",
            "content": "面揖清光万顷陂，满帘秋色曙阴微。回环远岫烟中辩，片段闲云镜里飞。富冶地饶民讼简，洞庭风便客舟稀。知君已厌江山思，亭下生吟日望归。",
            "comment": ""
        },
        {
            "title": "南塘闲泛二首",
            "content": "雨收平淀饮残虹，蘋末无风碧印空。寒净浑疑踏冰去，清光直欲貯胸中。客墙隐隐逐飞鸟，钓舸悠悠任转蓬。日暮韩隄犹极望，却将耕稼问渔翁。",
            "comment": ""
        },
        {
            "title": "寄题张秀才此君亭",
            "content": "群山四向盘青云，山足一径萦云根。拂云截径敞轩槛，槛外百卉铺重茵。矜春哆哆弄颜色，散漫红紫何纷纷。主人养高不累俗，欲以清节遗子孙。剪花芟草植修竹，半卷画箨含霜筠。渐迎风露竟百亩，碧油{左黑右冘}地无纤尘。对之气思自潇洒，行吟足以穷朝曛。吾居接境未始到，手驰大笔胡能云。劝子无渝岁寒操，惟日虚心比此君。",
            "comment": ""
        },
        {
            "title": "游阳府寺",
            "content": "山肋盘纡一径斜，水烟深处梵王家。闻雷已荐鸡鸣笋，未火先尝雀舌茶。吟客披云题石壁，药僧和露扫松花。纵游向晚寻归路，渡口平沙卧古槎。",
            "comment": ""
        },
        {
            "title": "梦赋诗寻得唐韵册检看见恩字韵",
            "content": "太平无事日，藩服尽宾门。九奏张新乐，千官奉至尊。光华逢舜旦，赓载诵尧言。在沼祥麟萃，来庭彩凤翻。需云和气应，宝兽异香喷。下列容沾醉，何从报主恩。",
            "comment": ""
        },
        {
            "title": "文相生日",
            "content": "圣贤不世出，会合未可知。朝廷余百年，天将右重熙。经纶须得人，公为生斯时。维时秋九月，爽气横海涯。三叶凋堦蓂，嘉梦符熊罴。岂物锺岳灵，囊括昂与箕。夹山州之望，罄竭敢自私。复疑於其来，释老亲抱持。道貌莹襁褓，公相乃余姿。胜衣惜寸阴，问学俱忘疲。过目已解悟，知妙初无师。峨冠践场屋，发策趋丹墀。儒馆聊税息，伟望临华夷。知公孰能尽，荆公每嗟咨。谓与公所学，展矣无可疑。所忧异世习，老不见设施。勃兴得神考，丞弼须臯夔。公始在劝讲，朝夕输论思。君臣由一德，协合踰埙篪。法度日新美，小不遗毫釐。衔恤俄去位，虚佇同调饥。迨归不阅岁，再迁居近司。荆公镇江左，成绩忧废隳。润色固赖何，可但如曹随。一朝困憸言，补外垂十朞。眷倚晚益厚，爰立兹可期。先帝遣神游，登用多非宜。恭默久不言，狙诈事谩欺。经始稽典坟，利泽覃四维。反指为虚政，屏弃无孑遗。勋旧比共驩，东南困流离。高怀信安恬，国尔关盛衰。所增在式廊，上帝初耆之。年来闢四门，比德皆纷披。群才得彙征，灵光动晨曦。而公屈方面，疑叹均一辞。肇此始生日，川至来繁禧。矧上思肯构，绳墨繄谁尸。典策备广庭，三节方星驰。归与庙堂上，百辟劳瞻仪。步趋谢几杖，康宁见期颐。阜俗犹禔身，温饱兼恂嫠。陶冶既礼乐，於变无浇漓。英声播金石，是皆出人为。公嫓自鲸劓，了不见成亏。庄周肆诋訿，所以尊孔尼。发挥自公手，千载无沉迷。邦人申寿祝，稚艾肩相随。具幸公少留，此语真愚癡。",
            "comment": ""
        },
        {
            "title": "偶书茭湖院",
            "content": "波漾晴光入户庭，隔湖烟扫髻螺青。老僧犹厌当官道，面壁焚香昼诵经。",
            "comment": ""
        },
        {
            "title": "慈竹",
            "content": "欲知慈姥心，看此矶上竹。四时无改易，一节念幽独。蟠根石罅牢，倒影潭心绿。直恐霜雪姿，化为水苍玉。",
            "comment": ""
        },
        {
            "title": "清江台",
            "content": "贡章湍险吁可惊，岸翻石走轰雷霆。崩奔出{左章右贡}一千里，江势到此才渊渟。道出仙府相照映，盘泊下饮苍龙精。金沙洗淘洲屿出，红紫错杂围春城。郡台峨空压万瓦，况值开霁宜高明。老郎官冷压韁锁，亦有樽酒难独倾。旋烹茗粥别官佐，明朝又作新昌行。",
            "comment": ""
        },
        {
            "title": "和永叔颍川西湖",
            "content": "名游无似郡城西，况是棠阴讼简时。信步桑间春去后，榜舟湖面夜归迟。烟波际目无穷乐，沙鸟留人逐处随。应为独醒须强醉，浩歌风月倒千巵。",
            "comment": ""
        },
        {
            "title": "寄题浮梁县丰乐亭",
            "content": "百流南泻昌江浔，涵光吐润生良金。从前良令固无几，矧复惠政留于今。四十年来耆旧语，李谢刘杨遗爱深。高君气象又宏远，能以和易调群心。政平讼简日多暇，远嚣凌俗开胸襟。旋治东园敞轩闼，四睇环耸千高岑。已占溪山足清思，更添桃李成浓阴。斯亭不独与民乐，乐得贤者同登临。嗟予万里走燕赵，弱羽归飞思故林。空吟绝致未能往，徙倚南风聊寄音。",
            "comment": ""
        },
        {
            "title": "和陈屯田秋雨",
            "content": "雨势正漫漫，空阶滴未残。重阳连地暗，爽气逼人寒。柱礎因云润，池鱼得水懽。晓畦蔬甲绽，夜枕瓦声乾。乱片飞林箨，衰红泣砌兰。前溪有归客，清思发毫端。",
            "comment": ""
        },
        {
            "title": "金竹峰",
            "content": "重重岩崿插晴空，云际丛开菡萏峰。疑是葛仙归洞府，移将江上九芙蓉。",
            "comment": ""
        },
        {
            "title": "宿德兴周秀才书阁",
            "content": "十室所可重，喜君吾道同。因过一携手，醉卧六经中。",
            "comment": ""
        },
        {
            "title": "南埜书怀",
            "content": "险途吁可憎，浅俗寖浇竞。进物莫若利，趋时不如佞。吾道何由亨，谗人方丑正。予生与时戾，所赋得刚劲。力古耻浮文，论经斥非圣。强勉悦时事，难乎易天性。木舌不卷柔，枯株微荫映。沿回避风波，进退触机穽。八载脱流铨，恩与万家令。移官瘴岭下，亲闱阻温清。南荒地多暑，岚氛午犹暝。因思古令尹，舒惨系民命。士元都下治，汲黯辞以病。几欲慕伊人，去就得非轻。虽然万夫长，亦足观以政。升进由渐阶，因穷亦前定。所以勤吏术，敺民一其行。澄清疏浚源，披攘塞邪径。吏手不得纵，奸豪无敢横。训染所难入，未免加笞榜。宿黠殊欲悛，良民适相庆。仅慰百里心，莫耸四海听。世人重苟且，耳目非卓敻。庸儿难共议，宁与智者争。咄哉蝇虫癡，不喜圭玉莹。尔舌徒扬箕，吾心本如镜。质诸古圣贤，周孔与杨孟。当时穷达间，犹不免讥评。况於吾从者，得谤适为幸。丈夫抱事业，力行以待聘。神龙潜于渊，不耻群蛙黾。骐骥絷于野，无嫌困泥泞。一旦亨天衢，挺身立朝廷。礼义张国维，威福尊君柄。接武臯夔际，致主勋华盛。名将日月垂，功与天地并。彼已乌足论，攄怀成笑咏。",
            "comment": ""
        },
        {
            "title": "留题分宜前山吴隐士白云亭",
            "content": "江上青山山上泉，酌泉烹茗白云间。长官不扰民无讼，共喜登临一日闲。",
            "comment": ""
        },
        {
            "title": "题公定兄滴翠亭",
            "content": "数岫翠岚浓欲滴，一轩静境阒无尘。暑风满枕日高起，谁识羲皇傲世人。",
            "comment": ""
        },
        {
            "title": "和人悯道傍冻馁者",
            "content": "天意正成物，民心犹怨寒。风霜草木死，田野稻粱乾。何谓耕桑者，而无衣褐完。因思饵胡费，把笔谩悲酸。",
            "comment": ""
        },
        {
            "title": "挽仁宗皇帝词",
            "content": "广轮三万里声明，四海讴歌号太平。恭已爱慈同汉景，息民宽厚似周成。九郊上帝天和应，载饗明堂孝意精。惟有升中独谦德，只应留待嗣君行。",
            "comment": ""
        },
        {
            "title": "赠南华拱禅师",
            "content": "祖叶彫零四百年，法灯今见拱师傅。堂头海会僧三百，昼课莲经暮叩禅。",
            "comment": ""
        },
        {
            "title": "盛暑偶游旷亭书于再生樟石碣之阴",
            "content": "万里雄风海峤来，客襟聊为旷亭开。千年古木清阴合，若比庄椿是美材。",
            "comment": ""
        },
        {
            "title": "赠成祕校",
            "content": "四门喦下一翘英，满腹诗书学已成。讲义群庠初应辟，绛帷罗列尽诸生。",
            "comment": ""
        },
        {
            "title": "灵辩大师归江南",
            "content": "睿赞释真筌，惟师得本原。歌时诗百首，祝圣颂千言。巨轴朝闻御，方袍夕拜恩。江南归旧隐，高卧老乾坤。",
            "comment": ""
        },
        {
            "title": "病起",
            "content": "黄祖城边下石船，蕉林暗地雨如烟。只知问俗求民瘼，却愧经旬卧瘅天。",
            "comment": ""
        },
        {
            "title": "区著作湘潭旧隐有二亭焉求诗以归",
            "content": "危亭揭池心，池水清且滑。九秋烟露浓，四面芙蓉发。此时浩歌去，万事不挂舌。把酒酣清风，投竿钓明月。",
            "comment": ""
        },
        {
            "title": "留题张氏颐文阁",
            "content": "鄱阳才子锺庆门，巍冠大带何纷纷。诚心东道自颐养，雾豹蔚彧珍其文。朱栏碧瓦江之垠，更敞高阁凌烟氛。烟中数岫列窗牖，急雨洗出青无痕。乍来耳目益开爽，况日文酒酣天真。前年诏下起喦隐，子直奋起轩浮云。不嫌官小喜及养，敛板归拜高堂亲。子方归宁亦同乐，与子登眺开芳樽。定交酌寿虽所愧，相望兰桂长清芬。",
            "comment": ""
        },
        {
            "title": "黄通有诗见寄因以答之",
            "content": "一别俄然十二春，男儿志气可因循。简编少见承平日，世路稀逢磊落人。未免驱驰从县道，已甘荣悴任天钧。惟君知我须同醉，且喜清时禄逮亲。",
            "comment": ""
        },
        {
            "title": "池亭避暑",
            "content": "新花犹未出圆荷，月射风翻卷翠波。对酒强须通夕醉，暑天清景此为多。",
            "comment": ""
        },
        {
            "title": "寄题毕郎中宅御书阁",
            "content": "帝构笼多士，春官喜得人。庆氛腾宝札，睿睠宠词臣。敞第张层构，传家号绝珍。更藏书万卷，酣咏乐天钧。",
            "comment": ""
        },
        {
            "title": "冬至日代书呈诸兄",
            "content": "人人懽聚庆新阳，我独飞心恋北堂。薄宦飘流成底事，数年牢落在他乡。徙将远意凭归雁，不及诸兄振寿觞。何幸前春改官去，彩衣相逐戏亲傍。",
            "comment": ""
        },
        {
            "title": "送虔州知州",
            "content": "所莅驱除弊一新，政成草木亦知仁。已书治最称循吏，好蹑家声作诤臣。飞诏罢归漳水日，去帆催向汴隄春。未央赐对须南问，应记尘劳负驽人。",
            "comment": ""
        },
        {
            "title": "凌歊台",
            "content": "风流六朝士，曾此登高岑。太白访幽踪，飘飘成微吟。牧之感遗事，名字留碑阴。我来徙感慨，千载一披襟。",
            "comment": ""
        },
        {
            "title": "过姑孰溪观李白旧诗洎乐天吊太白坟短句因而",
            "content": "水从照亭来，荡澜涵秋净。楼台阚空渺，倒影入明镜。溪山久寂寥，胜游谁与并。新月生暮寒，讴歌发渔艇。",
            "comment": "【注释】【原题】：过姑孰溪观李白旧诗洎乐天吊太白坟短句因而继和"
        },
        {
            "title": "寄题三灵山程先生瑞墨阁",
            "content": "翼舒层构倚云霞，日下无雙处士家。千叠灵山横琬琰，八分宸笔动龙蛇。趋庭素业皆黄卷，揭版新诗半碧纱。我倦迷津欲归老，赖君曾为指仙槎。",
            "comment": ""
        },
        {
            "title": "留题杨子陆清照亭",
            "content": "县舍敌幽居，萧然敞轩槛。高迎远峰人，下与新池阚。清景月生昼，寒光冰满鉴。狎鸟自相得，轻舠不容泛。对此须澄心，宜哉水为鉴。",
            "comment": ""
        },
        {
            "title": "大云仓阻风",
            "content": "走越游梁万里回，却临江渡已残梅。归帆未落青溪尾，云压寒风水面来。",
            "comment": ""
        },
        {
            "title": "南塘闲泛二首",
            "content": "水乡真个似三吴，碧淀涵秋水鉴湖。十里香风起莲萼，半空飞雪下鸥雏。隄森古木严征仗，塞缭方田展角图。闲舣洛阳桥畔饮，风涛还到引中无。",
            "comment": ""
        },
        {
            "title": "真珠亭",
            "content": "新寺回廊入翠微，亭前珠树斗芳菲。寄言游者休披采，还似人怀薏苡归。",
            "comment": ""
        },
        {
            "title": "五色雀",
            "content": "晨氛澄霁海风调，彩绚珍禽入绛霄。闻说舜庭方作乐，可容飞舞听箫韶。",
            "comment": ""
        },
        {
            "title": "挽仁宗皇宗词",
            "content": "深仁醴泽浃威灵，最是橐兵与缓刑。坐接迩僚均父子，手挥宸翰走风霆。臣心未报空号慕，篘牧无知亦涕零。视古诸侯从俭约，忍思遗诏尚丁宁。",
            "comment": ""
        },
        {
            "title": "戚郎中红黄拒霜花",
            "content": "霜晓禁寒色不摧，若论花品是奇材。红如锦帐香囊绽，黄似霓裳舞袖开。幸与畹兰同素景，耻随篱槿委轻埃。郡斋得地逢嘉赏，不逐群英烂漫栽。",
            "comment": ""
        },
        {
            "title": "留云山居呈长老元禅师",
            "content": "衡阳岗阜群龙奔，截起万仞磨天阍。宿云收踪著平地，星辰满轩斗可扪。河汉鸿涌岩泉喷，六月飞雪冰木根。下视吴楚区域分，众山培塿乌足云。我来环走竟朝曛，摆脱韁锁忘尘纷。更闻高论益清旷，如挹仙袂游昆仑。",
            "comment": ""
        },
        {
            "title": "石龟塘",
            "content": "石化神龟不计年，方塘依旧冽寒泉。氛埃不到真仙境，擬倩麻姑种碧莲。",
            "comment": ""
        },
        {
            "title": "雙溪",
            "content": "雙派飞来一镜寒，合流南注息惊湍。雨余山脚支收尽，两幅青绡绕翠峦。",
            "comment": ""
        },
        {
            "title": "挽仁宗皇宗词",
            "content": "亿万民灵四百州，衔恩哀慕几时休。惜回长夜钧天梦，归侍仙都泰帝游。苍野路遥斑竹恨，翠微宫冷白杨秋。国人雨泣西郊暮，烟惨风悲亦为愁。",
            "comment": ""
        },
        {
            "title": "寄题广信郑倅潜道斋",
            "content": "养志浮名外，潜神圣壶中。诚心如自得，乐事固无穷。斋静横宾榻，诗成促递筩。英琼何以报，惟有四般同。",
            "comment": ""
        },
        {
            "title": "寄题张秀才此君亭",
            "content": "一径入丛深，四轩森翠玉。红尘不到处，清秋长在目。主人厌薄官，欲蹑高士躅。日日念此君，招我湘江曲。",
            "comment": ""
        },
        {
            "title": "夜泊竹绦港寄鄱阳朱安石",
            "content": "江阴沧漭云四垂，风蘋雨杜饶秋悲。孤墙转汀落处晚，渔歌傲笑鸥群疑。肥鱼新酒且可挹，万绪一破忘者谁。惊波到枕不成梦，鸿声半夜东南飞。",
            "comment": ""
        },
        {
            "title": "清风阁",
            "content": "势压最高峰，四轩横断虹。江山形胜外，疆场画图中。景物浩无主，尘襟到即空。何须迟炎暑，特地揖清风。",
            "comment": ""
        },
        {
            "title": "和周涛见寄",
            "content": "薄宦留连未得归，思亲怀旧两依依。岭头梅信凭谁去，枕上鸿声到此稀。君喜及瓜催北嚮，我嗟垂翅倦南飞。何时共作东都客，不厌京尘化旅衣。",
            "comment": ""
        },
        {
            "title": "郁孤台",
            "content": "鳞鳞万瓦绕云根，环列诸峰势独尊。屹若灵鳌浮海面，俨如谋将立辕门。赣流东汇龙蛇走，崆阜南来虎豹蹲。乘月偶为逃暑饮，欲扪南斗当清樽。",
            "comment": ""
        },
        {
            "title": "张子礼锁厅下第南归",
            "content": "官小事如麻，去官书满车。干时不得荐，垂翅又还家。知命独无愧，沉英众所嗟。风波信一叶，流落向天涯。",
            "comment": ""
        },
        {
            "title": "留题分宜前山吴隐士白云亭",
            "content": "面挹晴光锦绣川，却临苍涧玉声涓。逸民自有山中乐，人间山前令尹贤。",
            "comment": ""
        },
        {
            "title": "僧灵辩南归",
            "content": "僧如灵辩者，翘枝秀丛林。浩荡游九州，穷奇发清吟。巨轴谒明光，朝奏暮拜恩。{上艹下戾}袍拂天香，珍重如腰银。逸足不可羁，归云渺无根。清明汴口开，一叶东南奔。故山盘冰溪，百尺数纤鳞。洗耳外名教，洒然鸥鹭群。应笑未归客，青衫京洛尘。",
            "comment": ""
        },
        {
            "title": "寄题六安县徐介夫园亭",
            "content": "峨峨武步对精庐，漱玉寒泉灌石渠。醅脚满篘先腊酿，茗丛栖坞及春锄。清风俦侣帘前竹，黄卷生涯加上书。养志待时应自信，临邛人莫诮相如。",
            "comment": ""
        },
        {
            "title": "题晋匡庐先生庙",
            "content": "山压重江万里波，半空精铁锁嵯峨。先生死去云情薄，六国兴来佛事多。万刹金莲开碧落，一祠茅竹蔽丛萝。游人但逐僧归去，古隐荒凉谁肯过。",
            "comment": ""
        },
        {
            "title": "同陈郎中游南塘",
            "content": "水光烟色满南塘，十里横连古战{左土右皇}。千顷芋畦楸{上罒下卦}局，万章云木羽林钥。渔歌闹处菱花紫，田妇归时秫穗黄。贤守公余行乐去，许陪旌骑问耕桑。",
            "comment": ""
        },
        {
            "title": "和康甫兄见寄",
            "content": "梦想南亭倚翠岑，手栽松竹已成阴。白云不是无留意，出得山来四海心。",
            "comment": ""
        },
        {
            "title": "晚南黄池村",
            "content": "轻风剪烟素，绳绳萦喦阿。白鸟相间飞，野容秋外多。颓日忽返照，霎若春气和。惊帆无落势，又欲冲除过。水行本善利，一苇安如梭。却笑利名途，甚矣风中波。",
            "comment": ""
        },
        {
            "title": "蒙诏书奖谕寄呈王介甫相公",
            "content": "凤口衔书出九重，帝王亲赐紫泥封。神光下烛将飞剑，真赏重鸣既哑钟。砥砺若为酬睿睠，驱驰何敢叹尘踪。仙翁更借提携力，竹杖由来解化龙。",
            "comment": ""
        },
        {
            "title": "招王阚二同年",
            "content": "偶忆去年逃暑饮，与君通夕屡忘归。旋沽美酒开樽渌，更买新鱼斫鱠肥。今日忽惊池水涨，小亭依旧柳阴围。停舟待月波心去，携手相过莫我违。",
            "comment": ""
        },
        {
            "title": "谢朱公美遗瓜酒",
            "content": "龙蹄甘美蚁头香，远远缄封遣老郎。便向喦亭逃暑去，恨无人共把觥觞。",
            "comment": ""
        },
        {
            "title": "挽仁宗皇帝词",
            "content": "优贤从谏致时雍，舜目尧眉俨睟容。灵算格天齐睿考，瑞元开筴倍神宗。梦回彩仗归霓阙，愁入宫声咽暮钟。臣子诉号空殒血，鼎湖无路许攀龙。",
            "comment": ""
        },
        {
            "title": "题胡主簿澄清轩",
            "content": "危壁敞新轩，西风满兰芷。披襟豁万虑，举目照千里。丈夫固有待，澄清不虚纪。勾稽职虽贱，为仁决由已。芳盛无良苗，源污无洁水。愿推天下心，先从邑中始。",
            "comment": ""
        },
        {
            "title": "题披云阁",
            "content": "仕路无如衣彩荣，喜闻弦诵日趋庭。欲光子道兼三乐，须念家傅重一经。已敞高斋临水镜，更张层构倚山屏。佳名切砺男儿志，手抉浮云见日星。",
            "comment": ""
        },
        {
            "title": "水心亭分题",
            "content": "雨腳新收晚照开，水心亭上一曾来。红裙只解邀人醉，竞折新荷当酒杯。",
            "comment": ""
        },
        {
            "title": "感梦因接梦中所得诗句",
            "content": "我后同尧舜，君臣咏载歌。天颜春日煦，庭列众星罗。雅奏钧音合，穠香瑞气和。逢辰膺帝睠，既醉任颜酡。荐翣珍蒲异，仪庭舞兽多。太平无一事，图报顾如何。",
            "comment": ""
        },
        {
            "title": "重修龙兴观寄呈江吴二尊师",
            "content": "万户晴岚生紫烟，绝尘佳致甲昌川。轻舠急桨风中叶，碧瓦朱栏水底天。雨夜龙涎腥柱础，霜秋桂子落喦泉。二师自得幽栖趣，向此灰心肯复然。",
            "comment": ""
        },
        {
            "title": "淝山东归",
            "content": "巨区苦行役，今日又东归。揽辔月盈把，山林霜满衣。眼看风叶乱，心逐野云飞。税马山前驿，长天又落晖。",
            "comment": ""
        },
        {
            "title": "寄所知",
            "content": "正色当官取悔尤，清时无靠独包羞。狱中剑气犹盘郁，火里琴材未见收。自古圣贤由直道，遭时诬毁亦幽囚。愿持仁义为篙檝，敏手中流救覆舟。",
            "comment": ""
        }
    ]
}