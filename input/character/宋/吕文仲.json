{
    "dynasty": "宋",
    "author": "吕文仲",
    "poems": [
        {
            "title": "题义门胡氏华林书院",
            "content": "簪裾几世住南昌，讲学旌闾曄日光。旧里葛山同井邑，远方庐阜出门墙。康成业自诗书显，卜世家由孝弟彰。二隐昔惭联懿分，同将姓字列东堂。",
            "comment": ""
        },
        {
            "title": "题义门胡氏华林书院",
            "content": "君家高谊冠南州，旧辑书堂聚北流。此饭未尝轻下客，名园不羡觅封侯。挂冠令有陶彭泽，访道人希许远游。他年濯缨江海去，终期此日挹浮邱。",
            "comment": ""
        },
        {
            "title": "禁林讌会之什",
            "content": "青葱温树非尘境，鳌岫金銮近日边。石壁天章垂雨露，璇题宸翰动云烟。西垣贾马徵辞客，东观蓬瀛集列仙。讌喜酡颜飞玉斝，铿锵奋藻擘花笺。唐虞盛化高千古，葵藿倾心祝万年。自顾薄才诚有媿，不知何心奉群贤。",
            "comment": ""
        },
        {
            "title": "题义门胡氏华林书院",
            "content": "世世趋庭列雁行，烟萝泉石绕书堂。分题月下联书版，聚宴花前献寿觞。旌表异恩逢圣代，隐居佳致接仙乡。因知孝治垂风化，青史留名道允光。",
            "comment": ""
        }
    ]
}