{
    "dynasty": "宋",
    "author": "盛世忠",
    "poems": [
        {
            "title": "生涯诗",
            "content": "壮岁欲飞腾。生涯亦可矜。一千八日战，三十九年僧。砚枕秋风梦，书灯夜雨澄。儒生贵知命，饮水曲吾肱。",
            "comment": ""
        },
        {
            "title": "懒读书",
            "content": "不弄丝桐不作诗，槃池叠石学儿嬉。少年读易都忘却，身似羲皇未画时。",
            "comment": ""
        },
        {
            "title": "秦竹溪校书清漳未回",
            "content": "茅斋雅称竹方床，风过疎篱有暗香。剧饮一冬成酒病，得闲科日为诗忙。新移橘本便霜信，贫看梅花倚夕阳。相望故人三百里，十宵九梦到清漳。",
            "comment": ""
        },
        {
            "title": "观棋",
            "content": "争先刘与项，得势楚侵秦。本是知心友，翻成敌国人。运筹争劫杀，败局在逡巡。袖手旁观者，机深亦损神。",
            "comment": ""
        },
        {
            "title": "胡苇航寄古剑",
            "content": "有人尺锦长安来，远寄宝匣手自开。红云紫气灿虚室，铗中青蛇鳞生苔。诚携掌握一挥动，瞬息天地兴风雷。少年志气老益壮，惟愿圣诏下九垓。厩中我有汗血马，与汝直北清氛埃。丈夫当为国雪耻，笑指经生真不才。",
            "comment": ""
        },
        {
            "title": "送吕东山之清漳",
            "content": "君是纯阳派，神清性亦真。有诗聊遣兴，无术可医贫。富贵皆尤物，江湖易老人。置山钱足矣，客路莫因循。",
            "comment": ""
        },
        {
            "title": "王昭君",
            "content": "汉使南归绝信音，毡庭青草始知春。蛾眉却解安邦国，羞杀麒麟阁上人。",
            "comment": ""
        },
        {
            "title": "病起书院偶成",
            "content": "蓄水滋兰畹，开窗近竹林。败糊黄虮閧，断简老虫侵。酒尚欺人病，诗能对客吟。晨昏一饮足，此外不关心。",
            "comment": ""
        },
        {
            "title": "柴门",
            "content": "石砌苔初合，柴门手自开。日催开影转，风递竹声来。蟹眼翻茶鼎，鹅儿滟酒杯。不须忧岁计，魁芋已新栽。",
            "comment": ""
        },
        {
            "title": "倦妆图",
            "content": "睡觉春山懒更添，起来余恨锁眉尖。料应春事关心曲，怕见杨花不卷帘。",
            "comment": ""
        },
        {
            "title": "寄藏叟僧善珍",
            "content": "访友南山路，桥横古木阴。砌苔无俗迹，庭柏是禅心。旧衲连云补，新诗带月吟。同袍严戒行，别是一丛林。",
            "comment": ""
        },
        {
            "title": "刘常簿席上",
            "content": "近授长生券，从天上绮筵。潞公专洛日，吕望佐姬年。坐语风生舌，梳头雪满肩。上思耆旧用，飞诏到林泉。",
            "comment": ""
        },
        {
            "title": "今是行呈刘以道",
            "content": "少年湖海误加鞭，久戍归欤暂息肩。时有故山来梦里，更无愁绪到吟边。晨餐全仰数畦菜，岁计尤逋二顷田。闲倚瘦筇长啸处，此身疑是结绳前。",
            "comment": ""
        },
        {
            "title": "简贾户部",
            "content": "十五年前别，相逢各老成。旧游如一梦，忽见似重生。剧饮无人敌，高谈坐客惊。诸郎尤可喜，事业短灯檠。",
            "comment": ""
        },
        {
            "title": "塞上闻角",
            "content": "刁斗城头夜月寒，一声呜咽到江千。梅花吹落浑闲事，白首征人泪暗弹。",
            "comment": ""
        }
    ]
}