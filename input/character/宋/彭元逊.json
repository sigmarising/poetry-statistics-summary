{
    "dynasty": "宋",
    "author": "彭元逊",
    "poems": [
        {
            "title": "徵招",
            "content": "人间无欠秋风处，偏到霜痕月杪。风雨船篷，日夜风波未了。忽潮生海立，又天阔、江清欲晓。孤迥幽深，激扬悲壮，浮沈浩渺。行路古来难，貂裘敞、匹马关山人老。锦字未成，寒到君边书到否。倚门回首，儿女灯前娭笑。早斟酌、万里封侯，镜迟霜照。",
            "comment": ""
        },
        {
            "title": "玉女迎春慢/玉女迎春",
            "content": "浅入新年，逢人日、拂拂淡烟无雨。叶底妖禽自语。小啄幽香还吐。东风辛苦，便怕有、踏青人误。清明寒食，消得渡江，黄翠千缕。看临小帖宜春，填轻晕湿，碧花生雾。为说钗头袅袅，系著轻盈不住。问郎留否。似昨夜、教成鹦鹉。走马章台，忆得画眉归去。",
            "comment": ""
        },
        {
            "title": "忆旧游",
            "content": "记新楼试酒，上客回车，初识能歌。几许怜才意，觉援琴意动，授简情多。青鸾昼下缥缈，烟雾隔轻罗。还自有人猜，素巾承汗，微影双蛾。西陂千树雪，欲绝世乘风，下照沧波。怪倚春憔悴，扁舟月上，草草相过。少年翰墨相误，幽恨愧星河。谁为语伶玄，秋风并冷双燕窠。",
            "comment": ""
        },
        {
            "title": "六丑",
            "content": "似东风老大，那复有、当时风气。有情不收，江山身是寄。浩荡何世。但忆临官道，暂来不住，便出门千里。痴心指望回风坠。扇底相逢，钗头微缀。他家万条千缕，解遮亭障驿，不隔江水。瓜洲曾舣，等行人岁岁。日下长秋，城乌夜起。帐庐好在春睡。共飞归湖上，草青无地。愔愔雨、春心如腻。欲待化、丰乐楼前，青门都废。何人念、流落无几。点点抟作，雪绵松润，为君裛泪。",
            "comment": ""
        },
        {
            "title": "蝶恋花",
            "content": "微雨烧香馀润气，新绿愔愔，乳燕相依睡。无复卷帘知客意，杨柳更欲因风起。旧梦苍茫云海际。强作欢娱，不觉当年似。曾笑浮花并浪蕊。如今更惜棠梨子。",
            "comment": ""
        },
        {
            "title": "解佩环/疏影",
            "content": "江空不渡，恨蘼芜杜若，零落无数。远道荒寒，婉娩流年，望望美人迟暮。风烟雨雪阴晴晚，更何须，春风千树。尽孤城、落木萧萧，日夜江声流去。日晏山深闻笛，恐他年流落，与子同赋。事阔心违，交淡媒劳，蔓草沾衣多露。汀洲窈窕馀醒寐，遗珮浮沈沣浦。有白鸥淡月，微波寄语，逍遥容与。",
            "comment": ""
        },
        {
            "title": "子夜歌",
            "content": "视春衫、箧中半在，浥浥酒痕花露。恨桃李、如风过尽，梦里故人成雾。临颍美人，秦川公子，晚共何人语。对人家、花草池台，回首故园咫尺，未成归去。昨宵听、危弦急管，酒醒不知何处。飘泊情多，衰迟感易，无限堪怜许。似尊前眼底，红颜消几寒暑。年少风流，未谙春事，追与东风赋。待他年、君老巴山，共君听雨。",
            "comment": ""
        },
        {
            "title": "临江仙",
            "content": "红袖乌丝失酒，金钗银烛销春。柳边桃下复清晨。帽风回马旋，扇雨拂花情。白帝空惊旧曲，阳关只梦行人。碧云何处认芳尘。紫荆花作荚，青杏核生仁。",
            "comment": ""
        },
        {
            "title": "临江仙",
            "content": "自结床头麈尾，角巾坐枕孤松。片云承日过山东。起听荷叶雨，行受芷花风。无客同羹莼菜，有人为剥莲蓬。东墙年少未从容。何因知我意，吹笛月明中。",
            "comment": ""
        },
        {
            "title": "瑞鹧鸪",
            "content": "东洲游伴寄兰苕。人日晴时不用招。微雨来看杨柳色，故人相遇浴龙桥。愁如春水年年长，老共东风日日消。几欲作笺无可寄，双鱼犹自等归潮。",
            "comment": ""
        },
        {
            "title": "瑞鹧鸪",
            "content": "背人西去一莺啼。拍手还惊百舌飞。浅雨微寒春有思，宿妆残酒欲忺时。鵁鶄浪起蒲茸暖，翡翠风来柳絮低。故遣苍头寻杏子，凭肩小语只心知。",
            "comment": ""
        },
        {
            "title": "隔浦莲近/隔浦莲近拍",
            "content": "夜寒晴早人起。见柳知新翠。撼树试花意。两蜂狂救堕蕊。见著羞懒避。春都在，时节到愁地。屏间字。香痕半掏，误期一一曾记。朱弦谩锁，不会近番慵脆。强踏秋千似醉里。扶下，眼花跕跕飞坠。",
            "comment": ""
        },
        {
            "title": "蝶恋花",
            "content": "日晚游人酥粉涴。四雨亭前，面面看花坐。扇拂游蜂青杏堕。新红一路秋千过。帘外清歌帘底和。自理琵琶，不用笙簧佐。八摺香罗馀碧唾。路花点笔轻题破。",
            "comment": ""
        },
        {
            "title": "生查子",
            "content": "痴多故恼人，妆晚翻嫌趣。只为眼波长，嗔笑娇难触。春心不肯深，春睡何曾足。莫待柳花飞，飞去无拘束。",
            "comment": ""
        },
        {
            "title": "菩萨蛮",
            "content": "玉蛇踯躅流光卷。连珠合沓帘波远。花动见鱼行。红裳眩欲倾。人来惊翡翠。小鸭惊还睡。两岸绿阴生。修廊时听莺。",
            "comment": ""
        },
        {
            "title": "满江红",
            "content": "翠袖馀寒，早添得、铢衣几重。何须怪、妍华都谢，更为谁容。衔尽吴花成鹿苑，人间不恨雨和风。便一枝、流落到人家，清泪红。山雾湿，倚熏笼。垂叶，鬓酥融。恨宫云一朵，飞过空同。白日长闲青鸟在，杨家花落白苹中。问故人、忍更负东风，尊酒空。",
            "comment": ""
        },
        {
            "title": "如梦令",
            "content": "今夜故人独宿。小雨梨花当屋。犹有未残枝，轻脆不堪人触。休触。休触。憔悴怕惊郎目。",
            "comment": ""
        },
        {
            "title": "谒金门",
            "content": "春一点。透得酥温玉软。唇晕睡花连袖染。嫣红惊绝艳。日暮飞红扑脸。翠被夜寒波颭。梦断锦茵成堕靥。宫廊微月转。",
            "comment": ""
        },
        {
            "title": "月下笛",
            "content": "江上行人，竹间茅屋，下临深窈。春风袅袅，翠鬟窥树犹小。遥迎近倚，归还愿、分付横枝未了。扁舟却去，中流回首，惊散飞鸟。重踏新亭屐齿，耿山抱孤城，月来华表。鸡听人语，隔江相伴歌笑。壮游历历，同高李、未拟诗成草草。长桥外，有醒人吹笛，并在霜晓。",
            "comment": ""
        }
    ]
}