{
    "dynasty": "宋",
    "author": "傅大询",
    "poems": [
        {
            "title": "柳梢青",
            "content": "春到江南，今年寒少，早有疏梅。相伴双松，吟哦风月，着意花开。天香甚处安排。便何似、调羹去来。劲节仙姿，玉堂难老，身在蓬莱。",
            "comment": ""
        },
        {
            "title": "行香子",
            "content": "玉佩簪缨。罗袜生尘。问何时、来到湘滨。尧蓂五叶，二月阳春。一霎时风，一霎时雨，一霎时晴。有子鸣琴。有路登瀛。戏斑衣、温酒重斟。蟠桃难老，相伴长生。一千年花，一千年果，一千年人。",
            "comment": ""
        },
        {
            "title": "水调歌头",
            "content": "草草三间屋，爱竹旋添栽。碧沙窗户，眼前都是翠云堆。一月山翁高卧，踏雪水村清冷，木落远山开。唯有平安竹，留得伴寒梅。唤家童，开门看，有谁来。客来一笑，清话煮茗更传杯。有酒只愁无客，有客又愁无酒，酒熟且徘徊。明日人间事，天自有安排。",
            "comment": ""
        },
        {
            "title": "锦堂春/锦堂春慢",
            "content": "梅要疏开，雪教迟下，怕他寒入江天。有月桥仙客，相伴婵娟。巷陌升平气象，一时都在鸣弦。望东家锦里，雁到云边。书到云边。尊前翠眉环唱，道新腔字稳，花折声圆。此去凤池游戏，碧波添插金莲。看长生叶上，龟寿千年，人寿千年。",
            "comment": ""
        },
        {
            "title": "念奴娇",
            "content": "江梅破腊，把一枝来报，□春消息。锦帐银瓶龙麝暖，画烛光摇金碧。雨径桃花，一溪流水，路入神仙宅。云裳羽佩，洞天相会今夕。堂下乐问灵鼍，玉人清唱，舞袖低回雪。富贵风流须道是，天上人间难得。玉镜台边，琼浆盏畔，共说春心切。百年偕老，凤凰楼上风月。",
            "comment": ""
        }
    ]
}