{
    "dynasty": "宋",
    "author": "林同",
    "poems": [
        {
            "title": "贤者之孝二百四十首·崔纵",
            "content": "直以母事妾，只云父所安。可怜遭楚毒，加意更承颜。",
            "comment": ""
        },
        {
            "title": "贤者之孝二百四十首·北山大夫",
            "content": "非止不得养，如忧父母何。忍能不我念，使我独贤劳。",
            "comment": ""
        },
        {
            "title": "禽兽昆虫之孝十首·乌",
            "content": "灵乌噪何许，反哺向中林。人可不如鸟，而无忧母心。",
            "comment": ""
        },
        {
            "title": "贤者之孝二百四十首·阙党子弟",
            "content": "既渐夫子教，罔有不分均。何复间多取，齐言彼有亲。",
            "comment": ""
        },
        {
            "title": "贤者之孝二百四十首·颜真卿",
            "content": "只是见忠节，何曾省孝诚。唐宗休叹息，犹未识真卿。",
            "comment": ""
        },
        {
            "title": "妇女之孝二十首·梁夫人嬺",
            "content": "能返母万里，还荣父九原。可怜帝有母，亦自待人言。",
            "comment": ""
        },
        {
            "title": "圣人之孝十首·舜",
            "content": "孩提知所爱，妻子具而衰。大孝终身慕，予於舜见之。",
            "comment": ""
        },
        {
            "title": "禽兽昆虫之孝十首·鹤",
            "content": "好是鹤鸣阴，居然子和声。休云气所感，自是物之情。",
            "comment": ""
        },
        {
            "title": "贤者之孝二百四十首·郭基",
            "content": "岂伊东合里，无似督邮贤。直把孝行荐，今人少孟坚。",
            "comment": ""
        },
        {
            "title": "仙佛之孝十首·吴真君",
            "content": "何事不驱蚊，癯然床下身。伤肤非所惧去伤亲。",
            "comment": ""
        },
        {
            "title": "贤者之孝二百四十首·韩伯瑜",
            "content": "母力今衰颖，悲啼得杖轻。流风存绘画，犹足感焦生。",
            "comment": ""
        },
        {
            "title": "贤者之孝二百四十首·郑康成",
            "content": "播殖为亲养，家贫至假田。焉知后学者，尽唤作儒先。",
            "comment": ""
        },
        {
            "title": "贤者之孝二百四十首·子游",
            "content": "犬马何以别，斯言似太深。深言变养者，可不敬於心。",
            "comment": ""
        },
        {
            "title": "妇女之孝二十首·孔融女",
            "content": "不忧身即死，惟恐死无知。傥得从父母，宁非我所期。",
            "comment": ""
        },
        {
            "title": "贤者之孝二百四十首·茅容",
            "content": "鸡乃为母设，蔬惟与客同。贤哉茅季伟，误矣郭林宗。",
            "comment": ""
        },
        {
            "title": "禽兽昆虫之孝十首·羊羔",
            "content": "已分机上肉，谁藏腹下刀。安知羊不死，乃复自羊羔。",
            "comment": ""
        },
        {
            "title": "禽兽昆虫之孝十首·犬",
            "content": "食肉隐两颊，饲母向颓垣。终感主养母，能将死报恩。",
            "comment": ""
        },
        {
            "title": "仙佛之孝十首·老子",
            "content": "子之於父母，毋以有其身。老子玄虚祖，谆谆此语人。",
            "comment": ""
        },
        {
            "title": "贤者之孝二百四十首·贾谊",
            "content": "谇言取箕箒，德色借耰锄。不是贾年少，还能痛哭无。",
            "comment": ""
        },
        {
            "title": "妇女之孝二十首·缇萦",
            "content": "仁矣文皇诏，悲哉少女书。至今民受赐，非但活淳于。",
            "comment": ""
        },
        {
            "title": "仙佛之孝十首·睦州",
            "content": "舍俗还将母，禅关晦迹深。共呼担板汉，谁识织蒲心。",
            "comment": ""
        },
        {
            "title": "贤者之孝二百四十首·杜延年",
            "content": "怪来御史府，坐榻不如初。曾是父坐处，而为子敢居。",
            "comment": ""
        },
        {
            "title": "贤者之孝二百四十首·晋文侯",
            "content": "嘉汝故锡汝，非将玉展亲。克昭乃显祖，追孝尔文人。",
            "comment": ""
        },
        {
            "title": "贤者之孝二百四十首·庾域",
            "content": "惜矣戴良诞，贤哉庾域诚。真能感鹤唳，何至学驴鸣。",
            "comment": ""
        },
        {
            "title": "贤者之孝二百四十首·妹土小子",
            "content": "勤耕艺黍稷，远贾服车牛。奔走何为者，心乎教养忧。",
            "comment": ""
        },
        {
            "title": "贤者之孝二百四十首·裴敬彝",
            "content": "亲命悬医手，敢将亲命轻。为舆不辞往，重母故身迎。",
            "comment": ""
        },
        {
            "title": "贤者之孝二百四十首·崔道固",
            "content": "是谁迫我母，持炙致诸宾。惊起自接取，云宾此老亲。",
            "comment": ""
        },
        {
            "title": "贤者之孝二百四十首·刘苞",
            "content": "扇席更温枕，古人谁与同。一心奉二母，自是胜黄童。",
            "comment": ""
        },
        {
            "title": "贤者之孝二百四十首·房景伯",
            "content": "亲见房太守，殷勤奉旨甘。那能不心愧，岂止是颜惭。",
            "comment": ""
        },
        {
            "title": "仙佛之孝十首·寒山子",
            "content": "锅里爷娘语，寒山太猛生。不妨时著眼，直是得人惊。",
            "comment": ""
        },
        {
            "title": "贤者之孝二百四十首·文氏子",
            "content": "服除有吊者，待庙至垂洟。亡於礼之礼，斯人其庶几。",
            "comment": ""
        },
        {
            "title": "妇女之孝二十首·唐氏妇",
            "content": "姑今病且死，颇愧妇恩深。但愿妇有子，皆如妇用心。",
            "comment": ""
        },
        {
            "title": "妇女之孝二十首·北宫女",
            "content": "妾身期不嫁，至老养双亲。何意赵威后，殷勤问使人。",
            "comment": ""
        },
        {
            "title": "贤者之孝二百四十首·廉范",
            "content": "亲丧徒步负，万里历岷峨。何事今人说，惟知襦袴歌。",
            "comment": ""
        },
        {
            "title": "贤者之孝二百四十首·既醉君子",
            "content": "若为锡尔类，不独善其身。既念化家室，还思遗子孙。",
            "comment": ""
        },
        {
            "title": "贤者之孝二百四十首·赵琰",
            "content": "礼称亲未葬，丧服不除焉。食麦断盐味，悲哉四十年。",
            "comment": ""
        },
        {
            "title": "贤者之孝二百四十首·和峤",
            "content": "要以礼法论，休言哀毁同。但观生和峤，定胜死王戎。",
            "comment": ""
        },
        {
            "title": "圣人之孝十首·尧",
            "content": "道原自天出，尧以是相传。曰孝悌而已，人人具此天。",
            "comment": ""
        },
        {
            "title": "贤者之孝二百四十首·韦虚心",
            "content": "父居郎省日，莳柳向庭中。对柳如对父，那能不敛容。",
            "comment": ""
        },
        {
            "title": "贤者之孝二百四十首·董召南",
            "content": "躬稼复樵渔，养亲还读书。不闻官赐帛，惟见吏催租。",
            "comment": ""
        },
        {
            "title": "贤者之孝二百四十首·张霸",
            "content": "幼也知孝让，居然合礼仪。休疑汝尚小，须信我饶为。",
            "comment": ""
        },
        {
            "title": "禽兽昆虫之孝十首·虎狼",
            "content": "虎狼不仁也，何乃谓之仁。仁之於父子，父子亦相亲。",
            "comment": ""
        },
        {
            "title": "圣人之孝十首·颜子",
            "content": "返必展墓入，去当哭墓行。谁知颜氏子，事死乃如生。",
            "comment": ""
        },
        {
            "title": "贤者之孝二百四十首·二王",
            "content": "要以孝行取，宁将学业论。锡无惭玉友，铨可谓金昆。",
            "comment": ""
        },
        {
            "title": "贤者之孝二百四十首·欧阳通",
            "content": "夜直藉藁寝，入朝徒跣行。虽知迫明诏，可惜欠陈情。",
            "comment": ""
        },
        {
            "title": "妇女之孝二十首·雍姬",
            "content": "可怜姬告母，父孰与夫亲。能置此一问，未为愚妇人。",
            "comment": ""
        },
        {
            "title": "贤者之孝二百四十首·荀何",
            "content": "古称有曾闵，今复见荀何。为孝一而已，能行无甚高。",
            "comment": ""
        },
        {
            "title": "贤者之孝二百四十首·周绍",
            "content": "欲得忠臣者，求之孝子门。如何傅王子，尚复待人言。",
            "comment": ""
        },
        {
            "title": "圣人之孝十首·文王",
            "content": "问安寝门外，旦旦俟鸡鸣。以至日中昃，居常尽此诚。",
            "comment": ""
        },
        {
            "title": "贤者之孝二百四十首·李密",
            "content": "事亲苦日短，为子愿为兄。恳恳报刘语，令不涕泗横。",
            "comment": ""
        },
        {
            "title": "贤者之孝二百四十首·君陈",
            "content": "为尔有令德，存心孝且恭。推之施有政，往矣尹兹东。",
            "comment": ""
        },
        {
            "title": "贤者之孝二百四十首·贾获",
            "content": "扶母犹可免，弃君安所之。可能共母载，忍不授君绥。",
            "comment": ""
        },
        {
            "title": "贤者之孝二百四十首·古成诜",
            "content": "礼岂为我设，如伤风教何。不堪睎阮籍，直欲刃韦高。",
            "comment": ""
        },
        {
            "title": "贤者之孝二百四十首·晏子",
            "content": "母家令足食，父族使安生。睦党可谓孝，能之惟晏婴。",
            "comment": ""
        },
        {
            "title": "贤者之孝二百四十首·卫武公",
            "content": "孝子身终者，非终父母身。武公年九十，戒我尚谆谆。",
            "comment": ""
        },
        {
            "title": "贤者之孝二百四十首·耿国",
            "content": "封侯谁不愿，顾我独何心。为忆父所爱，偏於少子深。",
            "comment": ""
        },
        {
            "title": "贤者之孝二百四十首·王祥",
            "content": "风柰应难守，冬鱼未易求。剖冰不辞冻，抱树可胜愁。",
            "comment": ""
        },
        {
            "title": "贤者之孝二百四十首·丁兰",
            "content": "一灵长皎皎，如月不离天。要以纯诚感，非因刻像然。",
            "comment": ""
        },
        {
            "title": "贤者之孝二百四十首·韦陆",
            "content": "不惜以身谏，惟愁失母慈。景融常自楚，嗣立每求笞。",
            "comment": ""
        },
        {
            "title": "贤者之孝二百四十首·清河王庆",
            "content": "乞以臣骸骨，下从樊濯原。生虽阙亲养，没拟报私恩。",
            "comment": ""
        },
        {
            "title": "圣人之孝十首·孔子",
            "content": "事亲良不易，战战复兢兢。学得如夫子，犹言丘未能。",
            "comment": ""
        },
        {
            "title": "贤者之孝二百四十首·伯奇",
            "content": "无食又无衣，逐儿安所之。不辞履霜苦，犹谓罪当笞。",
            "comment": ""
        },
        {
            "title": "贤者之孝二百四十首·王僧儒",
            "content": "孝经虽始教，何但习於初。欲得如儿愿，常常诵此书。",
            "comment": ""
        },
        {
            "title": "贤者之孝二百四十首·灵辄",
            "content": "翳桑一饿者，念念母之存。赖有赵宣子，能为别具飧。",
            "comment": ""
        },
        {
            "title": "贤者之孝二百四十首·管仲",
            "content": "战败不羞走，谁为知我深。叔知我有母，亮我走时心。",
            "comment": ""
        },
        {
            "title": "圣人之孝十首·孟子",
            "content": "如何年稍长，汲汲子思师。知是为儿日，三迁感母慈。",
            "comment": ""
        },
        {
            "title": "贤者之孝二百四十首·黄香",
            "content": "冬月常温席，炎天每扇床。如何汉天下，只有一黄香。",
            "comment": ""
        },
        {
            "title": "贤者之孝二百四十首·赵隐",
            "content": "至今说花县，当日奉潘舆。未必若赵母，囘班候起居。",
            "comment": ""
        },
        {
            "title": "贤者之孝二百四十首·吉翂",
            "content": "父身如可代，子死乃其情。尹待我何薄，而将此买名。",
            "comment": ""
        },
        {
            "title": "贤者之孝二百四十首·陶侃",
            "content": "陶公宴参佐，限极每欢余。忆与亡亲约，凄然不敢逾。",
            "comment": ""
        },
        {
            "title": "贤者之孝二百四十首·子路",
            "content": "食藜殊列鼎，负米异重茵。不待今朝养，伤哉昔日贫。",
            "comment": ""
        },
        {
            "title": "贤者之孝二百四十首·李讷",
            "content": "先人敝庐在，触目百悲辛。忍作优笑地，图娱权贵人。",
            "comment": ""
        },
        {
            "title": "贤者之孝二百四十首·徐季登",
            "content": "南州徐高士，姓字满东都。有子笃孝行，终丧竟隐居。",
            "comment": ""
        },
        {
            "title": "贤者之孝二百四十首·何蕃",
            "content": "五载莫归省，双亲孰问安。固云亲有命，不谓我何颜。",
            "comment": ""
        },
        {
            "title": "贤者之孝二百四十首·王裒",
            "content": "悲哉生我句，柰此念亲何。墓侧有枯树，诗中无蓼莪。",
            "comment": ""
        },
        {
            "title": "夷狄之孝十首·西羌东吾",
            "content": "循循只自守，何独此羌然。直以父在汉，忍将身犯边。",
            "comment": ""
        },
        {
            "title": "贤者之孝二百四十首·解叔谦",
            "content": "胆医颜母疾，藤疗解亲风。忽不见童子，俄然失老公。",
            "comment": ""
        },
        {
            "title": "贤者之孝二百四十首·薛包",
            "content": "所惧子不孝，何愁父失慈。涕流分出日，天定感还时。",
            "comment": ""
        },
        {
            "title": "妇女之孝二十首·陈孝妇",
            "content": "妾昔与夫另，夫曾共妾言。忍能幸夫死，不复顾姑存。",
            "comment": ""
        },
        {
            "title": "贤者之孝二百四十首·任昉",
            "content": "晳常嗜羊枣，遥亦重槟榔。参于不忍食，昉宁能独尝。",
            "comment": ""
        },
        {
            "title": "贤者之孝二百四十首·许孜",
            "content": "能感猛鸷类，都无搏噬心。同游至鹿虎，共宿有鸠鹰。",
            "comment": ""
        },
        {
            "title": "贤者之孝二百四十首·齐侯无野",
            "content": "我母亦君母，吾翁即君翁。分羹何太忍，请质可堪从。",
            "comment": ""
        },
        {
            "title": "贤者之孝二百四十首·顾欢",
            "content": "枕边何所有，一卷促尼居。无处觅卢扁，应当宝此书。",
            "comment": ""
        },
        {
            "title": "贤者之孝二百四十首·郭巨",
            "content": "为养宁埋子，那知地有金。如何有天赐，且复怕官侵。",
            "comment": ""
        },
        {
            "title": "贤者之孝二百四十首·皇甫谧",
            "content": "尽弃权平生物，惟齎一孝经。死犹不忘孝，临没苦丁宁。",
            "comment": ""
        },
        {
            "title": "贤者之孝二百四十首·韦元成",
            "content": "淮阳谁可傅，无以易元成。即汝阳狂意，为王言事兄。",
            "comment": ""
        },
        {
            "title": "贤者之孝二百四十首·刘平",
            "content": "弟类那容绝，吾雏听自生。刘平端为母，伯道特沽名。",
            "comment": ""
        },
        {
            "title": "贤者之孝二百四十首·房玄龄",
            "content": "人皆因禄富，我独以官贫。佩父清白训，为唐第一人。",
            "comment": ""
        },
        {
            "title": "贤者之孝二百四十首·刘献之",
            "content": "百行孝为首，诸人傥未知。下帷空自苦，蹑屩竟何裨。",
            "comment": ""
        },
        {
            "title": "贤者之孝二百四十首·顾悌",
            "content": "地远隔亲面，惟凭一纸书。句终辄应诸，进是听於无。",
            "comment": ""
        },
        {
            "title": "贤者之孝二百四十首·蓼莪孝子",
            "content": "莫遂终养志，难酬罔极恩。哀哀父母句，肠断不堪闻。",
            "comment": ""
        },
        {
            "title": "夷狄之孝十首·休屠王子金日磾",
            "content": "牧马一胡儿，如何却受遗。多因汉宫里，泣拜画阏氏。",
            "comment": ""
        },
        {
            "title": "贤者之孝二百四十首·李昙",
            "content": "养亲还乐道，不仕至终身。海内称高士，非专乡里人。",
            "comment": ""
        },
        {
            "title": "贤者之孝二百四十首·韦孟",
            "content": "去王犹讽谏，怀祖重伤情。谁识有韦孟，人惟说穆生。",
            "comment": ""
        },
        {
            "title": "贤者之孝二百四十首·谢{嚼口换日}",
            "content": "一家感儿孝，不俗使亲惊。尽作屏气语，咸为纳屡行。",
            "comment": ""
        },
        {
            "title": "贤者之孝二百四十首·樊迟",
            "content": "当知一朝忿，必不忍于人。岂止身忘却，还应及乃亲。",
            "comment": ""
        },
        {
            "title": "贤者之孝二百四十首·元德秀",
            "content": "进士能毋举，偏亲可忍了。紫芝亦良苦，负母入京师。",
            "comment": ""
        },
        {
            "title": "贤者之孝二百四十首·裴子余",
            "content": "直以孝为谥，真无愧此心。可怜张说叹，知得子余深。",
            "comment": ""
        },
        {
            "title": "贤者之孝二百四十首·柳玭",
            "content": "名父难为子，纤瑕即辱身。直须留面目，他日见先人。",
            "comment": ""
        },
        {
            "title": "贤者之孝二百四十首·申生",
            "content": "姬泣贼由于，子辞必罪姬。为忧君不乐，宁死莫君知。",
            "comment": ""
        },
        {
            "title": "贤者之孝二百四十首·林放",
            "content": "故宁戚以俭，罔或易而奢。致得千载下，人称问礼家。",
            "comment": ""
        },
        {
            "title": "贤者之孝二百四十首·柳下惠",
            "content": "忍於父母国，去此欲何之。所以柳下季，三为鲁士师。",
            "comment": ""
        },
        {
            "title": "贤者之孝二百四十首·戴逵子",
            "content": "戴琴妙一世，二子得其声。不忍遗音奏，各将新弄行。",
            "comment": ""
        },
        {
            "title": "贤者之孝二百四十首·郭原平",
            "content": "忍向父母墓，前头裸袒耕。农时每束带，犹自泣原平。",
            "comment": ""
        },
        {
            "title": "夷狄之孝十首·东夷大连少连",
            "content": "大连少连者，夫子笔之书。谁谓东夷子，而於丧善居。",
            "comment": ""
        },
        {
            "title": "贤者之孝二百四十首·徐孝克",
            "content": "自今所赐馔，特敕许将还。为尔心饷母，君前无所餐。",
            "comment": ""
        },
        {
            "title": "仙佛之孝十首·释迦",
            "content": "入般涅槃际，拳拳报母知。从棺更涌出，为母说分离。",
            "comment": ""
        },
        {
            "title": "贤者之孝二百四十首·韩愈",
            "content": "未有子之孝，而公不用情。大书甄济传，更作董生行。",
            "comment": ""
        },
        {
            "title": "贤者之孝二百四十首·张沖",
            "content": "未尝无果菜，何至取吴中。祭我必土产，遗言敢不共。",
            "comment": ""
        },
        {
            "title": "贤者之孝二百四十首·孟庄子",
            "content": "无改父之道，真堪以孝称。若论庄子孝，此直是难能。",
            "comment": ""
        },
        {
            "title": "禽兽昆虫之孝十首·猿",
            "content": "不忍身逃箭，知为母塞疮。人心有如此，兽面本何常。",
            "comment": ""
        },
        {
            "title": "贤者之孝二百四十首·李贤",
            "content": "谁知学进处，不在好为师。好把铭心底，分明说与伊。",
            "comment": ""
        },
        {
            "title": "夷狄之孝十首·回纥",
            "content": "瞥尔惊吾父，同然拜令公。遥知恩义重，恰似与真同。",
            "comment": ""
        },
        {
            "title": "贤者之孝二百四十首·李迥秀",
            "content": "生我者为母，无缘贵贱分。不思骂婢语，何可使亲闻。",
            "comment": ""
        },
        {
            "title": "仙佛之孝十首·孝悌王",
            "content": "七星明历历，万古仰煌煌。谁识斗宫内，中居孝悌王。",
            "comment": ""
        },
        {
            "title": "贤者之孝二百四十首·楚孝王",
            "content": "一自王之国，于今二十年。了无织芥过，都是孝慈然。",
            "comment": ""
        },
        {
            "title": "贤者之孝二百四十首·张歆",
            "content": "去官因脱囚，为感戴天雠。史氏乃失实，却云逃报仇。",
            "comment": ""
        },
        {
            "title": "贤者之孝二百四十首·晋文公",
            "content": "伐蒲君父命，校者是吾雠。披直寺人耳，钥麑信有谋。",
            "comment": ""
        },
        {
            "title": "贤者之孝二百四十首·赵至",
            "content": "莫致儿荣养，翻令父苦耕。可怜废书泣，不忍叱牛声。",
            "comment": ""
        },
        {
            "title": "贤者之孝二百四十首·孔奋",
            "content": "甘同妻菜茹，极奉母珍羞。一任时人笑，脂膏不自谋。",
            "comment": ""
        },
        {
            "title": "贤者之孝二百四十首·甄逢",
            "content": "史书良为稹，褒诏却因袁。足使济不朽，何堪逢自言。",
            "comment": ""
        },
        {
            "title": "贤者之孝二百四十首·霍去病",
            "content": "不早知此体，元来托大人。低头拜县吏，谁拟霍将军。",
            "comment": ""
        },
        {
            "title": "贤者之孝二百四十首·契",
            "content": "天性生虽具，人伦教可无。往哉亲父子，汝契作司徒。",
            "comment": ""
        },
        {
            "title": "妇女之孝二十首·李孝女",
            "content": "奔丧脱贼手，庐墓至终身。此大丈夫事，谁云一妇人。",
            "comment": ""
        },
        {
            "title": "贤者之孝二百四十首·康叔",
            "content": "勿云服父事，不敬亦无伤。元恶与大憝，邦刑自有常。",
            "comment": ""
        },
        {
            "title": "贤者之孝二百四十首·杨愔",
            "content": "渭阳曾读未，对酒偶言诗。舅作如此语，儿那能不悲。",
            "comment": ""
        },
        {
            "title": "贤者之孝二百四十首·乐正子春",
            "content": "向非亲在念，念念每精专。未必饭加损，能令疾脱然。",
            "comment": ""
        },
        {
            "title": "贤者之孝二百四十首·江淹",
            "content": "卖薪图养母，何许得貂蝉。知在采薪处，庸非吉兆然。",
            "comment": ""
        },
        {
            "title": "妇女之孝二十首·卢元礼妻",
            "content": "贞孝谥已美，何堪复女宗。一朝下明诏，千载被流风。",
            "comment": ""
        },
        {
            "title": "贤者之孝二百四十首·邓彪",
            "content": "让国异母弟，如彪正自奇。今人有同产，煮豆且燃萁。",
            "comment": ""
        },
        {
            "title": "禽兽昆虫之孝十首·燕雀",
            "content": "共母一屋下，宁知屋欲然，不须讥寡智，相哺政堪怜。",
            "comment": ""
        },
        {
            "title": "贤者之孝二百四十首·雷绍",
            "content": "行莫大於孝，其如违养何。只消一句子，安用读书多。",
            "comment": ""
        },
        {
            "title": "贤者之孝二百四十首·王式",
            "content": "三百五篇内，凡言忠孝人。未尝不流涕，反复为王陈。",
            "comment": ""
        },
        {
            "title": "贤者之孝二百四十首·陈元方",
            "content": "如何百城内，一一画元方。劝孝贤刺史，观风职所当。",
            "comment": ""
        },
        {
            "title": "贤者之孝二百四十首·丁仪子",
            "content": "尚自不与米，何堪大遗金。丁仪为有子，文略是诬亲。",
            "comment": ""
        },
        {
            "title": "夷狄之孝十首·若鞮单于",
            "content": "汉语杂胡语，堪嗤莽太愚。安知若鞮字，已是孝单于。",
            "comment": ""
        },
        {
            "title": "贤者之孝二百四十首·崔沔",
            "content": "忆昨升堂拜，何曾有杂宾。事亡忍废礼，不复问疏亲。",
            "comment": ""
        },
        {
            "title": "妇女之孝二十首·卫女",
            "content": "归宁不可得，何以写吾忧。不似肥泉水，悠悠淇上流。",
            "comment": ""
        },
        {
            "title": "贤者之孝二百四十首·扶苏",
            "content": "父赐子以死，君侯安所疑。忍哉指鹿相，无复祖龙知。",
            "comment": ""
        },
        {
            "title": "贤者之孝二百四十首·宗元卿",
            "content": "异哉宗子孝，亲疾远关心。每验痛大小，因知疾浅深。",
            "comment": ""
        },
        {
            "title": "贤者之孝二百四十首·蔡顺",
            "content": "贼疑拾葚异，母怪弃薪还。雷震辄圜冢，火飞因伏棺。",
            "comment": ""
        },
        {
            "title": "贤者之孝二百四十首·王秀之",
            "content": "一事真堪笑，今人妾直灵。都缘无至性，徒欲乱多声。",
            "comment": ""
        },
        {
            "title": "贤者之孝二百四十首·李景让",
            "content": "既尔家能孝，还於国尽忠。谁宜举斯爵，知是莫如公。",
            "comment": ""
        },
        {
            "title": "贤者之孝二百四十首·伏湛",
            "content": "向来父学显，别自以家名。不是能传业，如何著孝声。",
            "comment": ""
        },
        {
            "title": "贤者之孝二百四十首·贾直言",
            "content": "几曾闻饮鸩，有不陨其身。那得独全活，天应知代亲。",
            "comment": ""
        },
        {
            "title": "仙佛之孝十首·六祖",
            "content": "新州在何处，有个养亲人。一旦成佛去，那知昔卖薪。",
            "comment": ""
        },
        {
            "title": "贤者之孝二百四十首·严君平",
            "content": "卖卜有深意，何心避市喧。若逢人子问，依孝与之言。",
            "comment": ""
        },
        {
            "title": "贤者之孝二百四十首·何子平",
            "content": "于禄本为养，资身岂所安。珍肴与白粲，虽美若为餐。",
            "comment": ""
        },
        {
            "title": "贤者之孝二百四十首·王悦",
            "content": "色养倾余子，高名重一时。足为丞相喜，岂计外人知。",
            "comment": ""
        },
        {
            "title": "贤者之孝二百四十首·姜诗",
            "content": "日常供鲤鱠，旦辄汲江流。儿溺方游学，妻还感遗羞。",
            "comment": ""
        },
        {
            "title": "贤者之孝二百四十首·李刈",
            "content": "俱以文章显，无惭孝谨称。弟兄同一集，华萼著嘉名。",
            "comment": ""
        },
        {
            "title": "圣人之孝十首·武王",
            "content": "经言事父孝，所以事天明。疾间加再饭，梦中与九龄。",
            "comment": ""
        },
        {
            "title": "仙佛之孝十首·目连",
            "content": "能将身入地，拔取母生天。岁岁盂兰会，今犹说目连。",
            "comment": ""
        },
        {
            "title": "贤者之孝二百四十首·陆绩",
            "content": "陆郎作宾客，怀橘欲何为。遣母当然事，袁公乃尔奇。",
            "comment": ""
        },
        {
            "title": "贤者之孝二百四十首·杨子",
            "content": "不可得而久，其惟父母乎。谆谆爱日语，杨氏岂欺予。",
            "comment": ""
        },
        {
            "title": "贤者之孝二百四十首·孟宗",
            "content": "万象死灰色，千林号怒声。何人苦哀泣，冻竹强抽萌。",
            "comment": ""
        },
        {
            "title": "贤者之孝二百四十首·李兴",
            "content": "刲股如为孝，还庆载圣经。莫明柳子意，因甚取残形。",
            "comment": ""
        },
        {
            "title": "贤者之孝二百四十首·卞壶子",
            "content": "父虽得死所，儿岂望生存。忠孝古难并，於今萃一门。",
            "comment": ""
        },
        {
            "title": "贤者之孝二百四十首·张湛",
            "content": "下车父母国，自重岂其轻。谓我诈为善，何忧被此名。",
            "comment": ""
        },
        {
            "title": "贤者之孝二百四十首·庾黔娄",
            "content": "惊心已云异，尝粪不妨难。庾令何为者，凭君著眼看。",
            "comment": ""
        },
        {
            "title": "贤者之孝二百四十首·郦寄",
            "content": "直以劫父故，蒙他卖友名。闲将诛吕论，非勃亦非平。",
            "comment": ""
        },
        {
            "title": "贤者之孝二百四十首·董仲舒",
            "content": "汉有孝廉举，谁知发自舒。可怜三策罢，却去相江都。",
            "comment": ""
        },
        {
            "title": "圣人之孝十首·周公",
            "content": "我避故云辟，东行是谓征。先王犹可告，岂为伐而刑。",
            "comment": ""
        },
        {
            "title": "贤者之孝二百四十首·闵子",
            "content": "参宁杀人者，三至尚逾垣。叹息子闵子，孝哉无閒言。",
            "comment": ""
        },
        {
            "title": "贤者之孝二百四十首·阳城",
            "content": "学者学为孝，诸生久讲明。谒归二十辈，毋乃为阳城。",
            "comment": ""
        },
        {
            "title": "贤者之孝二百四十首·袁君正",
            "content": "家人劝我睡，共说不眠难。官既未得差，眠时自不安。",
            "comment": ""
        },
        {
            "title": "贤者之孝二百四十首·陈叔达",
            "content": "蒲萄归遗母，所嗜固应思。卿乃有母遗，谁知此语悲。",
            "comment": ""
        },
        {
            "title": "妇女之孝二十首·东海孝妇",
            "content": "如何杀一妇，能致旱三年。妇孝无知者，知之惟老夫。",
            "comment": ""
        },
        {
            "title": "贤者之孝二百四十首·薛修",
            "content": "邑令直微尔，争如相国荣。可怜留母养，不忍听兄迎。",
            "comment": ""
        },
        {
            "title": "贤者之孝二百四十首·元凯",
            "content": "当知元与凯，不出孝而忠。能举十六相，斯为舜大功。",
            "comment": ""
        },
        {
            "title": "贤者之孝二百四十首·江革",
            "content": "挽车极劳古，逃贼最间关。太息江巨孝，能为人所难。",
            "comment": ""
        },
        {
            "title": "贤者之孝二百四十首·郭林宗",
            "content": "不愿诸侯友，那容天子臣。贞乎宁绝俗，隐也不违亲。",
            "comment": ""
        },
        {
            "title": "贤者之孝二百四十首·陆襄",
            "content": "忧居五十载，陆子最堪悲。恽独非人子，而云有既时。",
            "comment": ""
        },
        {
            "title": "贤者之孝二百四十首·赵咨",
            "content": "贼来那可迩，而敢以身迎。身岂不知爱，心乎恐母惊。",
            "comment": ""
        },
        {
            "title": "贤者之孝二百四十首·微子",
            "content": "岂计身封宋，只愁祀绝殷。不惟称克孝，亦自首三仁。",
            "comment": ""
        },
        {
            "title": "贤者之孝二百四十首·桓冲",
            "content": "不辞身作质，只为母须羊。此日江州牧，当年买德郎。",
            "comment": ""
        },
        {
            "title": "贤者之孝二百四十首·张九龄",
            "content": "连理庭中木，丛生坐侧芝。未尝闻孝感，一一有兹奇。",
            "comment": ""
        },
        {
            "title": "贤者之孝二百四十首·姜肱",
            "content": "鼎镬皆知避，何心愿代烹。恐伤父母意，不独弟兄情。",
            "comment": ""
        },
        {
            "title": "贤者之孝二百四十首·杨震",
            "content": "尚自畏四知，於亲岂忍欺。种蓝有助者，拔去不妨奇。",
            "comment": ""
        },
        {
            "title": "禽兽昆虫之孝十首·青蚨",
            "content": "子母不相离，何心办捣蚨。忍能利铜臭，不枉唤钱愚。",
            "comment": ""
        },
        {
            "title": "贤者之孝二百四十首·石建",
            "content": "服劳曾是孝，那更委诸人。建已老白首，中裙涤必亲。",
            "comment": ""
        },
        {
            "title": "仙佛之孝十首·许真君",
            "content": "乡以孝廉举，仙为孝道宗。谓予方不信，君请问兰公。",
            "comment": ""
        },
        {
            "title": "贤者之孝二百四十首·乐颐之",
            "content": "痛殊未易忍，绝不一呻吟。岂复知身疾，惟愁戚母心。",
            "comment": ""
        },
        {
            "title": "贤者之孝二百四十首·有子",
            "content": "其为人也孝，好乱未之闻。曾以是取怨，无人语盖勋。",
            "comment": ""
        },
        {
            "title": "贤者之孝二百四十首·魏孝子",
            "content": "念母嗟陟岂，思亲徒望云。可怜魏孝子，不比狄参军。",
            "comment": ""
        },
        {
            "title": "贤者之孝二百四十首·孟武伯",
            "content": "父母之爱子，心乎惟疾忧。可能不自爱，而忍使亲愁。",
            "comment": ""
        },
        {
            "title": "贤者之孝二百四十首·阮孝绪",
            "content": "觅参不可得，忽感鹿前行。行到鹿灭处，元来此地生。",
            "comment": ""
        },
        {
            "title": "贤者之孝二百四十首·子贡",
            "content": "未须论大块，以死息乎人。所愿学赐也，姑惟息事亲。",
            "comment": ""
        },
        {
            "title": "贤者之孝二百四十首·王崇",
            "content": "风雹忽止处，禾麦独依然。料得天公意，知为孝子田。",
            "comment": ""
        },
        {
            "title": "贤者之孝二百四十首·孝已",
            "content": "子则欲其孝，人皆有是心。如何武丁圣，却使子忧深。",
            "comment": ""
        },
        {
            "title": "贤者之孝二百四十首·李勉",
            "content": "不诛人厌已，而恕子祈亲。贤矣李观察，今无复此人。",
            "comment": ""
        },
        {
            "title": "贤者之孝二百四十首·盛彦",
            "content": "既知为异物，号泣绝还生，未有蛴螬炙，翻令母目明。",
            "comment": ""
        },
        {
            "title": "贤者之孝二百四十首·文中子",
            "content": "先人旧所理，汾曲有田庐。何意求闻达，弹琴自著书。",
            "comment": ""
        },
        {
            "title": "贤者之孝二百四十首·子夏",
            "content": "为有心中事，琴音自不和。礼虽弗敢过，哀若未忘何。",
            "comment": ""
        },
        {
            "title": "贤者之孝二百四十首·郑潜曜",
            "content": "愿以身代母，书焚上彻天。若非神许我，未必字依然。",
            "comment": ""
        },
        {
            "title": "贤者之孝二百四十首·曾子",
            "content": "全归有明训，珍重恐伤肤。小子启手足，吾今知免夫。",
            "comment": ""
        },
        {
            "title": "贤者之孝二百四十首·乐恢",
            "content": "父今为令系，号泣不停声。彼令亦人耳，而宁不我矜。",
            "comment": ""
        },
        {
            "title": "贤者之孝二百四十首·贡禹",
            "content": "安用孝兴弟，今人誖得官。一闻阳在位，自是合弹冠。",
            "comment": ""
        },
        {
            "title": "贤者之孝二百四十首·樊宏",
            "content": "能损数百亏，不听债家偿。要自父一语，铭心不敢忘。",
            "comment": ""
        },
        {
            "title": "贤者之孝二百四十首·邓禹",
            "content": "功臣三十二，剑佩蔼云台。第一人知否，曾闻孝母来。",
            "comment": ""
        },
        {
            "title": "妇女之孝二十首·赵津吏女",
            "content": "傥得代父死，诚非爱妾身。不图君聘妾，向道有严亲。",
            "comment": ""
        },
        {
            "title": "贤者之孝二百四十首·韩滉",
            "content": "谨勿第门坏，那容堂庑增。父犹足乎此，我顾莫之承。",
            "comment": ""
        },
        {
            "title": "夷狄之孝十首·号吾",
            "content": "如何降塞下，不复恋羌中。既是能将母，还应知向风。",
            "comment": ""
        },
        {
            "title": "贤者之孝二百四十首·王修",
            "content": "去年今社日，抚事倍酸辛。罢神为儿泣，乡怜定可人。",
            "comment": ""
        },
        {
            "title": "贤者之孝二百四十首·齐孝公",
            "content": "岂其伐与国，独不念先君。想得还师去，难堪此语开。",
            "comment": ""
        },
        {
            "title": "贤者之孝二百四十首·晋君子",
            "content": "何怙复何尝，衔悲问彼苍。苍苍不可问，重使我心伤。",
            "comment": ""
        },
        {
            "title": "贤者之孝二百四十首·东海王疆",
            "content": "史以太伯比，斯评恐未真。我知东海意，不忍母他人。",
            "comment": ""
        },
        {
            "title": "贤者之孝二百四十首·王延",
            "content": "酷矣杖流备，奇哉鱼跃冰。能令母心司，不异已亲生。",
            "comment": ""
        },
        {
            "title": "贤者之孝二百四十首·褚德逸",
            "content": "至老能无倦，真为善事亲。叔褒非佞者，何事拜邻人。",
            "comment": ""
        },
        {
            "title": "贤者之孝二百四十首·郑敬",
            "content": "几曾慕巢许，非是薄伊周。何忍的的去，先人有墓丘。",
            "comment": ""
        },
        {
            "title": "贤者之孝二百四十首·王阳",
            "content": "礼经称孝子，不服闇登危。所以九折阪，囘车不敢驰。",
            "comment": ""
        },
        {
            "title": "贤者之孝二百四十首·林欑",
            "content": "七闽独莆郡，双阙郁相望。岂识林孝子，曾来尉福唐。",
            "comment": ""
        },
        {
            "title": "贤者之孝二百四十首·柳宗元",
            "content": "乃翁定奇士，先友尽斯人。福畦智已故，仪曹意转新。",
            "comment": ""
        },
        {
            "title": "贤者之孝二百四十首·疏受",
            "content": "岂如吾父子，归老故乡笛。一听知足诲，欣然从大人。",
            "comment": ""
        },
        {
            "title": "禽兽昆虫之孝十首·蛇",
            "content": "似有人传讣，来从榛莽中。叩头至流血，垂润有哀容。",
            "comment": ""
        },
        {
            "title": "妇女之孝二十首·辟司徒妻",
            "content": "君父今安在，谆谆免矣乎。可怜齐女子，不问辟司徒。",
            "comment": ""
        },
        {
            "title": "妇女之孝二十首·郑义宗妻",
            "content": "抵死侍姑侧，宁知有妾身。若怀白刃顾，尚得谓之人。",
            "comment": ""
        },
        {
            "title": "贤者之孝二百四十首·苏不韦",
            "content": "要使生者毒，休讥枯骨雠。看他郭太论，比似伍员优。",
            "comment": ""
        },
        {
            "title": "贤者之孝二百四十首·李崇",
            "content": "侯封何尔泣，儿幼乃无勋。恐莫终亲养，应将报主恩。",
            "comment": ""
        },
        {
            "title": "贤者之孝二百四十首·李晟",
            "content": "个是一孤儿，曾闻事母时。身能几许大，却佩国安危。",
            "comment": ""
        },
        {
            "title": "贤者之孝二百四十首·吴明彻",
            "content": "苗枯亲未葬，号泣日于田。谁谓竟不雨，而能独有年。",
            "comment": ""
        },
        {
            "title": "贤者之孝二百四十首·白华孝子",
            "content": "廉耻有微缺，须知孝未纯。白华何所似，所似皎然身。",
            "comment": ""
        },
        {
            "title": "贤者之孝二百四十首·王孙贾",
            "content": "为齐臣子者，此日若无闻。独有王孙贾，能知慰倚门。",
            "comment": ""
        },
        {
            "title": "贤者之孝二百四十首·侯程",
            "content": "三年天下共，胡尔独终身。无处著深痛，何心求过人。",
            "comment": ""
        },
        {
            "title": "贤者之孝二百四十首·石祁子",
            "content": "执亲之丧者，可沐浴其身。不待石祁兆，知非佩玉人。",
            "comment": ""
        },
        {
            "title": "贤者之孝二百四十首·皇侃",
            "content": "儒释本同途，遗经非尔殊。未应普门品，胜似仲尼居。",
            "comment": ""
        },
        {
            "title": "贤者之孝二百四十首·段秀实",
            "content": "意其失兵久，怏怏必吾从。夺笏直前击，那知是孝童。",
            "comment": ""
        },
        {
            "title": "贤者之孝二百四十首·司马迁",
            "content": "悲哉执手泣，论著谨毋忘。岂识迁它日，能紬石室藏。",
            "comment": ""
        },
        {
            "title": "贤者之孝二百四十首·四牡使臣",
            "content": "怀归将父母，四牡苦騑騑。是我心中事，君从何处知。",
            "comment": ""
        },
        {
            "title": "贤者之孝二百四十首·范宣",
            "content": "手直微伤尔，如何忽改容。不能全所受，此痛政无穷。",
            "comment": ""
        },
        {
            "title": "贤者之孝二百四十首·刘灵哲",
            "content": "谁言梦想里，所见总空花。灵哲枕间药，宋琼秋季瓜。",
            "comment": ""
        },
        {
            "title": "贤者之孝二百四十首·孔子党人",
            "content": "忍以证羊故，而云我直躬。那知为父隐，直故在其中。",
            "comment": ""
        },
        {
            "title": "贤者之孝二百四十首·窦融",
            "content": "玺书来万里，鼎足许三分。解道为忠易，谁知以孝闻。",
            "comment": ""
        },
        {
            "title": "贤者之孝二百四十首·于仲文",
            "content": "读书无见处，与不读书同。勿谓儿年小，能知孝与忠。",
            "comment": ""
        },
        {
            "title": "贤者之孝二百四十首·韩思复",
            "content": "向来曹孟德，曾拟表征西。那得忠孝字，金书作墓题。",
            "comment": ""
        },
        {
            "title": "贤者之孝二百四十首·韦温",
            "content": "常恐愧屋漏，追怀在室诗。可怜忍死诵，不负乃今知。",
            "comment": ""
        },
        {
            "title": "贤者之孝二百四十首·马援",
            "content": "恶言出於口，必至反其声。小子闻人过，当知以孝闻。",
            "comment": ""
        },
        {
            "title": "贤者之孝二百四十首·狄仁杰",
            "content": "狄和使绝域，柳甘易播州。为怜刘母在，深恐郑亲忧。",
            "comment": ""
        },
        {
            "title": "圣人之孝十首·汤",
            "content": "奉先思孝也，不祀岂其情。以至使毫众，而甘为葛耕。",
            "comment": ""
        },
        {
            "title": "贤者之孝二百四十首·卫七子",
            "content": "几谏劳不怨，明明载鲁论。未应小弁作，得并凯风言。",
            "comment": ""
        },
        {
            "title": "贤者之孝二百四十首·仇览",
            "content": "蒲亭一长耳，何许得歌声。化我鸱枭类，而令哺所生。",
            "comment": ""
        },
        {
            "title": "贤者之孝二百四十首·庾道愍",
            "content": "交州一村里，有妪负薪行。万里庾道愍，心知为所生。",
            "comment": ""
        },
        {
            "title": "贤者之孝二百四十首·冯豹",
            "content": "中人持被覆，尚得帝恩深。子职竟何是，终求慰母心。",
            "comment": ""
        },
        {
            "title": "贤者之孝二百四十首·老莱子",
            "content": "七十已中寿，人生似此希。绝怜老莱子，犹自作儿嬉。",
            "comment": ""
        },
        {
            "title": "贤者之孝二百四十首·徐份",
            "content": "父疾亦云笃，如何豁尔平。孝经惟泣诵，昼夜不停声。",
            "comment": ""
        },
        {
            "title": "贤者之孝二百四十首·公明宣",
            "content": "子於亲在日，叱咤不闻声。既曰见而说，应无学未能。",
            "comment": ""
        },
        {
            "title": "贤者之孝二百四十首·许孝谨",
            "content": "既不忍饮乳，还能知奉亲。何曾自不教，端是出天真。",
            "comment": ""
        },
        {
            "title": "贤者之孝二百四十首·张志宽",
            "content": "何忽省母病，每因身疾知。可怜张里正，尚得令君疑。",
            "comment": ""
        },
        {
            "title": "贤者之孝二百四十首·南陔孝子",
            "content": "为养还相戒，南陔昔有诗。都卢这个意，焉用补亡为。",
            "comment": ""
        },
        {
            "title": "贤者之孝二百四十首·阴子方",
            "content": "祀灶令人富，相传阴子方。安知田至孝，非在荐黄羊。",
            "comment": ""
        },
        {
            "title": "贤者之孝二百四十首·韦景骏",
            "content": "长抱罔极痛，嗟余少不天。汝今幸有母，不省汝胡然。",
            "comment": ""
        },
        {
            "title": "贤者之孝二百四十首·江泌",
            "content": "菜心且不食，亲念一何深。为尔有生意，存吾不忍心。",
            "comment": ""
        },
        {
            "title": "贤者之孝二百四十首·刘瓛",
            "content": "先生天下士，偶迫诏书行。勿谓无奇对，惟言在孝经。",
            "comment": ""
        },
        {
            "title": "贤者之孝二百四十首·华宝",
            "content": "忆父去旱语，尔来七十秋。终焉不忍冠，洒泪望秦州。",
            "comment": ""
        },
        {
            "title": "妇女之孝二十首·秋胡子妻",
            "content": "妾面羞君面，君心异妾心。那能不念母，却遗别人金。",
            "comment": ""
        },
        {
            "title": "贤者之孝二百四十首·鲍永",
            "content": "礼经条七出，叱狗不言焉。一旦鲍妻去，那知在母前。",
            "comment": ""
        },
        {
            "title": "贤者之孝二百四十首·伍尚",
            "content": "此以父免召，彼如仁必来。员乎竟何益，尚也最堪哀。",
            "comment": ""
        },
        {
            "title": "妇女之孝二十首·宛陵女子",
            "content": "异哉一女子，独抱母啼号。非但脱虎口，还能落兽毛。",
            "comment": ""
        },
        {
            "title": "贤者之孝二百四十首·鲁恭",
            "content": "可能来太学，即得誉诸儒。岂以习诗苦，应云与母俱。",
            "comment": ""
        },
        {
            "title": "贤者之孝二百四十首·隽不疑",
            "content": "不疑固严吏，如不顺亲何。图得母喜笑，平反敢不多。",
            "comment": ""
        },
        {
            "title": "禽兽昆虫之孝十首·豺獭",
            "content": "曾闻豺祭兽，还见獭陈鱼。人苟不知祭，能如豺獭乎。",
            "comment": ""
        },
        {
            "title": "贤者之孝二百四十首·祖纳",
            "content": "视膳子之职，何须自执炊。闲将心比并，合是手成持。",
            "comment": ""
        },
        {
            "title": "贤者之孝二百四十首·秦康公",
            "content": "怀哉送舅氏，曰至渭之阳。念母如存意，悠悠寄二章。",
            "comment": ""
        },
        {
            "title": "贤者之孝二百四十首·班固",
            "content": "前烈知纯淑，孤踪愧眇蒙。果能笔叙传，不枉赋幽通。",
            "comment": ""
        },
        {
            "title": "仙佛之孝十首·苏仙公",
            "content": "世传苏氏子，白日去登仙。念母留空櫃，敲时即得钱。",
            "comment": ""
        },
        {
            "title": "贤者之孝二百四十首·公叔戍",
            "content": "若把夫子论，无惭贞惠文。不应其子戍，至自请於君。",
            "comment": ""
        },
        {
            "title": "贤者之孝二百四十首·刘袆之",
            "content": "卿家著忠孝，朕子赖师模。蓬在麻中直，多应不待扶。",
            "comment": ""
        },
        {
            "title": "贤者之孝二百四十首·范滂",
            "content": "宁将身塞祸，不忍母流离。我自不为恶，黄泉今有辞。",
            "comment": ""
        },
        {
            "title": "贤者之孝二百四十首·李唐",
            "content": "我念卿毋怪，难拚膝上儿。好将南内意，说与肃宗知。",
            "comment": ""
        },
        {
            "title": "贤者之孝二百四十首·李士谦",
            "content": "杀生非孝也，人未必云然。绝口杀害语，君看自小年。",
            "comment": ""
        },
        {
            "title": "妇女之孝二十首·宣文君",
            "content": "难把父书读，只因手泽存。遗方汝可受，忍使世无闻。",
            "comment": ""
        },
        {
            "title": "贤者之孝二百四十首·元子华",
            "content": "未必食有毒，人言疑似间。不辞噉母吐，图得母心宽。",
            "comment": ""
        },
        {
            "title": "贤者之孝二百四十首·叶公诸梁",
            "content": "随母适异国，先归汝忍能。致人不见视，应是得人憎。",
            "comment": ""
        },
        {
            "title": "妇女之孝二十首·木兰",
            "content": "谨勿悲生女，均之有至情。萦能赎父罪，兰亦替爷征。",
            "comment": ""
        },
        {
            "title": "贤者之孝二百四十首·寇祖训",
            "content": "必如寇祖训，始不死其亲。孟德空遗令，丕乎真罪人。",
            "comment": ""
        },
        {
            "title": "贤者之孝二百四十首·周燮",
            "content": "未能追绮季，且复守东罔。为有先庐在，它山忍遁藏。",
            "comment": ""
        },
        {
            "title": "贤者之孝二百四十首·路隋",
            "content": "儿貌酷类父，母知儿不知。可堪引镜照，正复益儿悲。",
            "comment": ""
        },
        {
            "title": "贤者之孝二百四十首·子思",
            "content": "如何方谓叹，乃尔复忻然。念汝祖无忝，知予道何传。",
            "comment": ""
        },
        {
            "title": "贤者之孝二百四十首·孟懿子",
            "content": "不复问无违，祗应懿子知。尚愁人不省，以礼告樊迟。",
            "comment": ""
        },
        {
            "title": "贤者之孝二百四十首·窦章",
            "content": "蔬食可堪贫，勤哉养亲。蓬莱知不远，应是著斯人。",
            "comment": ""
        },
        {
            "title": "贤者之孝二百四十首·崔元暐",
            "content": "若为从官好，不异在家贫。忍以恶消息，而令戚我亲。",
            "comment": ""
        },
        {
            "title": "贤者之孝二百四十首·谢朏",
            "content": "直以父名戏，其为君命同。朏能礼自处，似是胜超宗。",
            "comment": ""
        },
        {
            "title": "妇女之孝二十首·如姬",
            "content": "底事能令妾，为君死不辞。不思君遣客，报妾父雠时。",
            "comment": ""
        },
        {
            "title": "妇女之孝二十首·曹娥",
            "content": "上虞一巫女，名乃至今垂。端的由纯孝，非专在好辞。",
            "comment": ""
        },
        {
            "title": "贤者之孝二百四十首·褚翔",
            "content": "谨毋昧方寸，是处有神明。夜半为亲祷，空中弹指声。",
            "comment": ""
        },
        {
            "title": "夷狄之孝十首·扶桑国",
            "content": "不食至七日，能将礼自居。既然严像设，亦复奠朝晡。",
            "comment": ""
        },
        {
            "title": "贤者之孝二百四十首·蔡邕",
            "content": "自非易寒暑，示始解衣襟。不谓母疾久，三年惟一心。",
            "comment": ""
        },
        {
            "title": "贤者之孝二百四十首·田叔",
            "content": "勿以梁事问，将遗太后忧。若非叔长者，谁为帝忠谋。",
            "comment": ""
        },
        {
            "title": "贤者之孝二百四十首·徐庶",
            "content": "不胜方寸乱，岂暇二心持。忍矣王陵将，贤哉徐庶辞。",
            "comment": ""
        },
        {
            "title": "贤者之孝二百四十首·仲长统",
            "content": "羡入帝王门，扬名与立身。何如养亲膳，每日得兼珍。",
            "comment": ""
        },
        {
            "title": "夷狄之孝十首·沙陀阿跌光进",
            "content": "三年不归寝，至性切於亲。不信沙陀种，还生如此人。",
            "comment": ""
        },
        {
            "title": "贤者之孝二百四十首·泰伯",
            "content": "为怜季有子，逆探父传贤。断发文身事，诬哉司马迁。",
            "comment": ""
        },
        {
            "title": "贤者之孝二百四十首·原涉",
            "content": "所当约於已，岂忍俭其先。道立南阳表，人呼原氏阡。",
            "comment": ""
        },
        {
            "title": "贤者之孝二百四十首·颍考叔",
            "content": "茅焦甘伏质，考叔请留羹。大队如初乐，咸阳虚左迎。",
            "comment": ""
        },
        {
            "title": "贤者之孝二百四十首·古初",
            "content": "长沙有孝子，姓字死犹香。料得郡举首，他无人敢当。",
            "comment": ""
        },
        {
            "title": "贤者之孝二百四十首·穆宁",
            "content": "傥非亲所乐，至枉道而行。虽以三牲养，难辞不孝名。",
            "comment": ""
        },
        {
            "title": "夷狄之孝十首·吐谷浑叶延",
            "content": "父雠已屠脍，射草复何为。岂不念无益，其如罔极悲。",
            "comment": ""
        },
        {
            "title": "夷狄之孝十首·百济王扶余义慈",
            "content": "夷方虽尔异，天性本然同。自昔闻曾子，如今在海东。",
            "comment": ""
        },
        {
            "title": "圣人之孝十首·禹",
            "content": "伤心九载绩，焦思八年中。启亦呱呱泣，惟思度土功。",
            "comment": ""
        }
    ]
}