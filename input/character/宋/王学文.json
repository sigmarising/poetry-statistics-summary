{
    "dynasty": "宋",
    "author": "王学文",
    "poems": [
        {
            "title": "摸鱼儿",
            "content": "记当年、舞衫零乱，霖铃忍按新阕。杜鹃枝上东风晚，点点泪痕凝血。芳信歇。念初试琵琶，曾识关山月。悲弦易绝。奈笑罢颦生，曲终愁在，谁解寸肠结。浮云事，又作南柯梦彻。一簪聊寄华发。乾坤桑海无穷事，才历昆明初劫。谁共说。都付与焦桐，写入梅花叠。黄花送客。休更问湘魂，独醒何在，沈醉浩歌发。",
            "comment": ""
        },
        {
            "title": "谢刘本玉先生惠簟",
            "content": "南朝笛竹蕲为良，织成文簟琉璃黄。旧物正尔冷如铁，此君无奈寒如霜。山斋溽暑正六月，野人清梦迷三湘。卷舒随分且藏节，作诗为报刘中央。",
            "comment": ""
        }
    ]
}