{
    "dynasty": "宋",
    "author": "吴浩",
    "poems": [
        {
            "title": "璜源宗人珏寿庆楼",
            "content": "吾宗培世德，盛事褒一门。仰颜有寿母，挽目见子孙。平生青云器，威凤宜孤鶱。脱然舍荣爵，回车息深村。服勤养堂中，身已大父尊。戏彩时趋庭，奉舆日涉园。所至畴接武，顾见贻厥繁。今年结高楼，长少数凭轩。群星环婺女，列象如可扪。云傍檐楹飞，山邻窗山蹲。往来乌鹊喜，回互竹木蕃。良辰风日佳，容与同芳樽。循孩度雅乐，清响闻天阍。男儿贵恢豁，楼记聆绪言。谷共里人饱，书从寒士繙。善源深复深，河流出崑崙。吾颂殊未艾，玄来更瑶琨。",
            "comment": ""
        }
    ]
}