{
    "dynasty": "宋",
    "author": "郑钢",
    "poems": [
        {
            "title": "题资州东岩",
            "content": "迳转得幽谷，云岩屹相向。谽谺偃重檐，弯环依叠嶂。缅想融结初，镌鑱自天匠。了无斧凿迹，但觉盘根壮。深可数千尺，广逾八九丈。洞穴既窈窕，松门亦昭旷。廓舍三千界，中列五百像。巨楠面幢盖，翠蔓垂帷帐。木灵不知名，境幽或难状。我时驰征轺，奔走倦尘鞅。获此一段奇，欣然惬微尚。欲去兴未阑，行行重回望。",
            "comment": ""
        }
    ]
}