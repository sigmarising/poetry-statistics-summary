{
    "dynasty": "宋",
    "author": "许应龙",
    "poems": [
        {
            "title": "贵妃阁春帖子",
            "content": "昨夜东风入律新，朝来蕙露净无尘。玉觞椒酒陪欢宴，总道今春胜旧春。",
            "comment": ""
        },
        {
            "title": "代同舍上郎中",
            "content": "册府方羊冠列仙，粉闱深处烂星躔。黄扉已设屏风隔，会见丝纶下日边。",
            "comment": ""
        },
        {
            "title": "钱王郎中赴湖南仓",
            "content": "明明天子御丹扆，首择英贤将使指。湖湘以南阙仓台，环顾在廷谁足倚。蓬山兰省辍名流，礼乐光华共心企。看看六辔载驰驱，爰度爰诹逮田里。散财发廪苏阨穷，扬善举贤律贪鄙。第恐崇台未突黔，趣上亨衢诏泥紫。与君同齿复同寅，那更著庭绍英轨。交情金石久益坚，人虽渐远心则迩。衡阳雁过可传书，时愿刘公贻一纸。",
            "comment": ""
        },
        {
            "title": "题西岩寺",
            "content": "第一岩前风景殊，山僧去后野云孤。归来不费丝毫力，幻出天宫一画图。",
            "comment": ""
        },
        {
            "title": "贵妃阁春帖子",
            "content": "翠管银罂旧事传，新春賸喜在新年。巧裁彩胜迎佳节，更祸君王寿万千。",
            "comment": ""
        },
        {
            "title": "皇帝阁春帖子",
            "content": "金华彩胜年年巧，柏酒椒盘岁岁新。恭愿吾皇千万寿，四时无日不阳春。",
            "comment": ""
        },
        {
            "title": "皇帝阁端午帖子",
            "content": "诞敷文德洽寰区，赳赳明明运庙谟。自是不争应善胜，何须更佩辟兵符。",
            "comment": ""
        },
        {
            "title": "皇帝阁春帖子",
            "content": "圣德乾坤大，皇图日月长。远人咸畏慕，国势寝安强。",
            "comment": ""
        },
        {
            "title": "贵妃阁春帖子",
            "content": "贤哉淑德继鸡鸣，密赞关睢美化行。夙夜若为勤警戒，始终一念欲相成。",
            "comment": ""
        },
        {
            "title": "贵妃阁端午帖子",
            "content": "槛有榴花沼有莲，南薰拂拂晚凉天。六宫莫度新翻曲，只理云和伴舜弦。",
            "comment": ""
        },
        {
            "title": "贵妃阁端午帖子",
            "content": "丹篆钗符彩缕鲜，承恩侍宴玉皇前。一年一度为端午，此去应须亿万年。",
            "comment": ""
        },
        {
            "title": "夫人黄氏挽诗",
            "content": "枢庭勇退古无前，内助端由妇德贤。燠馆凉台供燕乐，衮衣褕翟庆联翩。虽云生死皆同岁，犹恨徜徉未百年。遥想铭旌摇曳处，江山草木亦凄然。",
            "comment": ""
        },
        {
            "title": "贵妃阁春帖子",
            "content": "月射璇题烂，风传玉漏清。仰瞻云汉表，辉润四星明。",
            "comment": ""
        },
        {
            "title": "贵妃阁端午帖子",
            "content": "淑德仪宫阃，天教受祉繁。艾人暨桃印，奚用更悬门。",
            "comment": ""
        },
        {
            "title": "代同舍上郎中",
            "content": "人物依然吕洞宾，冰霜风骨玉精神。退朝花底千官散，标格如公有几人。",
            "comment": ""
        },
        {
            "title": "赠林粹",
            "content": "元是清都紫府仙，出为名世应半千。发矢两科俱中的，英名煊赫斗横天。鄞水富沙典芹泮，黜浮崇雅文风焕。沙阳之政宽而明，吏不忍欺民不玩。双飞凫舄造皇州，三台八座俱挽留。辞荣避宠姑别驾，恬退高节前无俦。千里提封勤赞理，恕以待人严律己。一轮秋月照无私，百尺春潭清见底。须知作善天降祥，俾耆而艾寿而臧。萱闱朱颜映苍鬓，诜诜兰玉如鸾翔。匪伊丹诏日边至，策足乌台陟端揆。年年衮绣舞莱衣，瑶池屡献蟠桃瑞。",
            "comment": ""
        },
        {
            "title": "皇后阁端午帖子",
            "content": "重午宫衣赐百工，香罗叠雪葛含风。谁知此日荣恩被，端自称丝效茧功。",
            "comment": ""
        },
        {
            "title": "皇后阁春帖子",
            "content": "日融阆苑红初露，冰泮瑶池碧半涵。管取新年多胜事，当知风化自周南。",
            "comment": ""
        },
        {
            "title": "荠菜",
            "content": "拨雪挑来叶转青，自删自煮作杯羹。宝阶香砌何曾识，偏向寒门满地生。",
            "comment": ""
        },
        {
            "title": "贵妃阁端午帖子",
            "content": "裁成御服进君王，雾縠云绡叠雪香。却效葛覃躬节用，不忘澣濯旧衣裳。",
            "comment": ""
        },
        {
            "title": "挽李文昌",
            "content": "盛名从古号难居，公独峥嵘四纪馀。禁陛几年闻曳履，帅垣三度拜除书。寿祺合享千龄永，往事俄惊一梦如。久矣辱知惭未报，仰瞻丹旐倍欷歔。",
            "comment": ""
        },
        {
            "title": "和邹守鹿鸣宴",
            "content": "贤守声名重泰山，肯将曲学误儒冠。相期素节终身履，不道青云得路难。多士联翩阊阖去，忠言凌厉雪霜寒。朱轓指日归枫禁，廷策烦公具眼看。",
            "comment": ""
        },
        {
            "title": "贺同知生辰",
            "content": "訾陬之月如阳春，君臣庆会应昌辰。虹星牛渚将诞圣，崧高维岳先生申。日角珠庭辉绿鬓，仙风道骨真宣靖。才凌铁干四十围，量狭银潢三万顷。端委枢庭赞化工，制胜谋谟谈笑中。九扈告成村墅月，一尘不警戌楼风。勋名元是青毡旧，衮衮名公谁出右。黄麻昕夕下彤廷，玉带貂蝉辉衮绣。曈曨瑞日上公槐，宣劝黄封天上来。賸喜千秋佳节近，需云复宴凤凰台。福禄固知公自有，不待占星问牛斗。鲰生只备三千诗，留取年年祝公寿。",
            "comment": ""
        },
        {
            "title": "皇后阁端午帖子",
            "content": "三千玉女斗群芳，并蓄兼收百药良。咸愿东皇与西母，无穷眉寿等天长。",
            "comment": ""
        },
        {
            "title": "送人赴仓台",
            "content": "帝念畿甸民，财力俱有限。俗吏肆贪残，侵渔荡赀产。致治在得贤，刺史尤当拣。明公如范滂，清节迈杨绾。疏宠畀仓台，一道俱刮眼。籴贵望公平，敛苛冀公划。察吏贵精明，临民当敬简。高才固优为，伫见鸠功僝。将令愁叹民，喜至笑声莞。绣节暂驰驱，玉堂资著譔。行矣促公归，饯行聊兴盏。",
            "comment": ""
        },
        {
            "title": "皇帝阁端午帖子",
            "content": "殿阁凉生昼景长，翠烟缥渺御炉香。经帷讲罢看章疏，至昃犹闻食未遑。",
            "comment": ""
        },
        {
            "title": "潘上舍父挽诗",
            "content": "狗苟蝇营笑俗情，机心降尽倒风旌。人生六帙不为夭，家累千金能享成。老去月评推吉德，生前天爵谢虚荣。悲风瑟瑟飞丹旐，行道歔欷亦失声。",
            "comment": ""
        },
        {
            "title": "东庵广福禅院",
            "content": "十年不到雪峰山，寂寂春风昼掩关。千载祖师无尽意，门前流水绿回环。",
            "comment": ""
        },
        {
            "title": "送杨郎中守嘉兴",
            "content": "君昨粹嘉禾，施设皆儒者。千里称廉平，六邑荷宽假。海沂虽赖祥，宣室俄思贾。召还甫再期，出守荣五马。旧治闻重来，懽呼溢田野。正苦夏日炎，将沐秋霖洒。君侯宽且明，义利审取舍。愿推一片心，大作万间厦。苛敛戒分肥，严刑去衣赭。当令愁汉声，转作诗歌写。如君梁栋才，一麾宁久把。只虞席未温，又赋公归雅。",
            "comment": ""
        },
        {
            "title": "挽李文昌",
            "content": "顒顒德望重朝廷，况有胸中千万兵。蛮獠未擒宵旰虑，轺车一出笑谈平。囊封力沮和戎议，制阃咸推料敌精。壮志未酬天不憗，空馀草木识威名。",
            "comment": ""
        },
        {
            "title": "挽节使少保",
            "content": "一节忠喵绍祖风，貂蝉七叶擅华宗。版曹羡利巍迁秩，强敌知名特敛容。荐士半跻青琐闼，为民数奏皂囊封。龙旗虎节今何在，纪绩还须仗蔡邕。",
            "comment": ""
        },
        {
            "title": "贵妃阁端午帖子",
            "content": "撷秀斗群芳，兼收百药良。不因仁及物，庶草曷蕃昌。",
            "comment": ""
        },
        {
            "title": "代上庠同舍上廷评",
            "content": "忆昔弱冠游芹宫，颍川先生振文风。跹跹媚学比如栉，抠衣执经函丈中。何人才识最奇伟，惟公表里珪璋粹。学精姬公经国书，赋飘司马凌云气。词场价涌荐争魁，赐也何如敢望回。一别星霜逾十阅，侧耳誉声轰如雷。翩翩荐鹗翔西淛，一飞直上黄金阙。排云披腹呈琅玕，蟾窟仙枝径攀折。枳棘难淹鸾凤栖，金科得隽易如携。趋归立拜廷评命，青琐黄扉指日跻。屈指曩年同砚席，五人已作龙门客。乡书黉舍多有之，碌碌未能著奇节。著鞭无若祖生先，策足要津仪班联。自笑尘踪犹隐雾，拭目亨衢问天渊。绨袍恋恋故人意，堕履遗簪未捐弃。不求而荐佩私恩，高谊如公今有几。虽然前事已参差，荷借邹生律再吹。苦无好语为公谢，拌擞枯肠成此诗。",
            "comment": ""
        },
        {
            "title": "贵妃阁春帖子",
            "content": "木德新回律，琼壶暖不冰。举头闻鹊喜，翔舞下觚棱。",
            "comment": ""
        },
        {
            "title": "皇帝阁春帖子",
            "content": "东风昨夜扫氛埃，四表咸欣寿域开。都护已飞三捷奏，凌烟同上万年杯。",
            "comment": ""
        },
        {
            "title": "皇后阁春帖子",
            "content": "椒殿霞觞举，金花拆胜鲜。年年庆佳节，眉寿祝绵延。",
            "comment": ""
        },
        {
            "title": "拜赐宫花纪恩诗",
            "content": "济济跄跄蔼缙绅，祝尧均效华封人。觞称凤阙懽声沸，花锡鸾枝内样新。露叶巧裁隋苑彩，天葩先借汉宫春。举头仰戴君恩重，好尽忠诚报紫宸。不用凉州羯鼓催，阳和已逐小春来。谁将万点花间艳，都向百官头上开。样巧賸裁隋苑彩，影摇斜蘸汉宫杯。玉阶再拜君恩重，洋溢懽声遍九垓。",
            "comment": ""
        },
        {
            "title": "皇后阁春帖子",
            "content": "一岁两逢春，皇都景物新。发生何处早，甲拆验庄椿。",
            "comment": ""
        },
        {
            "title": "赠韩粹",
            "content": "凤城久矣饮韩公，华胄重来振祖风。关决藩条明且恕，待人接物春融融。散为和气遍南土，雨顺年丰民按堵。海沂虽喜赖王祥，骥足治中难久驻。向来文惠粹瀛洲，藉藉声名动冕旒。愿君凌厉绍前美，南涧事业当同休。于今且庆生申旦，敬爇瓣香祈鹤算。中秋节近月婵娟，正好平分通夕宴。君家自有旧毡青，合上星辰听履声。明年此会知何处，宣劝黄封下帝廷。",
            "comment": ""
        },
        {
            "title": "赠郑枢密",
            "content": "丘壑方将窈窕寻，肯贪斗印耀黄金。几颁中鏦留行诏，莫返元枢勇退心。红旆分藩虽足乐，丹诚恋阙自难禁。浮云出岫知无意，只恐苍生望更深。",
            "comment": ""
        },
        {
            "title": "送天台李守",
            "content": "天台罹洚水，平陆几成渊。经理阅再祀，民瘼犹未痊。将令田里安，须得牧守贤。畴咨能俾乂，佥曰蓬莱仙。君侯宽且明，履节金石坚。吏事素精敏，公心无党偏。分符膺重寄，为政将奚先。租赋盍蠲减，狱讼无淹延。奸黠须禁戢，阨穷当悯怜。庶销愁叹声，播作谣颂传。使华闻有命，丹书下日边。复使兹郡民，鼓舞戴二天。政成彻丹扆，驿召归甘泉。嗟予十载间，稠叠同班联。学馆暨郎省，昕夕相周旋。喜君驾朱轓，恨我违英躔。同寅举饯觞，佳句联华笺。枯肠强搜索，缀缉仅成篇。",
            "comment": ""
        },
        {
            "title": "潘上舍父挽诗",
            "content": "兰玉贤关隽誉飞，词场几见捷音驰。登云将慰椿庭望，陟岵俄惊薤露悲。荣养痛嗟今日隔，嘉封赖有异时追。前冈已卜牛眠地，螭首行镌九尺碑。",
            "comment": ""
        },
        {
            "title": "皇后阁端午帖子",
            "content": "宝篆烟轻绕，瑶台日正中。等闲调玉瑟，聊助舜琴风。",
            "comment": ""
        },
        {
            "title": "凤池立碑纪事",
            "content": "阅尽衣冠盛事图，三魁同郡古来无。词科得隽真鸿笔，仙籍联荣总钜儒。此日姓名辉石刻，他年步武接天衢。浯溪更把元勋勒，藉藉休声震八区。",
            "comment": ""
        },
        {
            "title": "代同舍上郎中",
            "content": "能赋人人说颍川，谁知妙诀已亲传。词场屡草干将句，掷地金声震九天。",
            "comment": ""
        },
        {
            "title": "题西岩寺",
            "content": "修行极则到心安，静处忙中只一般。谈笑打开新铺席，此身元不离蒲团。",
            "comment": ""
        },
        {
            "title": "馆中和赏桂诗",
            "content": "喜陪盛集桂丛间，拟赋新诗未敢先。忽拜清篇真寡和，难将拙语更争妍。枝头烂漫黄金粟，度上风流紫府仙。凡骨岂容攀俊轨，也沾賸馥醉花前。",
            "comment": ""
        },
        {
            "title": "和懽郡重九韵",
            "content": "铃斋静暇锁棠阴，幽壑何妨窈窕寻。咳唾珠玑辉众目，铮鏦琴瑟乐宾心。引杯非为黄花醉，设席欣逢皂盖临。来岁茱萸赐朝士，看君鲸吸玉壶斟。",
            "comment": ""
        },
        {
            "title": "代同舍上郎中",
            "content": "逸气飘飘正妙年，纵横礼乐扫三千。胪传玉陛星辰晓，姓字巍居鼎甲先。",
            "comment": ""
        },
        {
            "title": "皇帝阁端午帖子",
            "content": "离明赫赫正当中，万物咸欣长养风。陇麦已登蚕又熟，更多膏泽兆年丰。",
            "comment": ""
        },
        {
            "title": "挽节使少保",
            "content": "衮衣赤舄我公归，共傒登庸翊政机。枫禁荐颁天语渥，薤歌我叹露华晞。真王未复青毡旧，亚保空馀紫诰辉。突兀麒麟图绘处，仰瞻遗像倍歔欷。",
            "comment": ""
        },
        {
            "title": "皇后阁春帖子",
            "content": "一气转洪钧，阳和触处新。上林春更早，草木已精神。",
            "comment": ""
        },
        {
            "title": "皇后阁春帖子",
            "content": "腊前三白兆年丰，即更弥旬雪满空。岁籥未经春已到，从今物物被和风。",
            "comment": ""
        },
        {
            "title": "皇帝阁春帖子",
            "content": "日向皇都永，冰从太液融。青阳才转律，物物被和风。",
            "comment": ""
        },
        {
            "title": "代上何枢密",
            "content": "宋元宪公王沂公，妙龄擢第魁南宫。清华历遍升谏省，雍容二府亮天工。却敛经纶来望郡，一镇天雄一镇郓。政声洋溢彻宸聪，丹诏紫泥催入觐。庙堂端委秉钧衡，致君尧舜风俗醇。至今景佑皇佑治，振荡人耳如雷霆。巍巍勋绩谁能继，三叹真贤生不世。岂知今日元枢公，矫翼天衢更凌厉。礼闱得隽冠群英，旋登言路撄龙鳞。运筹帷幄参有密，翻私雨露泽全闽。生平出处总相契，左揆尚虚天有意。宣麻指日下彤廷，整顿乾坤迈前美。萱堂正富八十春，彩衣辉映衮衣新。二公荣贵虽同辙，如此盛事真无伦。先子姓名叨附骥，况复团司同殿记。遗簪堕履傥未捐，惠顾尚期逮孙子。鲰生鼓箧趋贤关，朔风急劲修涂艰。坱圠洪钧转一气，为借阳和先破寒。",
            "comment": ""
        },
        {
            "title": "皇帝阁春帖子",
            "content": "三白从来兆岁丰，几看瑞雪舞回风。苍龙挂阙农祥正，击壤行歌我稼同。",
            "comment": ""
        },
        {
            "title": "代同舍上郎中",
            "content": "父子同时践禁涂，一门荣耀世间无。愿凭曹霸丹青笔，绘入衣冠盛事图。",
            "comment": ""
        },
        {
            "title": "皇帝阁端午帖子",
            "content": "内外期无患，兢兢理万几。延英勤讲论，遑恤汗沾衣。",
            "comment": ""
        },
        {
            "title": "皇后阁端午帖子",
            "content": "玉切菖蒲细，金包黍角香。年年庆佳节，燕衎侍君王。",
            "comment": ""
        },
        {
            "title": "皇帝阁端午帖子",
            "content": "清净无他好，歌风舞舜琴。阜财并解愠，总是爱民心。",
            "comment": ""
        },
        {
            "title": "皇帝阁端午帖子",
            "content": "卑服即康功，君王俭德隆。却颁罗与葛，恩渥被群工。",
            "comment": ""
        },
        {
            "title": "次韵张太博方得余所遗二程先生集辨二程戏邵",
            "content": "文字未科斗，图书未龟龙。灿然天地间，此理触处逢。是谓象之祖，而为数之宗。昊羲古神圣，先得人所同。文因而繇之，旦出亦并雄。讫于我孔圣，天命滋益恭。浑然一理贯，密察而从容。辞变于象占，四者固所崇。推时以知变，象占在其中。荒荒秦汉后，学者昧所从。不以灾异会，则以虚无通。天开周氏子，易道乃复东。动静静复动，终始始而终。上承千年绪，下起百世风。同时有邵子，讲道于伊嵩。天地之运化，阴阳之无穷。即物验消长，先机知吉凶。邵子极道数，独立几无戎。二程阐周孔，为时开矇矇。其归则一耳，昧者结忡忡。学之将奈何，矧余倍颛蒙。要知羲皇心，须踏周孔踪。",
            "comment": "【注释】【原题】：次韵张太博方得余所遗二程先生集辨二程戏邵子语"
        },
        {
            "title": "皇帝阁春帖子",
            "content": "宽大书方布，欢声四海同。阳春如有脚，造物不言功。",
            "comment": ""
        },
        {
            "title": "自叹",
            "content": "仆诉无衣婢诉饥，老妻终日不开眉。十年待得齐瓜熟，又似齐瓜未熟时。",
            "comment": ""
        },
        {
            "title": "皇后阁端午帖子",
            "content": "辟邪不用符为佩，续命何须彩结丝。逮下徽音继樛木，穰穰福履已来绥。",
            "comment": ""
        },
        {
            "title": "和闽帅",
            "content": "龙飞天子揽英雄，旧德欣逢泰道通。丹诏果然颁北阙，彩舟行矣驾东风。雨馀杉径新添绿，暖入花妆旋姹红。待得湖边春色满，我公已在凤池中。新凿南湖接海潮，油幢领客泛兰桡。那知半夜雨声急，却放新晴物色饶。尽日登临陪步武，高谈洒落挹风标。阳春白雪真难和，泚笔惟书道路谣。",
            "comment": ""
        }
    ]
}