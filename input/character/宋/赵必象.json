{
    "dynasty": "宋",
    "author": "赵必象",
    "poems": [
        {
            "title": "钱陈柳边权惠阳教",
            "content": "豪气元龙习未除，扁舟撑月过丰湖。饭虽不足犹携鹤，累既无多合载书。野客惯曾怜郑老，诸公何敢薄相如。江湖交旧如垂问，为道衰颓只故吾。",
            "comment": ""
        },
        {
            "title": "挽邓南山",
            "content": "洛社耆英久隐居，书田付与子孙锄。终南不是功名径，说著功名俗了渠。",
            "comment": ""
        },
        {
            "title": "题云岫半閒堂用李涉韵",
            "content": "卧月眠云屋半间，诗人到处是家山。当年悔弄君房笔，只得忙中一半閒。",
            "comment": ""
        },
        {
            "title": "戏题睡屏",
            "content": "秋水盈盈娇眼溜，春山淡淡黛眉轻。人间一段真描画，唤起王维写不成。",
            "comment": ""
        },
        {
            "title": "再用前韵集句",
            "content": "少年心壮轻为客，不寄梅花远信来。为见行舟试借问，看花出约几时回。",
            "comment": ""
        },
        {
            "title": "赠黄槐谷",
            "content": "我坐诗穷子术穷，只堪雨笠与烟篷。牢收相法无人问，路上相逢尽相公。",
            "comment": ""
        },
        {
            "title": "挽陈东湖",
            "content": "吾善养吾存，衡茅道更尊。书声响三世，诗派禅诸孙。今古自秦晋，山林有绮园。临风涕如雨，一些试招魂。",
            "comment": ""
        },
        {
            "title": "钱实斋趋朝",
            "content": "四海人物如星晨，老成典型公一人。秋月玉壶光皎皎，飞鸾不骖翔八表。寒花晚节纷其香，春风笔底多甘棠。景定东南民力竭，天畀福星照南粤。尽洗蛮烟瘴雨尘，药洲草木欣然春。至今民拜宽分赐，古有今无此廉吏。清风去后凛冰台，前度刘郎又复来。阃府清明民快活，满腔子仁活泼泼。一十四州生意多，海鳌不动红牙高。治平奏最居第一，生平受用惟一实。一朝徵入作侍郎，晋升邃阁侍华光。国家多难予谁与，嗣王小毖新求助。矧今耆俊莫如公，泰内君子上下同。大用之机其在此，周公冢宰毋专美。不然成王方幼冲，何为袞衣赤舄先归东。送公此行登鼎席，南丰瓣香此昕夕。他时英俊馆翘材，桃树应思去后栽。",
            "comment": ""
        },
        {
            "title": "春行南山访友不遇",
            "content": "瘦筇支我上南山，才到山中分外閒。九十日春将解印，百年心事几凭栏。燕营一垒雏相庆，鹤舞三台仙未还。松菊把门牢闭着，谁人弹压此蚤坛。",
            "comment": ""
        },
        {
            "title": "句",
            "content": "诗人只合住茅屋，天下未尝无菜羹。",
            "comment": ""
        },
        {
            "title": "挽李自玉",
            "content": "宗主文盟护梓桑，春风一手种甘棠。葬时移近坡翁墓，留取清名伴菊香。",
            "comment": ""
        },
        {
            "title": "和同社酒边韵",
            "content": "规规为愚傲为颖，晨华夕丧何足逞。对山悠然此心领，谁歌白雪妙於郢。题破蜀笺为红杏，昼游苦短烛堪秉。愧我寒蜩嘒如哽，堕身千仞求长绠。移文鸥社盟莫冷，共嚼梅花醉香影。",
            "comment": ""
        },
        {
            "title": "和朱水乡韵",
            "content": "一我独栖栖，相逢又解携。惊鱼依乱藻，忙燕垒新泥。亦有种桃者，独无芳草兮。买舟欲乘兴，风雨黯前溪。",
            "comment": ""
        },
        {
            "title": "吟社递至诗卷足十四韵以答之为梅水村发也",
            "content": "霜凋雪剥余，万卉生意动。梅花让群芳，回施春风供。",
            "comment": ""
        },
        {
            "title": "别和明府归帅省",
            "content": "几度赋停云，重逢瘴海滨。已成三载别，犹豫旧时贫。酒量病来减，诗情老更新。殷勤分袂意，折尽柳条春。",
            "comment": ""
        },
        {
            "title": "挽李自玉",
            "content": "安乐窝中寄幅巾，床头易註墨犹新。盖棺只著深衣去，疑是尧夫辈行人。",
            "comment": ""
        },
        {
            "title": "怀梅水村十绝用张小山韵",
            "content": "纸衾如水梦难成，抱膝灯前读北征。懊恨雁来无个字，海云千里雨溟溟。",
            "comment": ""
        },
        {
            "title": "怀梅水村十绝用张小山韵",
            "content": "君行千里无几微，六见月挂珊瑚枝。山猿野鹤俱无恙，独有梅花欠数诗。",
            "comment": ""
        },
        {
            "title": "重九宴陈东湖亭",
            "content": "诗成欢未尽，月下客重来。清影共千里，寒香更一杯。龙山秋寂寞，牛渚夜徘徊。饮待东方白，人生能几回。",
            "comment": ""
        },
        {
            "title": "南康县圃赏梨花呈长官",
            "content": "种花之暇點春芳，把酒花边试洗妝。差胜当年潘令尹，空载桃李满河阳。",
            "comment": ""
        },
        {
            "title": "古端饮问梅亭作",
            "content": "把酒问梅开未开，梅花问我何时来。嫣然一笑醒尘梦，撩我诗兴宽酒怀。有梅无诗酒怀恶，有诗无酒羁味薄。一觞一咏畅幽情，人生须作及时乐。去年岭头曾相逢，花边酾酒酹师雄。霜月三更天似水，枝头翠鸟睡正浓。今年寒浅花较迟，一花两花时最奇。春多烂漫无意思，此意梅花知不知。孤山寂寞逋仙去，香影之后更无句。几回拟作梅花骚，无力其如梅花何。怀哉此花太人行，冰清玉洁不做时妆样。纷纷桃李嫁春风，臭味未必与我同。莫说和羹事，和羹事犹未。莫羡玉堂人，玉堂人已陈。细把心期向梅说，花开花落有时节。",
            "comment": ""
        },
        {
            "title": "和同社钱梅",
            "content": "花开春意动，花谢春意静。逋仙余诗魂，梦断孤山境。飘零万斛香，冷落一枝影。玉笛声声愁，月浸阑干冷。吟翁钱梅行，诗句真隽永。持螯醉酒船，呼童涤茶皿。欲调宰相羹，且归状元岭。离骚不知音，激楚鄙鄢郢。惟有广平翁，心肠铁石劲。无花实更奇，此意要人领。桃李儿女曹，眼底纷蛙井。酒醒动微吟，心下快活省。",
            "comment": ""
        },
        {
            "title": "怀梅水村十绝用张小山韵",
            "content": "人生南北浮萍耳，四海九州都是家。毕竟男儿心似铁，莫将愁泪涴梅花。",
            "comment": ""
        },
        {
            "title": "怀梅水村十绝用张小山韵",
            "content": "小山山人荷为衣，松梅为屋竹为篱。檐花细雨青灯句，独忆郑老同襟期。",
            "comment": ""
        },
        {
            "title": "和黎簿韵",
            "content": "月佩云冠白云缨，枳花香里见诗人。武城半载尝闻政，洛祥他年傥卜邻。四海人皆知凿齿，一蓑谁复识玄真。斯文共缔千年好，杯酒欢娱亦总陈。",
            "comment": ""
        },
        {
            "title": "挽赵北山",
            "content": "嫠纬孤忠泣黍离，吟形如鹤不胜衣。参苓信美难供病，松菊犹存久赋归。魂梦三千余里远，功名四十九年非。北山猿鹤多悽怆，独对梅花泪暗挥。",
            "comment": ""
        },
        {
            "title": "挽陈东湖",
            "content": "诸公凋谢尽，此老鲁灵光。笔砚生涯旧，诗书福泽长。春园名独乐，秋圃赋寒香。谁续斯文脉，元方与季方。",
            "comment": ""
        },
        {
            "title": "和李梅南对梅韵",
            "content": "三花两花疏篱东，玉堂何以茅舍中。孤芳不受春风涴，千红万紫俱下风。罗浮梦断孤山杳，寂寂谁蹑二子踪。谪仙天人霸梅国，骚坛万仞奴群雄。我交梅花二十冬，梅工於诗例合穷。我穷於梅诗更拙，岂无膏沐谁为容。湘累醒眼不相识，兰芷未必臭味同。何时典衣买酒醉梅下，浇我磊落写我悰。诗成阁笔对梅笑，此一瓣香为梅翁。",
            "comment": ""
        },
        {
            "title": "即席点韵赋方砚",
            "content": "一片端溪云，至宝俗眼惊。体方而质刚，翰林叨宠荣。楮君同出处，松侯难弟兄。紫肝马肤润，绿晕鸲肯明。自笑谪仙狂，曾倩妃子擎。我爱清庙瑟，人吹高门笙。龙尾与凤咮，圆巧相逢迎。吾友管城公，奚假乎猩猩。留此镇山房，移文鸥鹭盟。好方已成癖，焉用圆为卿。",
            "comment": ""
        },
        {
            "title": "吟社递至诗卷足十四韵以答之为梅水村发也",
            "content": "怀哉丈人行，四海空交游。桃李不识面，一生慕荆州。",
            "comment": ""
        },
        {
            "title": "吟社递至诗卷足十四韵以答之为梅水村发也",
            "content": "对梅日一醉，无酒如梅何。尘世独醒人，卑之毋甚高。",
            "comment": ""
        },
        {
            "title": "钱尹权宰",
            "content": "老我江湖倦送迎，故人此别若为情。绨袍气义千金重，故纸功名一缕轻。我辈何心争鹜粒，人生到处有鱼羹。何时握手孤山路，共折梅花醉月明。",
            "comment": ""
        },
        {
            "title": "再用前韵集句",
            "content": "千里万里西复东，山川长在泪痕中。何当共剪西窗烛，一曲琵琶酒一锺。",
            "comment": ""
        },
        {
            "title": "生朝觞客即席用韵",
            "content": "西风吹客浮仙槎，万斛诗香散幽遐。琼裾翠裳佩九霞，赐我羔酒龙团茶。剪锦飞落山人家，黄绢幼妇无以加。衰贱何足辱齿牙，相看白发羞黄花。西山薇蕨东陵瓜，前村烟雨黄犊车。共嚼秋芳咀春华，茅斋饮尽邻可赊。",
            "comment": ""
        },
        {
            "title": "怀梅水村十绝用张小山韵",
            "content": "梅花集里识真梅，曾读梅花偈子来。四海交游君倒指，江南只有贺方回。",
            "comment": ""
        },
        {
            "title": "怀梅水村十绝用张小山韵",
            "content": "邻墙砧杵送秋声，云掩香帏六曲屏。灯下回文题未就，梅花明月一床冰。",
            "comment": ""
        },
        {
            "title": "避地惠阳鼓峰用徐心远韶",
            "content": "收拾当年破敕黄，山中蕙帐梦魂香。风供松叶暖茶灶，云卧茆窗冻笔床。一雨鸣蛙乱深夜，数声啼鸟怨斜阳。风尘浩荡愁如海，怎得中山醉酒方。",
            "comment": ""
        },
        {
            "title": "至节寄家信",
            "content": "薄宦駸駸已及瓜，寒梅羞见旧时花。年来吟苦形成鹤，客里愁多鬓减鸦。浮世有身元大患，此生何处是真家。白云极目空搔首，归雁两三寒日斜。",
            "comment": ""
        },
        {
            "title": "和朱水乡韵",
            "content": "已落渊明后，归欤寂寞滨。旧交松处士，新宠竹夫人。诗国尊齐晋，仙溪隔昴辰。南柯还是梦，蝼蚁自君臣。",
            "comment": ""
        },
        {
            "title": "再用前韵集句",
            "content": "蔬饭藜床破衲衣，经年兀兀槿花篱。与君聚散若云雨，君问归期未有期。",
            "comment": ""
        },
        {
            "title": "陆户有摴蒱之招诗以答之",
            "content": "局促束缩抱羁独，颓然一我恧兮俗。酒病昏沈无诗医，诗肠枯槁欠酒沃。閒窗坐与周公交，焚香痛把楚骚读。世情冷暖故人疏，笑杀和靖鳖头缩。夜长灯明吊影孤，无情红粉不可呼。梦中猛省京华事，围红拥翠邀博徒。银烛高烧海棠暖，醉豪一喝雉成卢。赢却翠裘六郎恨，丈夫此乐天下无。君不见刘毅家四壁，百万只一掷。袁耽少不羁，皮帽怀相随。逢场作戏政不恶，大抵人生乐其乐。",
            "comment": ""
        },
        {
            "title": "再用前韵集句",
            "content": "闻道骑鲸游汗漫，寄书因见雁南征。他年一舸鸱夷去，莫羡搏风起北溟。",
            "comment": ""
        },
        {
            "title": "再用前韵集句",
            "content": "何所独无芳草兮，归田有计一何稽。吾侪流落岂天意，俯仰天地身醯鸡。",
            "comment": ""
        },
        {
            "title": "怀梅水村十绝用张小山韵",
            "content": "暮秋已误张郎约，冬暮归期又未成。趁取岁前到家好，春来怕有杜鹃声。",
            "comment": ""
        },
        {
            "title": "吟社递至诗卷足十四韵以答之为梅水村发也",
            "content": "欲花未花时，此妙无人知。著花已多事，更为花吟诗。",
            "comment": ""
        },
        {
            "title": "再用前韵集句",
            "content": "相思一夜梅花发，吟破离心句不成。横玉叫云清似水，夜钟残月雁归声。",
            "comment": ""
        },
        {
            "title": "吟社递至诗卷足十四韵以答之为梅水村发也",
            "content": "铁石其心肠，冰雪其襟胸。晨陪玉辇游，夕堕瘴海东。",
            "comment": ""
        },
        {
            "title": "再用前韵集句",
            "content": "忽忆故人天外去，感君赠我琼瑶枝。世间好名无人共，郎罢吟诗囝和诗。",
            "comment": ""
        },
        {
            "title": "和李梅南见寄十四韵",
            "content": "公归乎山中，袖藏经济策。恨不云龙游，相从老樵石。樵溪酿泉甘，樵谷嘉禾殖。诗垒压刘曹，酒国并秦越。与其千户侯，何如千亩漆。文星耿在目，龙门兮咫尺。天风堕珠玑，捧玩手不释。斧钺太森严，句法万峭拔。奈何士也贱，至宝道傍掷。平生钓鳌手，烹鲜抑何屑。箪食与豆羹，岂足动颜色。閒愁恼吟肠，义利自为敌。相逢开口笑，无怨亦无德。",
            "comment": ""
        },
        {
            "title": "赠相士桂月岩",
            "content": "昔有道人张岩电，口不言钱似王衍。却言姓钱不姓张，滑稽玩世名犹香。昔有岩电今月岩，月眼神舌和天谈。江湖賸结贵人知，虽不爱钱犹爱诗。",
            "comment": ""
        },
        {
            "title": "钱尹权宰",
            "content": "半年笔底种甘棠，棠未成阴又趣装。明月扁舟琴鹤共，西风一剑斗先半。人生易散情如海，事会无穷鬓未霜。莫把屠龙斩蛟手，便携短棹钓沧浪。",
            "comment": ""
        },
        {
            "title": "避地山中和杨推夜寒韵二首",
            "content": "山藏皇恐色，溪诉不平声。落叶啼猿怨，危枝宿鸟惊。林疏风四面，霜冷月三更。酒醒愁无寐，烧松炙到明。",
            "comment": ""
        },
        {
            "title": "和朱水乡韵",
            "content": "何处著诗豪，白云高更高。山中别天地，门外自波涛。夜雨荒园菊，春风媚观桃。归来怀故宇，招隐愧离骚。",
            "comment": ""
        },
        {
            "title": "怀梅水村十绝用张小山韵",
            "content": "银钩铁画忆珍题，笔法精神逼会稽。可是荆州佳子弟，争怜野鹜厌家鸡。",
            "comment": ""
        },
        {
            "title": "挽陈东湖",
            "content": "邯郸法梦觉，归卧读书林。投老菊三径，忧时雪一簪。鱼安知我乐，鸥自识翁心。已矣锺期死，眼前谁尝音。",
            "comment": ""
        },
        {
            "title": "和自村同年韵寄南山刘义车",
            "content": "空谷寥寥绝足音，月明千里故人心。功名蝴蝶半床梦，岁月蜉蝣一息阴。王粲曾闻附刘表，华元何忍薄羊斟。买舟欲泛剡溪曲，安道门前雪忒深。",
            "comment": ""
        },
        {
            "title": "和文文溪庆徐固峰六十得子韵",
            "content": "明珠生老蚌，光彩射西湖。岁晚颖方实，春荣木不枯。卿儿是麟否，陵母梦云无。他日浣花老，骑驴索醉扶。",
            "comment": ""
        },
        {
            "title": "挽邓南山",
            "content": "老子平生不好谀，莫教猿鹤费分疏。只消题作南山墓，种竹一庭梅百株。",
            "comment": ""
        },
        {
            "title": "钱陈匝峰之濂泉",
            "content": "桃源渺何处，梦短到家难。不办一邱费，犹为九品官。鹤嫌新俸薄，鸥讶旧盟寒。附翼攀鳞事，书生不敢干。",
            "comment": ""
        },
        {
            "title": "挽李自玉",
            "content": "医至犹言疾可为，酸风吹讣落茅茨。典型诸老凋零尽，一束生刍雨涕垂。",
            "comment": ""
        },
        {
            "title": "吟社递至诗卷足十四韵以答之为梅水村发也",
            "content": "我爱梅花清，梅花怜我癯。宁为寒东野，毋为湘相如。",
            "comment": ""
        },
        {
            "title": "南山赏梅分韵得观字",
            "content": "老梅百窠霸骚坛，峥嵘铁骨傲岁寒。千枝万枝冻欲槁，一花两花春尚悭。愁闻羌雏吼玉笛，羞见公子驮金鞍。芳魂久嫁逋仙去，怨云恨雨迷孤山。憔悴独醒者，纳交惟芷兰。江南穷诗人，鄙哉弟山礬。甚而含毫吮墨之俗子，或比之粉面之何郎、玉肌之阿环。梅花酷怕渠点涴，所以未破冰雪颜。与其玉堂兮金屋，孰若竹篱茅舍幽且閒。与其状元兮宰相，孰若收香敛华林壑间。逆知梅意同我意，诗人合作如是观。",
            "comment": ""
        },
        {
            "title": "吟社递至诗卷足十四韵以答之为梅水村发也",
            "content": "香魂逐逋去，翠羽招不还。醉倒赵师雄，一身花影寒。",
            "comment": ""
        },
        {
            "title": "李月野舍旁之李花於梅时郡斋有诗遂次其韵",
            "content": "李花不减梅花白，閒与梅花争几回。惟有暗香疏影句，承当不下让还梅。",
            "comment": ""
        },
        {
            "title": "和黄秋三衢舟中韵",
            "content": "壮志曾期捋虎须，中年跛鳖困泥途。糟{左米右离}富贵几场醉，卢雉功名一掷呼。世事看来真塞马，吾才只可比黔驴。客游倦矣休归去，三迳可松园可蔬。",
            "comment": ""
        },
        {
            "title": "重九即席点韵",
            "content": "渊明我辈人，岂为口体累。归欤三迳秋，清吟发幽寄。醒肯对黄花，陶然已心醉。世俗儿女情，饮菊萸系臂。长房果神仙，登高未为智。落帽狂参军，声利穷所嗜。兴来尽君欢，得句输杜二。牛山泪沾衣，鄙哉马千驷。悠然千载吟，高韵未易次。人生聚几何，此意非酒为。徜徉林壑游，磊落湖海义。明年此会日，老健天所赐。",
            "comment": ""
        },
        {
            "title": "和张竹处韵钱陈匝峰之濂泉",
            "content": "不愁官冷客无氈，力欲回澜障百川。无己晚年工觅句，元龙豪气讳求田。焚章经解诸侯印，买酒时分司业钱。庭草池莲总春意，诗人只合住濂泉。",
            "comment": ""
        },
        {
            "title": "贺黎耐交建经史阁",
            "content": "芹宫地属淳熙祖，芸阁功成四世孙。千载诗书元气在，百年文献故家存。卷还赠券珍公帑，留取芳名榜圣门。当道宗工凤楼手，拟干椽笔刻玙璠。",
            "comment": ""
        },
        {
            "title": "和黄秋韵",
            "content": "骚坛分戍打愁城，奏凯梅边缓辔行。诗债填偿难一顿，酒缘结习是三生。未能范蠡浮轻舸，且学灵均赋落英。落魄半生成底事，沙汀月冷负鸥盟。",
            "comment": ""
        },
        {
            "title": "别和明府归帅省",
            "content": "江山如昨日，人物已晨星。往事风前絮，浮生水上萍。别离头半白，邂逅眼终青。客子愁如醉，晓风吹未醒。",
            "comment": ""
        },
        {
            "title": "挽陈东湖",
            "content": "东湖地百弓，左柳右芙蓉。老屋三间月，童颜七十翁。晓凉快吟屦，晚霁醉渔篷。一夜西风惨，池荷不敢红。",
            "comment": ""
        },
        {
            "title": "李月野舍旁之李花於梅时郡斋有诗遂次其韵",
            "content": "李花久慕梅清洁，取友於梅结己知。不是争春逞年少，只嫌桃杏带妖姿。",
            "comment": ""
        },
        {
            "title": "再用前韵集句",
            "content": "草根何处不虫声，灯火昏昏独掩屏。有约不来过夜半，煮茶敲碎一池冰。",
            "comment": ""
        },
        {
            "title": "南康县圃赏梨花呈长官",
            "content": "霜玉肌肤冰雪魂，春风庭院月黄昏。儿曹不解吟翁意，无雨无风也闭门。",
            "comment": ""
        },
        {
            "title": "和尹权宰见访韵",
            "content": "牛下高眠扣角歌，辔金裾翠重相过。江湖十载知心少，风雨一庭愁思多。君向青云腾骥足，我甘白发老渔蓑。茅檐剪烛更酌酒，人世欢娱能几何。",
            "comment": ""
        },
        {
            "title": "题月岩",
            "content": "千年老桂影婆娑，一半银蟾挂碧萝。大抵人间天上事，团圆时少缺时多。",
            "comment": ""
        },
        {
            "title": "吟社递至诗卷足十四韵以答之为梅水村发也",
            "content": "梅花老山林，思与天下芳。琼花差清白，荐之守维扬。",
            "comment": ""
        },
        {
            "title": "吟社递至诗卷足十四韵以答之为梅水村发也",
            "content": "萧艾秽群芳，草木纷零落。梅花我辈人，例合束高阁。",
            "comment": ""
        },
        {
            "title": "戏题睡屏",
            "content": "一别相如直至今，床头绿绮暗生尘。当年自是文君误，未必琴心解挑人。",
            "comment": ""
        },
        {
            "title": "赠黄槐谷",
            "content": "上下乾坤乱失经，祸淫祸善事冥冥。老天自是无分晓，更向痴人说五星。",
            "comment": ""
        },
        {
            "title": "和朱水乡韵",
            "content": "江湖双鬓短，风雨一灯孤。买酒初尝芡，抄诗细截蒲。织耕同德曜，编简对韩符。怕有伤时句，磨教稜角无。",
            "comment": ""
        },
        {
            "title": "怀梅水村十绝用张小山韵",
            "content": "十年骑鹤梦悠悠，天地无情白发愁。归到咸阳还似客，几回肠断望并州。",
            "comment": ""
        },
        {
            "title": "南康县圃赏梨花呈长官",
            "content": "点绿妆红千万般，薰桃染柳更蒸兰。利花也费东风力，九十日春无点闲。",
            "comment": ""
        },
        {
            "title": "戏题睡屏",
            "content": "点检残枰未了棋，才贪著处转成低。一番输后惺惺了，记取从前当局迷。",
            "comment": ""
        },
        {
            "title": "再用前韵集句",
            "content": "我思君处君思我，一掬归心未到家。相见或因中夜梦，孤灯何事独成花。",
            "comment": ""
        },
        {
            "title": "怀梅水村十绝用张小山韵",
            "content": "梦入罗浮归兴崧，回程约莫到闽中。何当载酒迎马首，先生莫负琉璃锺。",
            "comment": ""
        },
        {
            "title": "吟社递至诗卷足十四韵以答之为梅水村发也",
            "content": "无诗对梅羞，诗成梅花开。梅自工於诗，欧九却识梅。",
            "comment": ""
        },
        {
            "title": "赠相士陈神眼",
            "content": "忆昔初逢神眼时，已於未第便相期。不嫌屋矮重来访，宦况萧然且赠诗。",
            "comment": ""
        },
        {
            "title": "题竹隐梅外二先生祠堂",
            "content": "一办瞻祠像，形癯道自腴。衣冠千载事，功力廿篇书。老竹秦四皓，寒梅汉二疏。纷纷麟阁画，章服里猴狙。",
            "comment": ""
        },
        {
            "title": "吟社递至诗卷足十四韵以答之为梅水村发也",
            "content": "子猷癖爱竹，无梦到香影。雪夜棹匆匆，未必有诗兴。",
            "comment": ""
        },
        {
            "title": "吟社递至诗卷足十四韵以答之为梅水村发也",
            "content": "水月一联诗，桃杏不敢近，卷锦归之梅，梅花无可逊。",
            "comment": ""
        },
        {
            "title": "和文文山中秋赏月韵",
            "content": "中秋有月更有酒，乐事赏心并二难。万里无尘银世界，一清彻底玉溪山。素娥伴兔夜无寐，仙侣乘鸾晓未还。老子南楼动吟兴，风吹香句堕尘寰。",
            "comment": ""
        },
        {
            "title": "南康县圃赏梨花呈长官",
            "content": "李俗桃麄不用评，梅花之后此花清。唤醒山谷商量过，差替山礬做弟兄。",
            "comment": ""
        },
        {
            "title": "再用前韵集句",
            "content": "思君天阔水悠悠，醉里眉攒万国愁。所不负予如此酒，已教从事到青州。",
            "comment": ""
        },
        {
            "title": "挽李梅边",
            "content": "贞元朝士尽凋零，一世龙门羡李膺。靖节有时题晋号，德公无意入襄城。床头点易朱犹湿，几上遗书稿已謄。收拾故家华萼集，翩翩三凤以文鸣。",
            "comment": ""
        },
        {
            "title": "挽李自玉",
            "content": "百年心事两眉头，生死闾阎系戚休。浩荡中流无砥柱，乘风涨浪舞鲸鳅。",
            "comment": ""
        },
        {
            "title": "南山亭吟梅用韵",
            "content": "玉辇瑶车具，飘飘银台路。群姬拥盖羽，太真衣缟素。夜宴琼花圃，玉郎骑鹤赴。翠衣冻欲仆，芳信谁传付。无梦高唐赋，酒阑散香雾。",
            "comment": ""
        },
        {
            "title": "戏题睡屏",
            "content": "翻覆于郎绵笥看，红边墨迹未曾干。宫中怨女今无几，那得新诗到世间。",
            "comment": ""
        },
        {
            "title": "题云岫半閒堂用李涉韵",
            "content": "一坞白云茅数间，归与钓水采於山。寄声灵彻休相笑，未必僧閒似我閒。",
            "comment": ""
        },
        {
            "title": "吟社递至诗卷足十四韵以答之为梅水村发也",
            "content": "无贽谒梅花，一诗我破戒。春风如打勘，具有案卷在。",
            "comment": ""
        },
        {
            "title": "吟社递至诗卷足十四韵以答之为梅水村发也",
            "content": "紫薇号舍人，红荔名郎官。梅花隐君子，未可一样观。",
            "comment": ""
        },
        {
            "title": "挽张县尹",
            "content": "别驾新除墨尚鲜，翩其凫舄已飞仙。床头空有栽花谱，身后应无买木钱。自古才人多薄命，如今乡国正思贤。累累孤寡相持泣，说与天知天也怜。",
            "comment": ""
        },
        {
            "title": "挽李春叟",
            "content": "靖节有诗题晋号，德公无意入襄城。蓬鬓早因时事白，荷衣不受{左去右刂}尘污。",
            "comment": ""
        },
        {
            "title": "挽李梅边",
            "content": "归卧西楼理故书，幅巾羽扇一癯儒。家庭师友尊明道，古史文章逼老苏。蓬鬓蚤因时事白，荷衣不受劫尘污。呜呼天不遗耆老，雨泪如倾一束刍。",
            "comment": ""
        },
        {
            "title": "元日客中和同年韵",
            "content": "岁堂堂去逐江干，夜半东风送旧寒。爆竹声中人老大，梅花香外客平安。一番春事从头起，万里天衢著步宽。上下云龙平昔愿，拟摩短翮附飞翰。",
            "comment": ""
        },
        {
            "title": "游濂泉",
            "content": "星岩高哉不知其几千丈兮，下有儒宫上接青云梯。绿凹凿破冰泉冽，泉以濂名宗濂溪。濂翁去今凡几载，一脉流通无窒碍。光风霁月此山中，景物因人成胜概。亭翼翼，水泠泠，一清不著点子尘。眼前色色俱呈露，何必解兰缚尘缨。君不见孤山六一泉，砚州包公井。君子之泽深且长，清风千古霜{凛示换禾}{凛示换禾}。我欲采薇隐此山，只恐林惭涧恧锁松关。我欲祠下笔一词，又恐寒泉痛洗凝之诗。解襟坐石濯清泠，一亩寒冰和露饮。雪我酒肠霜诗脾，此身疑在神仙境。倩君为问玉皇借玉鞭，鞭起睡龙骑上天。持此一瓢濂翁泉，一雨炎荒洗蛮烟。",
            "comment": ""
        },
        {
            "title": "和李梅外韵以伤邑士之无朋",
            "content": "兀兀规规铁限门，须眉妾妇篇遍吾村。蜀南见日犬群吠，井底观天蛙自尊。守望谁为乡里助，典型藉有老成存。书生唇齿久荆棘，气不能平又一言。",
            "comment": ""
        },
        {
            "title": "避地山中和杨推夜寒韵二首",
            "content": "浮生等萍汎，前事总花虚。橘外访四皓，林间逢二疏。溪山数茅屋，天地一蘧庐。怕有桃源路，相期更卜居。",
            "comment": ""
        }
    ]
}