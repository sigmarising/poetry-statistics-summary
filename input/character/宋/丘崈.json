{
    "dynasty": "宋",
    "author": "丘崈",
    "poems": [
        {
            "title": "朝中措",
            "content": "几回相与叹高才。忽报驭风来。谁道亟朝天阕，更能同上春台。主人早晚，班联玉笋，行听连催。湖上饱赓新唱，思堂快泻深杯。",
            "comment": ""
        },
        {
            "title": "念奴娇",
            "content": "烛花渐暗，似梦来非梦，今夕何夕。帘幕生香人醉里，家住深深密密。松客难为，独留无计，此意谁知得。相看无语，可怜心绪如织。缓辔踏月归来，空馀襟袖，有多情脂泽。浅笑轻颦追想处，眼底如今历历。著意新词，於人好语，过後应难必。今宵酒醒，断肠人正愁寂。",
            "comment": ""
        },
        {
            "title": "江城梅花引",
            "content": "轻煤一曲染霜纨。小屏山。有无间。宛是西湖，雪後未晴天。水外几家篱落晚，半开关。有梅花、傲峭寒。渐看。渐远。水弥漫。小舟轻，去又还。野桥断岸，隐萧寺、□出晴峦。忆得孤山，山下竹溪前。佳致不妨随处有，小窗闲，与词人、伴醉眠。",
            "comment": ""
        },
        {
            "title": "满江红",
            "content": "十载重游，愧好在、吴中父老。官事里、空然痴绝，竟何曾了。赖有平生知己地，全胜末路依刘表。竟此身、还复雁门踦，宁论早。篷仙语，开朕兆。郇翰洒，增荣耀。倚先声风动，了然家晓。翘馆每烦尘想□，宾筵更著红妆绕。算从前、得此慰初心，於人少。",
            "comment": ""
        },
        {
            "title": "诉衷情",
            "content": "素衣苍狗不成妍。何意妒蝉娟。不知高处难掩，终自十分圆。涵万象，独当天。照无边。乾坤呈露，何况人间，大地山川。",
            "comment": ""
        },
        {
            "title": "千秋岁",
            "content": "窥檐窗外。酒力冲寒退。风絮乱，琼瑶碎。凌波争缭绕，点舞相萦带。应惬当，凝香燕寝佳人对。恰与花时会。小阻寻芳盖。犹自得，春多在。日烘梅柳竞，翠入山林改。但只恐，别离恨远如云海。",
            "comment": ""
        },
        {
            "title": "浣溪沙",
            "content": "铁锁星桥永夜通。万家帘幕度香风。俊游人在笑声中。罗绮十行眉黛绿，银花千炬簇莲红。座中争看黑头公。",
            "comment": ""
        },
        {
            "title": "浪淘沙",
            "content": "潇洒无湖仙。踏遍尘寰。吟哦长忆两松闲。邂逅天涯还一笑，璧合珠连。风采照衰残。妙语冷然。妓围香暖簇金蝉。端为故人情未减，醉玉颓山。",
            "comment": ""
        },
        {
            "title": "好事近",
            "content": "整整一冬晴，雨後不论朝夕。麦陇救得一半，莫妨他寒食。试看天气定乘除，宽更待三日。桃李且须宁耐，有无边春色。",
            "comment": ""
        },
        {
            "title": "祝英台/祝英台近",
            "content": "聚春工，开绝艳，天巧信无比。旧日京华，应也只如此。等闲一尺娇红，燕脂微点，宛然印、昭阳玉指。最好是。乐岁台府官闲，风流剩欢意。痛饮连宵，花也为人醉。可堪银烛烧残，红妆归去，任春在、宝钗云髻。",
            "comment": ""
        },
        {
            "title": "扑蝴蝶",
            "content": "鸣鸠乳燕。春在梨花院。重门镇掩。沈沈帘不卷。纱窗红日三竿，睡鸭馀香一线。佳眠悄无人唤。谩消遣。行云无定，楚雨难凭梦魂断。清明渐近，天涯人正远。尽教闲了秋千，觑著海棠开遍。难禁旧愁新怨。",
            "comment": ""
        },
        {
            "title": "蓦山溪",
            "content": "风传芳信，晓色便清霁。帘幕护春寒，篆香温、笙簧韵美。使华容与，星动帝王州，花上脸，柳边眉，竞报占熊喜。欢娱好是，玉塞无尘起。鞭计小迟留，要长折、遐冲万里。传闻有诏，宣室待归来，醽醁满，叵罗深，莫负春葱指。",
            "comment": ""
        },
        {
            "title": "谒金门",
            "content": "花雨润。烟锁玉炉香韵。笑度华年春不尽。寿觞寒食近。甲子才周一瞬。争羡珠颜青鬓。咫尺朝元仙路稳。碧云新有信。",
            "comment": ""
        },
        {
            "title": "诉衷情",
            "content": "东风罨岸进船难。酒醒篆香残。不堪客里无绪，那更晚来寒。思往事，耿无眠。掩屏山。夜深人静，何处一声，月子弯弯。",
            "comment": ""
        },
        {
            "title": "鹧鸪天",
            "content": "玳瑁宴中见绿珠。淡然高韵胜施朱。揉兰雾縠蔷薇浅，半露冰肌玉不如。餐秀色，味肤腴。轻红端合与为奴。只愁宴罢翻成恨，赢得偏怜不似初。",
            "comment": ""
        },
        {
            "title": "朝中措",
            "content": "晚风斜日折梅花。楼外卷残霞。领略一城春气，华灯十万人家。轻衫短帽，风前趁马，月下随车。道个小来脚定，那人笑隔笼纱。",
            "comment": ""
        },
        {
            "title": "沁园春",
            "content": "雨趣轻寒，风作秋声，燕归雁来。动天涯羁思，登山临水，惊心节物，极目烟埃。客里逢君，才同一笑，何遽言归如此哉。别离久，算不应兴尽，却棹船回。主人下榻高斋。更点检笙歌频宴开。便留连不到，迎春见柳，也须小驻，度腊观梅。花上盈盈，闺中脉脉，应念胡麻正好栽。从教去，正危阑望断，小倚徘徊。",
            "comment": ""
        },
        {
            "title": "锦帐春",
            "content": "翠竹如屏，浅山如画。小池面、危桥一跨。著棕亭临水，宛然郊野。竹篱茅舍。好是天寒，倍添幽雅。正雪意、垂垂欲下。更朦胧月影，弄明初夜。梅花动也。",
            "comment": ""
        },
        {
            "title": "千秋岁",
            "content": "征鸿天外。风急惊飞退。云彩重，窗声碎。初凝铺径絮，渐卷随车带。凝望处，巫山秀耸寒相对。高卧传都会。茅屋倾冠盖。空往事，今谁在。梅梢春意动，泽国年华改。楼上好，与君浩荡浮银海。",
            "comment": ""
        },
        {
            "title": "菩萨蛮",
            "content": "云林带水山横阁。故人去尽添萧索。反照射微茫。临分愁夕阳。传柑当令节。连璧朝天阕。还有雁西飞。慰人新别离。",
            "comment": ""
        },
        {
            "title": "如梦令",
            "content": "小小峰峦对起。芳树重重相倚。清溜绕阶除，聊备一池春水。游戏。游戏。适意随缘足矣。",
            "comment": ""
        },
        {
            "title": "黄河清",
            "content": "鼓角清雄占云祲。喜边尘、今度还静。一线乍添，长觉皇州日永。楼外崇牙影转，拥千骑、欢声万井。太平官府人初见，梦熊三占佳景。皇恩夜出天闱，云章粲、凤鸾飞动相映。宝带万钉，与作今朝佳庆。勋业如斯得也，况整顿、江淮大定。这回恰好，归朝去、共调金鼎。",
            "comment": ""
        },
        {
            "title": "满江红",
            "content": "楚甸云收，歌舞地、依然江渚。嗟往事、豪华无限，梦回何许。翠被那知思玉度，绣袿谩说为行雨。悄不禁、俯仰一凄凉，成千古。吴蜀会，襟喉处。据胜势，开天府。著诗书元帅，谈笑尊俎。步障月明翻鼓吹，华榱雾湿披窗户。把胜游、都与旧风光，湔尘土。",
            "comment": ""
        },
        {
            "title": "沁园春",
            "content": "匏系弥年，江北江南，羡君去来。笑山横南浦，朝来爽致，文书堆案，胸次生埃。放旷如君，拘縻如我，试问人生谁乐哉。真难学，是得留且住，欲去须回。何时竹屋茅斋。去相傍为邻三径开。撰小窗临水，危亭当巘，随宜有竹，著处须梅。坐读黄庭，手援紫藟，一寸丹田时自栽。当馀暇，更与君来往，林下徘徊。",
            "comment": ""
        },
        {
            "title": "醉花阴",
            "content": "碧玉槎桠金粟小。山路惊秋老。倒倚湿寒烟，似怯秋风，阁泪啼清晓。铜壶冷浸宜深窈。人试新妆巧。云鬓一枝斜，小阁幽窗，是处都香了。",
            "comment": ""
        },
        {
            "title": "夜行船",
            "content": "万柄荷花红绕路。锦连空、望无层数。照水旌旗，临风鼓吹，行遍月桥烟渡。堪笑年华今已暮。身西上、梦魂东去。一曲亭边，五云门外，犹记最花多处。",
            "comment": ""
        },
        {
            "title": "鹧鸪天",
            "content": "陆海蓬壶自有山。光风霁月未应悭。但将歌舞酬佳节，却信阴晴是等闲。花照夜，烛烘盘。明年公更酒肠宽。奉陪黄伞传柑宴，莫望红妆拥座欢。",
            "comment": ""
        },
        {
            "title": "洞仙歌",
            "content": "一番好景，近莺花时候。才过收灯便晴昼。正熊罴、占梦日，戏彩称觞，当此际，须信人间未有。光华分瑞节，粉署兰台，谁出如公望郎右。气如虹，才吐凤，指掌功名，馀事也，千载犹当不朽。待辟国、清边取封侯，看肘後、黄金印悬如斗。",
            "comment": ""
        },
        {
            "title": "西江月",
            "content": "明日又还重九，黄昏小雨疏风。菊英萸糁一尊同。付与今宵号梦。寒意梧桐叶上，客愁画角声中。小楼何日却从容。千里此情应共。",
            "comment": ""
        },
        {
            "title": "夜行船",
            "content": "水满平湖香满路。绕重城、藕花无数。小艇红妆，疏帘轻盖，烟柳画桥斜渡。恣乐追凉忘日暮。箫鼓动、月明人去。犹有清歌，随风迢递，声在芰荷深处。",
            "comment": ""
        },
        {
            "title": "水龙吟",
            "content": "蕊珠仙籍标名，绛纱覆玉云霞里。銮坡凤掖，丝絇鸣佩，甘泉近侍。濯柳临春，飣梨照座，绝尘风味。记青蒲、夜半论兵，万人惊诵回天意。麟组遥临万里。谈笑处、江山增丽。遐冲坐折，风流馀事，唯应燕喜。新筑沙堤，暂占熊梦，恰经长至。过佳辰献寿，双旌便好，作朝天计。",
            "comment": ""
        },
        {
            "title": "好事近",
            "content": "空涧落鸣泉，千骑雨霖衣铁。金奏欲终人醉，有玉声清越。夜深纤手怯轻寒，馀韵寄愁绝。玉树梦回何处，但满庭霜月。",
            "comment": ""
        },
        {
            "title": "诉衷情",
            "content": "芙蓉深径小肩舆。相并语徐徐。红妆著处迎笑，遮路索踟蹰。锦步障，绣储胥。绕重湖。更添月照，人面花枝，疑在蓬壶。",
            "comment": ""
        },
        {
            "title": "水调歌头",
            "content": "一雁破空碧，秋满荻花洲。淮山淡扫，欲颦眉黛唤人愁。落日归云天外，目断清江无际，浩荡没轻鸥。有恨寄流水，无泪学羁囚。望石城，思东府，话西州。平芜千里，古来佳处几回秋。歌舞当年何在，罗绮一时同尽，梦幻两悠悠。杯到莫停手，唯酒可忘忧。",
            "comment": ""
        },
        {
            "title": "夜行船",
            "content": "飞舃朝天云作路。长安近、更无程数。梧竹当年，丝纶弈世，咫尺凤池平渡。青眼相逢何太暮。眉黄透、却愁君去。官事无多，丰年有暇，莫负赏心佳处。",
            "comment": ""
        },
        {
            "title": "感皇恩",
            "content": "时节近中秋，桂花天气。忆得熊罴梦呈瑞。向来三度，恨被一官萦系。今朝称寿，也休辞醉。斑衣戏彩，薄罗初试。华发双亲剩欢喜。功名荣贵，未要匆匆深计。一杯先要祝，千百岁。",
            "comment": ""
        },
        {
            "title": "定风波",
            "content": "月殿移根入帝乡。风流犹是旧时妆。猩血染成丹杏脸。浓点。郁金笼就赭衣黄。浪说锦城元自少。不道。只今何啻五枝芳。试问司花谁是主。传语。且烦都与十分香。",
            "comment": ""
        },
        {
            "title": "满江红",
            "content": "平楚苍然，烟霭外、飞鸿冥灭。身老矣、登临感慨，几时当彻。痛饮从教吹帽落，悲歌莫击壶边缺。算人生、任运复何为，伤情切。功名事，休谩说。渠有命，谁工拙。且随宜斗健，强酬佳节。九节从今知几度，试看镜里头如雪。向醉中、赢取万缘空，真蝉脱。",
            "comment": ""
        },
        {
            "title": "一翦梅",
            "content": "潇洒佳人淡淡妆。特地凌寒，秀出孤芳。雪为肌体练为裳。韵处天姿，不御铅黄。古样铜壶湿篆章。浅浸横斜，净几明窗。何妨三弄点苔苍。但有疏枝，依旧清香。",
            "comment": ""
        },
        {
            "title": "天仙子",
            "content": "畏暑只嫌秋较晚。不道玉楼人渐远。此情那解却清凉，肠欲断。愁无限。安得冰壶还照眼。妙舞蹁跹歌宛转。走遍京华何处见。清眠无梦到西州，馀香浅。银钩软。唯仗锦书聊自遣。",
            "comment": ""
        },
        {
            "title": "朝中措",
            "content": "尊前宾主角多才。亦许我同来。诗思竞翻三峡，酒狂欲拗连台。身闲有限，莫辞光景，刻烛相催。沙路即看联辔，上林趁赏流杯。",
            "comment": ""
        },
        {
            "title": "满江红",
            "content": "冠盖吴中，羡来往、风流二老。谈笑处、清风满座，倡酬不了。琪树相鲜崑阆里，玉山高并云烟表。叹□时、顿有古来无，功名早。膺帝眷，符梦兆。为国镇，腾光耀。更宁容秀野，醉眠清晓。麟组已联方面重，衮衣行接天香绕。许畸人、巾履奉英游，荣多少。",
            "comment": ""
        },
        {
            "title": "如梦令",
            "content": "门外绮罗入绣。堂上华灯入昼。领略一番春，共醉连宵歌酒。今後。今後。如此遨头少有。",
            "comment": ""
        },
        {
            "title": "蝶恋花",
            "content": "逼砌筠窗围小院。日照花枝，疏影重重见。金鸭无风香自暖。腊寒才比春寒浅。画景温温烘笔砚。闲把安西，六纸都临遍。茗碗不禁幽梦远。鹊来唤起斜阳晚。",
            "comment": ""
        },
        {
            "title": "谒金门",
            "content": "槐阴绿。帘卷翠屏山曲。照眼冰壶寒并玉。赐衣便雾縠。熊梦又惊初卜。好在掖垣梧竹。应讶人归犹未速。已颁新诏墨。",
            "comment": ""
        },
        {
            "title": "汉宫春",
            "content": "横笛吹梅，记南楼夜月，疏蕊纤枝。香尘软红自暖，不怕寒欺。人归梦悄，怅凭阑、密约深期。身渐老，风流纵在，逢花那似当时。东阁占春宜早，甚开迟也似，雪屋疏篱。须公彩毫度曲，锦帐题诗。多应见我，怪尊前、华发其谁。烦道与，巡檐共笑，元是旧日相知。",
            "comment": ""
        },
        {
            "title": "垂丝钓",
            "content": "夕烽戍鼓。悲凉江岸淮浦。雾隐孤城，水荒沙聚。人共语。尽向来胜处。谩怀古。问柳津花渡。露桥夜月，吹箫人在何许。缭嫱望篽。粉黛成黄土。惟有江东注。都无虏。似旧时得否。",
            "comment": ""
        },
        {
            "title": "梅弄影",
            "content": "雨晴风定。一任春寒逞。要勒群芳未醒。不废梅花，晚来妆面靓。曲阑斜凭。水栏临清镜。翠竹箫骚相映。付与幽人，巡池看弄影。",
            "comment": ""
        },
        {
            "title": "满江红",
            "content": "驻马江头，聊自放、尘劳踪迹。身渐老、尊前羞见，异乡风物。雪柳垂金旛胜小，钗头又报春消息。记去年、持酒觅新词，人疏隔。时序好，今犹昔。携赏处，空追忆。都如梦才觉，悄然难觅。且饮不须论许事，从今煞有佳天色。但官闲、有酒便嬉游，愁无益。",
            "comment": ""
        },
        {
            "title": "夜行船",
            "content": "一舸鸱夷云水路。贪游戏、悄忘尘数。明月长随，清风满载，那向急流争渡。邂逅占星来已暮。芝封待、却催归处。倚玉蒹葭，论文尊俎，回首笑谈何处。",
            "comment": ""
        },
        {
            "title": "水调歌头",
            "content": "小队拥龙节，三度过鲈乡。烟波万顷，欸波绉湿斜阳。何处渔舟唱晚，最是芦花风断，欸乃一声长。矫首望空阔，逸兴坠微茫。笑尘缨，何日许，濯沧浪。天随甫里，相寻无处一凄凉。会把水光山色，收入烟蓑短艇，胜世作清狂。举酒属公子，富贵未渠央。",
            "comment": ""
        },
        {
            "title": "柳梢青",
            "content": "风佩珊珊。云屏曲曲，愁绝春悭。无奈馀寒。半醒宿酒，御夹成单。深沈院落人闲。凭阑处、眉颦黛残。彩笔慵拈。新声微度，兴入云山。",
            "comment": ""
        },
        {
            "title": "卜算子",
            "content": "翠被怯轻寒，花气撩幽梦。梦蹑飞云驾彩鸾，惊觉花枝动。宿酒未全醒，屋角闻晴哢。爱著荼彻骨香，嗅了还重□。",
            "comment": ""
        },
        {
            "title": "水调歌头",
            "content": "人物冠江左，正始有遗音。谪仙风味，洒然那受一尘侵。倚马文章天与，霏屑谈辞云委，宣室为虚襟。小驻外台节，聊屈济时心。记长庚，曾入梦，恰而今。橙黄橘绿，可人风物是秋深。九日明朝佳节，得得天教好景，供与醉时吟。从此寿千岁，一岁一登临。",
            "comment": ""
        },
        {
            "title": "洞仙歌",
            "content": "□□春□，□画□□处。十里红莲照歌舞。望鳌山天际，宝篆翻空，看未了，涌出珠宫贝宇。锦江桥那畔，罗绮重重，曲巷深坊暗香度。玉相辉，花并艳，明月随人，归去也，零落珠玑翠羽。先如许、风光更元宵，算却好、图将凤城夸去。",
            "comment": ""
        },
        {
            "title": "鹧鸪天",
            "content": "两两维舟近柳堤。菱歌迤逦过前溪。曲中自诉衷肠事，岸上行人那得知。金齿屐，翠云篦。女萝为带蕙为衣。惜花贪折归时晚，急桨相呼入翠微。",
            "comment": ""
        },
        {
            "title": "诉衷情",
            "content": "十分风味似诗人。有些子太清生。只应最嫌俗子，消瘦却盈盈。风乍静，雪初晴。月微明。泊然疏淡，莫是无情，作个关情。",
            "comment": ""
        },
        {
            "title": "夜合花",
            "content": "雨过凉生，风来香远，柳塘池馆清幽。圆荷万柄，芙蓉困倚轻柔。暮霞映，日初收。更满意、绿密红稠。是牵情处，低回照影，特地娇羞。惆怅好景难酬。慰家山梦绕，十顷新秋。庭空吏散，依然兴在沧州。未容短棹轻舟。谩赢得、终日迟留。笑空归去，篮舆路转，月上西楼。",
            "comment": ""
        },
        {
            "title": "千秋岁",
            "content": "梅妆竹外。未洗唇红退。酥脸腻，檀心碎。临溪闲自照，爱雪春犹带。沙路晓，亭亭浅立人无对。似恨谁能会。迟见江头盖。和鼎事，终应在。落残知未免，韵胜何曾改。牵醉梦，随香欲渡三山海。",
            "comment": ""
        },
        {
            "title": "鹧鸪天",
            "content": "准拟关门度一秋。强扶衰病起相酬。不辞酩酊还吹帽，自笑鬅鬙怯露头。江日晚，更迟留。争传五马足风流。论车载酒浑闲事，著笼藏花说未休。",
            "comment": ""
        },
        {
            "title": "洞仙歌",
            "content": "花中尤物，欲赋无佳句。深染燕脂浅含露。被春寒无赖，不放全开，才半吐，翻与留连妙处。人间称绝色，倾国倾城，试问太真似花否。最娉婷，偏艳冶，百媚千娇，谁道许，须要能歌解舞。算费尽、春工到开时，甚却付、连宵等闲风雨。",
            "comment": ""
        },
        {
            "title": "浣溪沙",
            "content": "胜子幡儿袅鬓云。钗头绝唱旧曾闻。江城喜见又班春。拂柳和风初有信，欺梅残雪已无痕。只应笑语作春温。",
            "comment": ""
        },
        {
            "title": "临江仙",
            "content": "天上玉卮称万寿，人间湛露初匀。种萱堂上阅青春。薰风频送喜，同日拜丝纶。班在蕊珠仙缀立，等闲历遍燕秦。紫皇先付与佳名。宜家更宜国，宜子又宜孙。",
            "comment": ""
        },
        {
            "title": "谒金门",
            "content": "风又雨。吹面落花红舞。把酒不禁春思苦。别离闻杜宇。叠嶂楼头佳处。犹想襞笺容与。思入云山便好语。莫辞频寄取。",
            "comment": ""
        },
        {
            "title": "太常引",
            "content": "憎人虎豹守天关。嗟蜀道、十分难。说与沐猴冠。这富贵、於人怎谩。忘形尊俎，能言桃李，日日在东山。不醉有馀欢。唱好个、风流谢安。",
            "comment": ""
        },
        {
            "title": "西河",
            "content": "清似水。不了眼中供泪。今宵忍听唱阳关，暮云千里。可堪客里送行人，家山空老春荠。道别去、如许易。离合定非人意。几年回首望龙门，近才御李。也知追诏有来时，匆匆今见归骑。整弓刀，徒御喜。举离觞、饮釂无味。端的慰人愁悴。想天心，注倚方深，应是日日传宣公来未。",
            "comment": ""
        },
        {
            "title": "蝶恋花",
            "content": "鼓吹东方天欲晓。打彻伊州，梅柳都开了。尽道鄞江春许早。使君未到春先到。号令只凭花信报。旗垒精明，家世临淮妙。遥想明年元夕好。玉人更著华灯照。",
            "comment": ""
        },
        {
            "title": "水调歌头",
            "content": "彩舰驾飞鷁，帆影漾江乡。肥梅天气，一声横玉换新阳。惊起沙汀鸥鹭，点破暮天寒碧，极目楚天长。一抹残霞外，云断水茫茫。朔清风，歌白雪，和沧浪。枕流亭馆，昔年行处半荒凉。我欲骖风游戏，收拾烟波佳景，一一付词章。闻说洞天好，何处水中央。",
            "comment": ""
        },
        {
            "title": "菩萨蛮",
            "content": "秋声夜到秋香园。重帘拭卷都开遍。只似旧时香。更添些子黄。绮窗人共赋。犹忆分香句。别後几回秋。见花空复愁。",
            "comment": ""
        },
        {
            "title": "洞仙歌",
            "content": "江城梅柳，惯得春先处。催趁风光上歌舞。见九衢、车马流水如龙，喧笑语，罗绮香尘载路。欢娱多暇日，尊俎风流，重见承平旧官府。有多少、佳丽事，坠珥遗簪，芳径里，瑟瑟珠玑翠羽。好惜取、韶华醉连宵，更莫待、收灯酒阑人去。",
            "comment": ""
        },
        {
            "title": "汉宫春",
            "content": "闻说瓢泉，占烟霏空翠，中著精庐。旁连吹台燕榭，人境清殊。犹疑未足，称主人、胸次恢疏。天自与，相攸佳处，除今禹会应无。选胜卧龙东畔，望篷莱对起，岩壑屏如。秋风夜凉弄笛，明月邀予。三英笑粲，更吴天、不隔莼鲈。新度曲，银钩照眼，争看阿素工书。",
            "comment": ""
        },
        {
            "title": "蝶恋花",
            "content": "梅子著花当献寿。得得天工，有意还知否。教在岁寒双雪後。长年不羡松筠茂。莫厌杯深歌舞奏。约略丝纶，正是来时候。富贵明年公自有。天香公烛黄封酒。",
            "comment": ""
        },
        {
            "title": "点绛唇",
            "content": "花落花开，等闲不管流年度。旧游何处。浅立空凝伫。惊拍栏干，忍见春将暮。凭风絮。为人飞去。散作愁无数。",
            "comment": ""
        },
        {
            "title": "水调歌头",
            "content": "一叶下林表，秋色满蘅皋。江风吹雨初过，天宇一何高。蜡屐径来堂上，倚杖然长啸，万里看云涛。逸兴浩无际，安得驾灵鳌。叹吾生，天地里，一秋毫。江山如传，古来阅尽几英豪。回首只今何在，举目依然风景，此意属吾曹。欲去重惆怅，松径冷萧骚。",
            "comment": ""
        },
        {
            "title": "洞仙歌",
            "content": "丰肌腻体，雅淡仍娇贵。不与群芳竞姝丽。向琼林珠殿，独占春风，仙仗里，曾奉三宫燕喜。低回如有恨，失意含羞，乐事繁华竟谁记。应怜我，空老去，无句酬伊，吟未就，不觉东风又起。镇独立黄昏怯轻寒，这情绪、年年共花憔悴。",
            "comment": ""
        },
        {
            "title": "菩萨蛮",
            "content": "壶边击断歌无节。山川一带伤情切。依旧石头城。夕阳天外明。行人谁是侣。遗唱今何许。对酒转愁多。愁多奈酒何。",
            "comment": ""
        },
        {
            "title": "愁倚阑/春光好",
            "content": "风雨骤，妒花黄。忽斜阳。急手打开君会否，是伊凉。深深密密传觞。似差胜、落帽清狂。满引休辞还醉倒，却何妨。",
            "comment": ""
        },
        {
            "title": "鹧鸪天",
            "content": "怀抱环奇懒叩阍。朝阳独赋远人村。即看飞下芝封诏，会见趣归金马门。今夕饮，拼濡裙。一时尊俎尽诗人。唯馀阿买真才劣，醉後犹能写八分。",
            "comment": ""
        },
        {
            "title": "西江月",
            "content": "恰好轻篷短棹，绝胜锦缆牙樯。一声横笛起微茫。十里红莲步障。小待山头吐月，何妨说剑杯长。更看风露洗湖光。水底金盘滉漾。",
            "comment": ""
        },
        {
            "title": "谒金门",
            "content": "罗袖薄。玉臂镂花金约。起晚欠伸莲步弱。倚床娇韵恶。独自青楼珠箔。怎向日长花落。门掩东风春寂寞。误人瞋喜鹊。",
            "comment": ""
        }
    ]
}