{
    "dynasty": "宋",
    "author": "黄榦",
    "poems": [
        {
            "title": "甲子语溪闵雨四首",
            "content": "塘中龙骨高数层，龟坼田中纵复横。青裙箬笠倚车卧，但有空车无水声。",
            "comment": ""
        },
        {
            "title": "绍熙庚戍十月偕赵仲宗舜和潘谦之曾鲁仲游九",
            "content": "寒岩突兀山之阿，足履危磴攀藤萝。岩下清泉响环佩，岩前古木交枝柯。当中洞门忽开豁，上有石屋高嵯峨。乾坤开关已呈露，换神守护频挥呵。重门黯淡不可入，以火来照所见多。出门水洞亦奇绝，神龙奋怒吞蛟兽。胜景如此难重过，手倚石壁频摩挲。安得雄思如悬河，长吟大咏仍高歌。",
            "comment": "【注释】【原题】：绍熙庚戍十月偕赵仲宗舜和潘谦之曾鲁仲游九峰芙蓉寿山纪行十首·十一日早登灵洞岩"
        },
        {
            "title": "喜雨用前韵",
            "content": "莫愁尘土压天飞，六月栽田未是迟。待得麦麻收拾后，通宵好雨定知时。",
            "comment": ""
        },
        {
            "title": "谢潘谦之二首",
            "content": "生平不作温饱计，岁晚宁愁衣褐无。一夜娇儿啼彻晓，始知寒色已侵肤。",
            "comment": ""
        },
        {
            "title": "嘉兴道间二首",
            "content": "征途不寐辄终夕，故里无书今几时。离别因知双鬓改，饥寒解使寸心悲。",
            "comment": ""
        },
        {
            "title": "答刘正之见招四绝",
            "content": "石马台边森石木，昼寒亭下锁晴烟。紫阳不作远庵死，一醉同君话昔年。",
            "comment": ""
        },
        {
            "title": "刘正之宜楼四章",
            "content": "山以静故高，水以静故深。福禄岂外求，万感皆人心。",
            "comment": ""
        },
        {
            "title": "生平",
            "content": "生平因寡合，岁晚交更少。非干世俗薄，自是志量小。",
            "comment": ""
        },
        {
            "title": "刘正之宜楼四章",
            "content": "君家两宁馨，翠竹栖鸾凤。筦簟燕新居，孔释复抱送。",
            "comment": ""
        },
        {
            "title": "和刘实之寄生日",
            "content": "朝来谩与儿曹语，欲看群峰插天宇。携筇直上君子堂，出门复向东屯去。东屯田舍翁，邂逅成宾主。谓予始生朝，杯盘各碁布。须臾剥啄者为谁，珠玉怀中来举似。满堂宾客且停杯，看我莲桃罗十数。感君厚意兴转逸，百斛琼浆当鲸吸。造物亦何意，万品齐结实。休论修与短，大是空中色。但愿双桥茅屋成，款段从君岂终极。",
            "comment": ""
        },
        {
            "title": "答刘正之见招四绝",
            "content": "昔年曾学屏山下，炯炯胡刘风味长。满目青山非故国，人生熟处尚难忘。",
            "comment": ""
        },
        {
            "title": "又用前韵谢叶宰",
            "content": "谁推双毂绕天飞，短发萧疎蚤是迟。肠断金钱门外月，晓天秋露稻花时。",
            "comment": ""
        },
        {
            "title": "双髻峰",
            "content": "万山环立两山起，伯仲壎篪风味多。轩冕直能惊俗子，采薇千古不消磨。",
            "comment": ""
        },
        {
            "title": "凡今之人莫如兄弟诗",
            "content": "物理须深玩，人心定不凡，棣华春竞秀，鸿影暮相衔。天性人为贵，同胞岂异心。疾行迷后长，思昔更伤今。忆昔防提日，堂前聚戏嬉。利心驱逸马，分背欲何之。富贵真余事，儿孙亦后身。四支先自贼，骈拇若为人。矢束折应难，叶密根无托。斯道固昭然，叹息人何莫。儒衣而儒冠，满口谈诗书。君看鬩墙心，异类诚不如。我行箕山颠，上有贤弟兄。高节振颓俗，余芳丐后生。二父及诸郎，异世真一体。",
            "comment": ""
        },
        {
            "title": "和江西王仓中秋赏月韵",
            "content": "明晦从渠造物悭，好天佳月静时看。一轮天外长明彻。万象胸中自屈盘。星逐使来随处见，霜巡台迥逼人寒。休观玉免频频捣，活国须公九转丹。",
            "comment": ""
        },
        {
            "title": "代曾鲁仲挽蒋同叔母二首",
            "content": "釜灶朝晡百俭艰，卮匜滫瀡况慈颜。欲知妇顺妻贤处，尽在姑啼夫哭间。庭下芝兰方擢秀，堂前松桧未应悭。空余马鬣崔嵬在，及见春风衣锦还。",
            "comment": ""
        },
        {
            "title": "绍熙庚戍十月偕赵仲宗舜和潘谦之曾鲁仲游九",
            "content": "古寺残僧少，孤村碧树围。明朝山下路，愁绝望烟归。",
            "comment": "【注释】【原题】：绍熙庚戍十月偕赵仲宗舜和潘谦之曾鲁仲游九峰芙蓉寿山纪行十首·过翠微院"
        },
        {
            "title": "代季亨二首",
            "content": "殷勤慈母手中线，缝人选行人身上。待拘青衫朝日去，谁知白帽带星归。别时早觉终天诀，底事能堪跬步违。一路显新须努力，九原芒草恨依依。",
            "comment": ""
        },
        {
            "title": "答刘正之见招四绝",
            "content": "君因戆直招时论，我以疎愚厌俗纷。万事不须开著眼，苍山白醑对西曛。",
            "comment": ""
        },
        {
            "title": "挽潘孺人",
            "content": "红云照水春将暮，皓月盈盈院落深。正是佳人行乐地，翻令公子独伤心。床头琴瑟空长在，眼底音容无处寻。寒食纸钱飞满野，一声薤露滋沾襟。",
            "comment": ""
        },
        {
            "title": "挽李尚书母太淑人",
            "content": "少壮闻忠教，生平阅险夷。篆烟长寂寞，驺从任驱驰。尘俗浑无染，湖山每自怡。儒冠惭佛学，列妇胜男儿。",
            "comment": ""
        },
        {
            "title": "挽云门郑君",
            "content": "结友云门日，曾闻谷口翁。松肥三径雨，鲈熟一丝风。行业乡闾敬，诗书子姓同。论心独余恨，秋草对碑丰。",
            "comment": ""
        },
        {
            "title": "拜文公先生墓下",
            "content": "暝投大林谷，晨登崒如亭。高坟郁嵯峨，百拜双泪零。白扬自萧萧，宿草何青青。悲风振林薄，猿鸟为悲鸣。音容久寂寞，欲语谁为听。空使千载后，儒生抱遗经。",
            "comment": ""
        },
        {
            "title": "答刘正之见招四绝",
            "content": "求田问舍两参差，木坏山颓万古悲。多谢刘郎能馆我，短檠疎雨听清规。",
            "comment": ""
        },
        {
            "title": "送宋知府归阆州",
            "content": "丈夫不遇归西州，天遣旱魃为王留。谁知冥鸿向蓬荜，一使深鷁胶浅流。载书万卷堪自乐，端坐十日吾何忧。使君高怀不可挽，飞廉驱雨扶君舟。君今捩柂清江头，江汉滚滚来为浮。张帆挂席日千里，巨鱼岂恋寻常沟。",
            "comment": ""
        },
        {
            "title": "噫嘻示儿",
            "content": "噫嘻！吾退不能为高蹈之靖节，吾进不能为玩世之东方。腰折亦无米五斗，饿死安得粟一囊。徒令汝曹灯光齏盐，对我面目青且黄。冬寒轻裘不得御，朝饥软饭不得尝。大儿如书故自忍，小儿叫怒来牵裳。老夫对此忽自悟，呼儿并集来我傍。人生穷通固有命，丈夫志气当自强。",
            "comment": ""
        },
        {
            "title": "寄郑维忠叶云叟诸友",
            "content": "村村箫鼓竞龙舟，萸菊岩前倚晚秋。老懒焚香书一卷，淡烟疎竹月侵楼。",
            "comment": ""
        },
        {
            "title": "送章元德司理罢官归永嘉",
            "content": "送君北门孤，遥望东瓯路。峨峨白鹤岭，渺渺飞鸾渡。上有虎豹嗥，下有蛟龙怒。车马坚且良，维楫夙已具。褰裳涉其险，万怪不足惧。世路剧羊肠，皦皦诚易污。但能心无愧，穷达安所遇。毋为婉娈者，暂蹶辄惊顾。生平麋鹿姿，处世每多忤。胡为展良觌，握手便如故。高怀发鍼石，正论谐韶沪。情亲复告别，欲语谁与昭。乾坤一逆旅，日月双脱兔。寒儒守蓬荜，白首困章句。期君以远大，庶足慰迟暮。",
            "comment": ""
        },
        {
            "title": "挽新市张监酒三首",
            "content": "捧檄来新市，逢人说旧官。腊残千醆熟，春到万家欢。不见文移急，惟闻酒禁宽。摩挲石梁柱，挽仰叹才难。",
            "comment": ""
        },
        {
            "title": "喜雨用前韵",
            "content": "云霓天外起层层，华月相随彻夜横。费得天公能几力，数州愁苦变歌声。",
            "comment": ""
        },
        {
            "title": "再和实之喜雨呈正之",
            "content": "苦海渺无涯，火宅常自焚。青衫不疗饥，白首非工文。勉策疲驽姿，舍已为人耘。造物真小儿，苦乐胡不均。突如四月时，梅雨成炎蒸。安得玉烛调，一晦复一明。中夜忽自悟，感慨若有神。有名汝不趋，有利汝不奔。独与迂阔友，卜邻向东屯。燕坐想羲皇，浩歌发商声。床头有浊醪，啸咏聊自倾。又如苦旱中，一雨涧壑盈。草木回春姿，万象皆更新。君今东屯成，拙寝复几兴。我亦侧西流，草阁时共凭。长想千载上，依依耦耕人。",
            "comment": ""
        },
        {
            "title": "石门",
            "content": "吴越天下富，京畿游侠乡。陇亩尽膏腴，第宅皆侯王。世言苏湖熟，沾丐及四方。自我来石门，触目何凄凉。清晨开务门，有酒谁复尝。累累挈妻子，汲汲求糟糠。父老称近年，十载尝九荒。聚落成丘墟，少壮争逃亡。",
            "comment": ""
        },
        {
            "title": "挽新市张监酒三首",
            "content": "淡薄心无累，行藏惠及人。诗书长孙子，雍睦化比邻。我亦尘中客，来司翁底春。从公得遗范，惆怅重书绅。",
            "comment": ""
        },
        {
            "title": "绍熙庚戍十月偕赵仲宗舜和潘谦之曾鲁仲游九",
            "content": "石为文多招斧凿，寺因野烧转荧煌。世间荣辰不足较，日暮天寒山路长。",
            "comment": "【注释】【原题】：绍熙庚戍十月偕赵仲宗舜和潘谦之曾鲁仲游九峰芙蓉寿山纪行十首·寿山"
        },
        {
            "title": "喜雨用前韵",
            "content": "山中书生休浪悲，燮调自有皋与伊。清香一瓣来天竺，更把民饥作已饥。",
            "comment": ""
        },
        {
            "title": "谒陆宣公祠於喜兴府学门外二首",
            "content": "徘徊无处谒精庐，义胆忠肝一卷书。昏主乱时公尚尔，清朝平世合何如。",
            "comment": ""
        },
        {
            "title": "代王维谨挽李察院二首",
            "content": "关洛萧条南渡日，龟山往事属龙津。过庭诗礼传宗旨，盖世功名付后人。风宪只身中与外，清忠壮节晚如新。崇兰香歇玉刚折，定与天皇作侍臣。",
            "comment": ""
        },
        {
            "title": "谗人",
            "content": "监谤兆周蹙，偶语挤秦亡。古风下刺上，国步安且强。靖康发深痛，熙丰启余殃。惜哉天子明，未免谗者伤。谗者变何为，君子名愈彰。",
            "comment": ""
        },
        {
            "title": "甲子语溪闵雨四首",
            "content": "樯头五两摇空飞，船头百丈牵何迟。数篙塘水清可涉，故乡千里归何时。",
            "comment": ""
        },
        {
            "title": "和刘实之喜雨",
            "content": "忽忽久不乐，中肠若焦焚。非无一樽酒，高堂细论文。尘俗了不知，学殖聊自耘。念此农事毕，膏雨犹未均。东郊与西畴，祷旱胡纷纷。长年四月诗，蜗舍嗟梅蒸。旱魃逞威虐，晹乌丽朱明。风伯真可讼，田祖非无神。曷不驾飞龙，一息万里奔。兀坐正长吁，仰瞻白云屯。须臾梧桐上，策策琅玕声。清声一线流，澒洞如盆倾。只此一日泽，便想百室盈。呼童索浊醪，为我驱愁襟。珠玉忽满前，语句何清新。此意久不传，举坐为君兴。鸡虫无了时，江阁聊自凭。窃恐读君诗，愁杀闭糴人。",
            "comment": ""
        },
        {
            "title": "代良夫人二首",
            "content": "早岁为儒读国风，夫人高节有谁同。至今桑梓传家法，便说蘋蘩力妇功。闺内衾裯长自苦，堂前滫瀡得能丰。欲知淑德碑何在，只听乡人叹息中。",
            "comment": ""
        },
        {
            "title": "甲子语溪闵雨四首",
            "content": "牛女盈盈河汉傍，清风肃肃吹罗裳。朱门达旦听歌曲，莫遣浓阴蔽夜凉。",
            "comment": ""
        },
        {
            "title": "庆元已未冬至前二日访林公度至栗山翌日同访",
            "content": "篝火下修岭，褰衣涉清川。夜投故人庐，洞壑藏真仙。一水远萦纡，两山对蜿蜒。但见烟云深，不识车马喧。主人敬客至，杯酒罗堂前。诸孙竞劝酬，烹羊杂鸡鲜。同来二三人，妙语争春妍。此会良独难，达旦不复眠。鸡鸣秉烛游，到君新池边。中有读书堂，藏书足精研。把笔记姓名，徘徊怅无缘。天明驱车去，去上层冈巅。回首三叹息，安得数亩田。结茅与君邻，啸傲终残年。",
            "comment": "【注释】【原题】：庆元已未冬至前二日访林公度至栗山翌日同访吴必大林季亨容之偕行爱其溪山池亭之胜为之赋诗"
        },
        {
            "title": "宿庐阜归宗题正觉禅师",
            "content": "稽首归宗正觉师，长怀千里鬓如丝。早知具眼番成闇，不作人间了事痴。",
            "comment": ""
        },
        {
            "title": "读史戏呈刘正之",
            "content": "君不见汉初曹相国，日饮醇酒不事事。相舍后园近吏舍，点吏醉呼不肯避。相国取酒饮园后，恨不呼吏与共醉。又不见后来丙丞相，驭吏不畏丞相嗔。嗜酒酒翻车上茵，醉饱去尔何容身。两公一心相有汉，一夫见辱非吾患。但得时平酒价贱，从渠醉后来相慢。李斯逐客徒自尊，东门黄犬还悲辛。西曹地近不足贵，不过能污车上茵。人言两公固宽平，我谓两吏非庸生。庸生无益两丞相，故辱丞相成其名。至今汉家四百载，曹独为冠丙有声。刘侯刘侯汝太痴，世间曹丙能向个。但知愤世快我意，醉语谁知官小大。却来东屯起田舍，日与田翁相唱和。人道刘侯只是一醉人，谁知胸中自有渭与泾。一双怪眼如老鹰，每於醉后白复青。刘侯藏锋敛锷莫妄用，君家自是提兵冠豸种。",
            "comment": ""
        },
        {
            "title": "侍晦翁饮浮翠用刘叔通韵",
            "content": "凉风振幽壑，阴云翳前山。高怀励清秋，适意林莽间。烟横万家井，水净双溪湾。徙倚暮忘归，人境相与閒。游子独何为，千里方言还。陪此杖履游，忘彼道路艰。心期更他年，依岩结柴关。",
            "comment": ""
        },
        {
            "title": "答曾伯玉借长编二首",
            "content": "白露下百草，迅商薄修林。幽人起长怀，感此节物深。揽衣自徘徊，抚剑还悲吟。丈夫各有志，莫作儿曹心。涉远当疾趋，畏景须就阴。愿言理轻车，去上南山岑。",
            "comment": ""
        },
        {
            "title": "游鼓山登大顶峰",
            "content": "登山如学道，要进不可已。悬崖更仟仞，壮志须万里。平生石鼓怀，独酌灵源水。峨峨大顶峰，欲往辄中止。今朝复何朝，击楫渡清泚。好风从西来，缥渺吹游子。褰褰涉危巅，万象得俯视。东南际大海，日月旋磨蚁。烟云隔洲渚，历历犹可指。城中十万家，嚣杂不到耳。郊原与廛市，琐碎如聚米。同来皆良俦，得酒共欢喜。深要更叫啸，磐石恣徙倚。摩挲陈公碑，岁月为我纪。",
            "comment": ""
        },
        {
            "title": "嘉兴道间二首",
            "content": "平生事幽贞，足迹不出门。岁晚迫饥寒，暂得媒妁言。",
            "comment": ""
        },
        {
            "title": "答曾伯玉借长编二首",
            "content": "祥麟踣鲁郊，孔袂何涟涟。伤哉经济心，付与文字传。马公述孔志，托意为编年。是非一以判，纤悉不复捐。闻君卧丘壑，茧手磨丹铅。愿言得其解，努力希圣贤。",
            "comment": ""
        },
        {
            "title": "喜雨用前韵",
            "content": "睡觉歌声古道傍，有人中夜揽衣裳。床头斗酒聊自酌，不为书窗一夜凉。",
            "comment": ""
        },
        {
            "title": "与胡西园",
            "content": "白露下百草，玄云翳崇冈。游子暮何之，倏若孤雁翔。朝发长沙渚，夕息湘山阳。飞鸣念俦侣，慷慨增悲伤。故人怀我深，远寄金玉章。开缄且疾读，慰此饥渴肠。是时焞中火，朔风扫枯黄。岁月能几何，皋兰结微霜。静观天地间，至理何昭彰。乾行固不息，坤应还无疆。两曜各循环，皦皦临四方。人道政如斯，愿君勉其常。指车策良马，日暮道正长。徒仆审驱驰，前途畏榛荒。劣质苦难任，白云怀故乡。南山一舍隔，动若参与商。大舶漾中流，矫首空西望。昆弟真可人，行乐毋相忘。",
            "comment": ""
        },
        {
            "title": "代王维谨挽李察院二首",
            "content": "牛角短歌头半白，龙门峻级眼常青。一官多是春风力，千里俄惊秋泪零。坐想德容今寂寞，梦回耳语尚丁宁。夜台虽闭公长在，有子能存旧典刑。",
            "comment": ""
        },
        {
            "title": "挽潘孺人",
            "content": "闻说初年失偶时，回乍囊箧鬓成丝。谁知旧室如新室，解抚前儿似后儿。南涧蘋生方得助，河阳花落不胜悲。高楼百尺今休上，望著佳城空泪垂。",
            "comment": ""
        },
        {
            "title": "绍熙庚戍十月偕赵仲宗舜和潘谦之曾鲁仲游九",
            "content": "万叠云山踏雨来，白云依旧冒山隈。尊罍罄尽客怀恶，衣屨沾濡僧意猜。默坐香炉烟起伏，喜闻灵洞石崔嵬。五更清磬丁东响，参斗横空天四开。",
            "comment": "【注释】【原题】：绍熙庚戍十月偕赵仲宗舜和潘谦之曾鲁仲游九峰芙蓉寿山纪行十首·宿芙蓉寺"
        },
        {
            "title": "绍熙庚戍十月偕赵仲宗舜和潘谦之曾鲁仲游九",
            "content": "登山岂不乐，属此风露清。排檐夜雨滴，诘旦天空明。欢然金石交，要我林泉盟。支筇趁汗漫，勇往不计程。一水何索纡，千峰郁峥嵘。仰视流云驰，俯听幽壑鸣。班荆得所适，斗酒聊共倾。人生会有累，聚散如浮萍。今辰谐胜游，异日难忘情。意惬各赋诗，庶以纪此行。",
            "comment": "【注释】【原题】：绍熙庚戍十月偕赵仲宗舜和潘谦之曾鲁仲游九峰芙蓉寿山纪行十首·九日早登桃枝岭"
        },
        {
            "title": "谢潘谦之二首",
            "content": "绨袍恋恋故人情，寒谷潇潇春意生。寂寞穷儒应易足，床头鼻息便雷鸣。",
            "comment": ""
        },
        {
            "title": "访高佥判所居",
            "content": "远树分高下，平洲半有无。短亭低密竹，小艇隐寒芦。转浪鱼深入，斜阳鸦乱呼。自惭贵公子，未老赋归欤。",
            "comment": ""
        },
        {
            "title": "和魏元明四月菊",
            "content": "鹈鴃才鸣歇众芳，忽看佳菊变秋光。江头雨涨梅同游，陇上风情麦正黄。莫等重阳拚一醉，不愁长夏日微凉。篱根休遣儿曹见，又说犁花捧寿觞。",
            "comment": ""
        },
        {
            "title": "绍熙庚戍十月偕赵仲宗舜和潘谦之曾鲁仲游九",
            "content": "大溪章溪溪水清，上寮下寮山路平。三山屹立相犄角，百里连亘如长城。仰干云霄不盈尺，俯视天高浮寸碧。闲云吞吐溢涧谷，飞泉喷洒下石壁。中有一山名芙蓉，端冕正色群山空。望之可敬不可慢，僧言直与衡岳同。坡陀突兀作云洞，虎豹蹲踞栖鸾凤。闻道前山开辟日，曾住浮屠几千众。我来已作五日行，皇天一雨复一晴。穹林杳霭非人世，手接群仙上玉京。晓来更向山前去，忽到山翁栖隐处。却忆桃源洞里人，日出洞销忘旧路。",
            "comment": "【注释】【原题】：绍熙庚戍十月偕赵仲宗舜和潘谦之曾鲁仲游九峰芙蓉寿山纪行十首·十二日复归桃枝岭"
        },
        {
            "title": "又用前韵谢叶宰",
            "content": "明招古木叶千层，山自浮云溪自横。春树莺藏无觅处，遗编灯火屡吞声。",
            "comment": ""
        },
        {
            "title": "浙江舟行遇风",
            "content": "扁舟泝浙江，日暖天气清。胥涛寂无声。篙工挂席帆，涉险如履平。不谓时适然，自诧伎已精。中流舍维楫，醉卧日月横。烟云忽异色，亭午风浪生。两涯忽黯淡，一叶随欹倾。津人巧不施，反念西佛名。同舟已自诀，立葬东海鲸。雨声忽自霁，雾暗忽复明。举酒迭相贺，骄气又已盈。同舟幸身安，气塞莫敢争。谁知翻覆手，顷刻分阴晴。既乏共济力，拂衣起徒行。",
            "comment": ""
        },
        {
            "title": "绍熙庚戍十月偕赵仲宗舜和潘谦之曾鲁仲游九",
            "content": "夜宿群峰里，朝游大石湫。寒潭飞薄雾，叠障泻洪流。侧径苍苔滑，丛祠古木幽。神经好高卧，云寸不胜愁。",
            "comment": "【注释】【原题】：绍熙庚戍十月偕赵仲宗舜和潘谦之曾鲁仲游九峰芙蓉寿山纪行十首·早观龙湫"
        },
        {
            "title": "谒陆宣公祠於喜兴府学门外二首",
            "content": "年来风俗软如绵，再拜公祠气凛然。莫是平生太忠鲠，只今犹斥学宫前。",
            "comment": ""
        },
        {
            "title": "食竹{左鼠右留}",
            "content": "北山何嗟峨，猛虎之所藏。咆哮一震怒，百兽不敢当。有竹山之阿，挺挺青琳琅。威凤鸣且栖，众鸟空回皇。彼{左鼠右留}独保为，莫夜争跳踉。鑽山窟穴深，啮竹根本伤。鼠腹涨鼓亨，鸱怒独奋张。谁知樵苏辈，叹彼枝叶黄。锄耰捣其室，束缚登我堂。遂令婉娈者，污此牙颊刚。才质既不同，分守合有常。曷不效尔曹，窃食仍循墙。直节永萧森，庇此千仞冈。",
            "comment": ""
        },
        {
            "title": "挽李尚书母太淑人",
            "content": "紫橐光先烈，青衫拾世科。家声今益振，母训昔应多。方听焚舟誓，俄闻喜缶歌。定非孙与祖，一战一言和。",
            "comment": ""
        },
        {
            "title": "代季亨二首",
            "content": "枌榆接影一牛鸣，淑德相传到后生。三世只身长婉娩，两儿双泪遽纵横。蘋蘩春涧情何切，机杼秋堂眼明。细读古今贤妇传，谁家騃女亦书名。",
            "comment": ""
        },
        {
            "title": "读史记荆卿传",
            "content": "说与男儿莫爱身，箪瓢陋巷不为贫。古来亭士君知否，拚得头颅斫与人。",
            "comment": ""
        },
        {
            "title": "又用前韵谢叶宰",
            "content": "世事年来最可悲，开口不得洛与伊。两君论交大左计，芋栗不足充人饥。",
            "comment": ""
        },
        {
            "title": "刘正之宜楼四章",
            "content": "春风满庭除，琴瑟亦静好。翁中有欢伯，相祝以偕老。",
            "comment": ""
        },
        {
            "title": "勉都干权君",
            "content": "长安城中豪俊林，锦韉玉勒驰骎骎。入门朱粉夸妙丽，出门青紫争浮沈。东有问医西问相，君独燕坐钩其深。冰眸一睨穷达判，刀剂不许寒暑侵。长安城外天阴阴，行人驻马为悲吟。高坟崔嵬葬白骨，安得不死腰黄金。世间万事何足恃，祸福倚伏常相寻。渠侬自愚君自强，谁肯一笑忘华簪。蜀人卖卜严君平，垂帘闭肆穷古今。逢人但说忠与孝，自有达者能知音。察形察色君所解，直须洞烛贤愚心。屈伸寿夭亦命尔，公平正直神所钦。",
            "comment": ""
        },
        {
            "title": "绍熙庚戍十月偕赵仲宗舜和潘谦之曾鲁仲游九",
            "content": "催粥华鲸彻翠微，觉来屋瓦白差差。初疑淡月霜天晓，忽失前山云幙垂。田父腰鎌禾欲耳，行人策杖足如锥。老僧莫笑芒鞋苦，破釜生尘侬更悲。",
            "comment": "【注释】【原题】：绍熙庚戍十月偕赵仲宗舜和潘谦之曾鲁仲游九峰芙蓉寿山纪行十首·十日值雨"
        },
        {
            "title": "代曾鲁仲挽蒋同叔母二首",
            "content": "不乐何蕃岁一归，欧阳越客饮京师。腰间未许印如斗，堂上还惊鬓已丝。男子但知三釜计，人生合是百年期。他时此恨恁谁说，见著鱼轩心转悲。",
            "comment": ""
        },
        {
            "title": "挽李尚书母太淑人",
            "content": "枌社传家范，阶庭著义方。能令锵剑履，争欲倚门墙。么麽真无用，提撕独异常。登堂今已尖，收泪转淋浪。",
            "comment": ""
        },
        {
            "title": "绍熙庚戍十月偕赵仲宗舜和潘谦之曾鲁仲游九",
            "content": "冥逐归云入远山，九峰环立似人间。摩挲石刻元和体，矍铄僧谭宣政间。往古来今浑昨梦，只鸡斗酒强开颜。明朝酌取龙湫水，直上层霄不复还。",
            "comment": "【注释】【原题】：绍熙庚戍十月偕赵仲宗舜和潘谦之曾鲁仲游九峰芙蓉寿山纪行十首·夜宿九峰寺"
        },
        {
            "title": "绍熙庚戍十月偕赵仲宗舜和潘谦之曾鲁仲游九",
            "content": "行行益以远，惬此心期幽。一径险复夷，千林密相樛。回首天际山，矗面悬飞流。银潢倚石壁，玉龙下山湫。光摇日璀璨，势激水飕飕。可望不可亲，神往形独留。眷言桃枝山，久矣卜筑谋。岂无一日閒，努力穷冥搜。",
            "comment": "【注释】【原题】：绍熙庚戍十月偕赵仲宗舜和潘谦之曾鲁仲游九峰芙蓉寿山纪行十首·道间观瀑布"
        },
        {
            "title": "甲子语溪闵雨四首",
            "content": "老夫年来百不悲，夜听群儿声吾伊。呼儿握手长太息，不见侬家数口饥。",
            "comment": ""
        },
        {
            "title": "刘正之宜楼四章",
            "content": "屏山重回首，日暮起长思。鸿雁来翩翩，共赋棠棣诗。",
            "comment": ""
        },
        {
            "title": "会南禅游邹氏园和知丞韵",
            "content": "杯酒联翩臭味同，横枝疎影费天工。千林落木人烟绝，独倚斜阳对晚风。",
            "comment": ""
        },
        {
            "title": "挽新市张监酒三首",
            "content": "曲江人已矣，风采独依然。薄宦何曾显，英名到处传。诸公交荐士，造物竟遗贤。穷达君应悟，怡神向九泉。",
            "comment": ""
        },
        {
            "title": "代良夫人二首",
            "content": "闻道夫人遣子时，丁宁捧檄是归期。青衫到手非难事，白发惊心祗自悲。长翣忍听蒿里句，短檠休唱蓼莪诗。九原精爽应长在，列戟松楸莫恨迟。",
            "comment": ""
        }
    ]
}