{
    "dynasty": "宋",
    "author": "罗荣祖",
    "poems": [
        {
            "title": "读祖宗伯公临难遗弟诗有感",
            "content": "豫章风节振荆湘，匪为殷亡为晋亡。执手痛罗鸣鹡难，焚裘梦断树藼乡。三诗聊寄忠臣愤，九死宁回国土肠。一展遗编一兴慨，令人千载挹辉光。",
            "comment": ""
        },
        {
            "title": "题灵岩",
            "content": "巨鳌戴山凌空起，横绝碧云千万里。岚风飞净明彩霞，四字八纮皆望里。雾障高悬五老峰，朵朵肖削成芙蓉。天柱南边五丁立，香炉凿出盘蛟龙。仙家七子烧丹处，瑶草琼花间琪树。洞门深锁苔自封，黄鹤飞来复飞去。",
            "comment": ""
        },
        {
            "title": "答招隐",
            "content": "荡荡唐尧德，乃有箕山臣。巍巍周武功，不乏采薇人。四皓自躭洛，两龚岂避新。并介实天性，离奇非世珍。君虽羞独割，余敢辱均茵。东臯足舒啸，南亩可充囷。弗罫圣人网，常期鸥鸟亲。",
            "comment": ""
        },
        {
            "title": "登齐云和祖天锡公韵",
            "content": "名山今日始攀跻，峭壁巉崖路欲迷。荆棘拨开登月窟，脚根稳著步天梯。恍疑身在半空去，忽见鸟从平地飞。胜景可人观不遍，挥毫石上且留题。",
            "comment": ""
        },
        {
            "title": "咏陶",
            "content": "解体脱世纷，结志怀往义。织纬足充粮，种秫常供醉。素琴寄长谣，孤衿抗高视。国爵屏如羶，家贫甘若嗜。径荒早归来，园涉成佳致。依俗岂尚同，诡时非立异。遥遥五柳风，千载犹相喟。",
            "comment": ""
        }
    ]
}