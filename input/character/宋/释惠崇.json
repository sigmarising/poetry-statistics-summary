{
    "dynasty": "宋",
    "author": "释惠崇",
    "poems": [
        {
            "title": "句",
            "content": "月高山舍迥，霜落石门深。",
            "comment": ""
        },
        {
            "title": "句",
            "content": "归禽动疏竹，落果响寒塘。",
            "comment": ""
        },
        {
            "title": "句",
            "content": "掩门青桧老，山寺白髭长。",
            "comment": ""
        },
        {
            "title": "句",
            "content": "晓风飘磬远，暮雪入廊深。",
            "comment": ""
        },
        {
            "title": "句",
            "content": "久别年颜改，相逢夜话长。",
            "comment": ""
        },
        {
            "title": "句",
            "content": "鹤惊金刹露，龙蛰玉瓶泉。",
            "comment": ""
        },
        {
            "title": "句",
            "content": "万国无刑治，三边不战平。",
            "comment": ""
        },
        {
            "title": "句",
            "content": "阴井生秋早，明河转曙迟。",
            "comment": ""
        },
        {
            "title": "句",
            "content": "古路随岗起，秋帆转浦斜。",
            "comment": ""
        },
        {
            "title": "句",
            "content": "地遥群马小，天阔一雕平。",
            "comment": ""
        },
        {
            "title": "句",
            "content": "马渡冰河阔，雕盘喷日高。",
            "comment": ""
        },
        {
            "title": "句",
            "content": "剑佩明山雪，旌旗湿海云。",
            "comment": ""
        },
        {
            "title": "句",
            "content": "多年不道姓，几日旋移家。",
            "comment": ""
        },
        {
            "title": "句",
            "content": "朱旗凌雪卷，画角入云吹。",
            "comment": ""
        },
        {
            "title": "句",
            "content": "露寒金掌重，天近玉绳低。",
            "comment": ""
        },
        {
            "title": "句",
            "content": "野人传相鹤，山叟学弹琴。",
            "comment": ""
        },
        {
            "title": "句",
            "content": "地形吞蜀尽，江势抱蛮回。",
            "comment": ""
        },
        {
            "title": "句",
            "content": "峰后月明秋啸去，水边林影晚樵还。",
            "comment": ""
        },
        {
            "title": "句",
            "content": "竹风惊宿鹤，潭月戏春鹥。",
            "comment": ""
        },
        {
            "title": "句",
            "content": "松风吹发乱，岩溜溅棋寒。",
            "comment": ""
        },
        {
            "title": "句",
            "content": "秋声动群木，暮色起千山。",
            "comment": ""
        },
        {
            "title": "句",
            "content": "长风跃马路，小雪射雕天。",
            "comment": ""
        },
        {
            "title": "句",
            "content": "古木风烟尽，寒潭星斗深。",
            "comment": ""
        },
        {
            "title": "题石桥",
            "content": "千寻亘绝险，危步想仙翁。日上霞纹断，春生雪溜空。虹形离碧水，轮势入青穹。人世何由及，唯应天汉通。",
            "comment": ""
        },
        {
            "title": "句",
            "content": "寒禽栖古柳，破月入微云。",
            "comment": ""
        },
        {
            "title": "效古",
            "content": "清都绿玉树，灼烁瑶台春。攀花弄秀色，远赠天仙人。香风送紫蕊，直到扶桑津。取掇世上艳，所贵心之珍。相思传一笑，聊欲示情亲。",
            "comment": ""
        },
        {
            "title": "句",
            "content": "剑静龙归匣，旗闲虎绕竿。",
            "comment": ""
        },
        {
            "title": "句",
            "content": "海鸥听舜乐，山鬼醉尧觞。",
            "comment": ""
        },
        {
            "title": "句",
            "content": "白浪分吴国，青山隔楚天。",
            "comment": ""
        },
        {
            "title": "句",
            "content": "残月楚山晓，孤烟江廟春。",
            "comment": ""
        },
        {
            "title": "句",
            "content": "落潮鸣下岸，飞雨暗中峰。",
            "comment": ""
        },
        {
            "title": "句",
            "content": "空潭闻鹿饮，疏树见僧行。",
            "comment": ""
        },
        {
            "title": "句",
            "content": "中食下林狖，夜禅移塚狐。",
            "comment": ""
        },
        {
            "title": "句",
            "content": "夜梵通云窦，秋香满石丛。",
            "comment": ""
        },
        {
            "title": "池上鹭分赋得明字",
            "content": "雨绝方塘溢，迟徊不复惊。曝翎沙日暖，引步岛风清。照水千寻迥，栖烟一点明。主人池上凤，见尔忆蓬瀛。",
            "comment": ""
        },
        {
            "title": "句",
            "content": "湘云随雁断，楚路背人遥。",
            "comment": ""
        },
        {
            "title": "句",
            "content": "扇声犹泛暑，井气忽生秋。",
            "comment": ""
        },
        {
            "title": "句",
            "content": "禽寒时动竹，露重忽翻荷。",
            "comment": ""
        },
        {
            "title": "句",
            "content": "危溜含清瑟，飞花点玉觞。",
            "comment": ""
        },
        {
            "title": "句",
            "content": "林断城隍出，江分岛屿回。",
            "comment": ""
        },
        {
            "title": "句",
            "content": "品画逢名岳，横琴忆古贤。",
            "comment": ""
        },
        {
            "title": "句",
            "content": "繁霜衣上积，残月马前低。",
            "comment": ""
        },
        {
            "title": "访杨云卿淮上别墅",
            "content": "地近得频到，相携向野亭。河分冈势断，春入烧痕青。望久人收钓，吟馀鹤振翎。不愁归路晚，明月上前汀。",
            "comment": ""
        },
        {
            "title": "句",
            "content": "岚重琴棋湿，风长枕簟寒。",
            "comment": ""
        },
        {
            "title": "句",
            "content": "鹤传沧海信，僧和白云诗。",
            "comment": ""
        },
        {
            "title": "句",
            "content": "杀气生龙剑，威风动虎旗。",
            "comment": ""
        },
        {
            "title": "句",
            "content": "移家临醜石，租地得灵泉。",
            "comment": ""
        },
        {
            "title": "句",
            "content": "坐石云生袖，添泉月入瓶。",
            "comment": ""
        },
        {
            "title": "句",
            "content": "来时云拥衲，别夜月随筇。",
            "comment": ""
        },
        {
            "title": "句",
            "content": "花月病怀看酒谱，云萝幽信著茶经。",
            "comment": ""
        },
        {
            "title": "句",
            "content": "梵容分古像，唐语入新经。",
            "comment": ""
        },
        {
            "title": "句",
            "content": "离碛雁冲雪，渡河人上冰。",
            "comment": ""
        },
        {
            "title": "句",
            "content": "探骑通番垒，降兵逐汉旗。",
            "comment": ""
        },
        {
            "title": "拟古",
            "content": "幽禽迎曙响，桂木含春荣。独有绮窗妇，耿耿万里情。尘色皓鸳幌，日华明风筝。高盖久不返，中宵自怀贞。",
            "comment": ""
        },
        {
            "title": "句",
            "content": "著书惊日短，弹剑惜春深。",
            "comment": ""
        },
        {
            "title": "句",
            "content": "磬断虫声出，峰迥鹤影沉。",
            "comment": ""
        },
        {
            "title": "句",
            "content": "霜多秦木迥，云尽汉山孤。",
            "comment": ""
        },
        {
            "title": "句",
            "content": "关河双鬓白，风雪一灯青。",
            "comment": ""
        },
        {
            "title": "句",
            "content": "潏潏药泉来石窦，霏霏茶霭出林梢。",
            "comment": ""
        },
        {
            "title": "句",
            "content": "霓旌摇曙景，凤吹绕春云。",
            "comment": ""
        },
        {
            "title": "句",
            "content": "浪经蛟浦阔，山入鬼门寒。",
            "comment": ""
        },
        {
            "title": "句",
            "content": "月露疏寒析，云涛闪画旗。",
            "comment": ""
        },
        {
            "title": "句",
            "content": "圭窦先知晓，盆池别见天。",
            "comment": ""
        },
        {
            "title": "句",
            "content": "露下牛羊静，河明桑柘空。",
            "comment": ""
        },
        {
            "title": "句",
            "content": "惊蝉移古柳，斗雀堕寒庭。",
            "comment": ""
        },
        {
            "title": "句",
            "content": "云残僧扫石，风动鹤归松。",
            "comment": ""
        },
        {
            "title": "句",
            "content": "叶影风中尽，虫声月下多。",
            "comment": ""
        },
        {
            "title": "句",
            "content": "远屿迎墙出，寒林带岸回。",
            "comment": ""
        },
        {
            "title": "句",
            "content": "斜吹鸣金锡，归云拥石床。",
            "comment": ""
        },
        {
            "title": "句",
            "content": "渡河风动旆，巡部雨沾车。",
            "comment": ""
        },
        {
            "title": "句",
            "content": "岭暮清猿急，江寒白鸟稀。",
            "comment": ""
        },
        {
            "title": "句",
            "content": "鸟暝风沉角，天清月上旗。",
            "comment": ""
        },
        {
            "title": "句",
            "content": "井含春气碧，楼转夕阴清。",
            "comment": ""
        },
        {
            "title": "句",
            "content": "对酒淮潮起，题诗楚月新。",
            "comment": ""
        },
        {
            "title": "句",
            "content": "丹枫映郭迥，绿屿背江深。",
            "comment": ""
        },
        {
            "title": "句",
            "content": "海人来相鹤，山狖下听琴。",
            "comment": ""
        },
        {
            "title": "句",
            "content": "夜阑潮动舸，秋迥月临城。",
            "comment": ""
        },
        {
            "title": "句",
            "content": "门掩前朝树，心垂别郡峰。",
            "comment": ""
        },
        {
            "title": "句",
            "content": "花漏沉山月，云衣起海风。",
            "comment": ""
        },
        {
            "title": "句",
            "content": "日躔黄道迥，春入紫微深。",
            "comment": ""
        },
        {
            "title": "句",
            "content": "鸟归杉随雪，僧去石沉云。",
            "comment": ""
        },
        {
            "title": "句",
            "content": "楼中天姥月，座上杜陵人。",
            "comment": ""
        },
        {
            "title": "塞上赠王太尉",
            "content": "飞将是嫖姚，行营已近辽。河冰坚度马，塞雪密藏雕。败虏残旗在，全军列帐遥。传呼更号令，今夜取天骄。",
            "comment": ""
        },
        {
            "title": "句",
            "content": "秋近草虫乱，夜遥霜月低。",
            "comment": ""
        },
        {
            "title": "句",
            "content": "行县山迎舸，论兵云绕旗。",
            "comment": ""
        },
        {
            "title": "句",
            "content": "卷幔来凤远，移牀得月多。",
            "comment": ""
        },
        {
            "title": "句",
            "content": "河来天上阔，云度月边轻。",
            "comment": ""
        },
        {
            "title": "句",
            "content": "松风传夕磬，谿雾拥春灯。",
            "comment": ""
        },
        {
            "title": "赠文兆",
            "content": "偶依京寺住，谁复得相寻。独鹤窥朝讲，邻僧听夜琴。注瓶沙井远，鸣磬雪房深。久与松萝别，空悬王屋心。",
            "comment": ""
        },
        {
            "title": "晚夏夜简程至",
            "content": "中夕坐清簟，繁星时复流。扇声微变暑，井气忽生秋。为客方经楚，思乡欲上楼。云山殊未返，相顾两悠悠。",
            "comment": ""
        },
        {
            "title": "赠吴黔山人",
            "content": "三年不下岳，衣屦古苔侵。石涧探幽步，风泉得句心。黄猿知日暝，青树觉春深。又向南峰住，时时许我寻。",
            "comment": ""
        },
        {
            "title": "句",
            "content": "景霁云回合，秋生树动摇。",
            "comment": ""
        },
        {
            "title": "句",
            "content": "人归冈舍迥，雁遇诸田遥。",
            "comment": ""
        },
        {
            "title": "句",
            "content": "山色临巴迥，江流入汉清。",
            "comment": ""
        },
        {
            "title": "句",
            "content": "雁行沈古戍，雕影转寒沙。",
            "comment": ""
        },
        {
            "title": "古塞曲",
            "content": "边烽久不息，戍鼓何鼟鼟。五月无青草，滂沱流断冰。胡儿昧形胜，汉骑恣凭陵。出号朔风起，受降沙垒崩。楼烦已纳款，天意口威稜。归佩封侯印，喧然世所称。",
            "comment": ""
        },
        {
            "title": "句",
            "content": "风暖鸟巢木，日高人灌园。",
            "comment": ""
        },
        {
            "title": "句",
            "content": "围棋分雪石，汲井动金沙。",
            "comment": ""
        },
        {
            "title": "句",
            "content": "遗偈传诸国，留真在一峰。",
            "comment": ""
        },
        {
            "title": "句",
            "content": "路横岗烧断，风转浦帆斜。",
            "comment": ""
        },
        {
            "title": "句",
            "content": "锁城山月上，吹角海鸥惊。",
            "comment": ""
        },
        {
            "title": "书林逸人壁",
            "content": "诗语动惊众，谁知慕隐沦。水烟常似暝，林雪乍如春。薄酒懒邀客，好书愁借人。有时行药去，忘却戴纱巾。",
            "comment": ""
        },
        {
            "title": "句",
            "content": "人游曲江少，草入未央深。",
            "comment": ""
        },
        {
            "title": "句",
            "content": "寒灯催臘尽，晓角唤春归。",
            "comment": ""
        },
        {
            "title": "句",
            "content": "江花凌霰发，山溜入池深。",
            "comment": ""
        },
        {
            "title": "句",
            "content": "云阴移汉塞，石色入秦天。",
            "comment": ""
        },
        {
            "title": "句",
            "content": "露馆涛惊枕，空庭月伴琴。",
            "comment": ""
        },
        {
            "title": "剡中秋怀昼师",
            "content": "秋生剡江濆，清气日泱漭。云归树欲无，潮落山疑长。偶坐还独谣，故人在遐想。夕景孤屿明，暗虫四邻响。神会如自存，安知途路广。",
            "comment": ""
        },
        {
            "title": "句",
            "content": "乱水僧频过，荒林鹤不还。",
            "comment": ""
        },
        {
            "title": "句",
            "content": "喧风生木末，迟景入泉心。",
            "comment": ""
        },
        {
            "title": "句",
            "content": "境闲僧渡水，云尽鹤盘空。",
            "comment": ""
        },
        {
            "title": "句",
            "content": "孤云还静境，远籁发秋空。",
            "comment": ""
        },
        {
            "title": "送安学士守睦州",
            "content": "白浪满遥程，公衙□□声。海帆通夜市，山雨遍春耕。古意随琴远，离愁对酒轻。三吴窥列宿，知傍隼旟明。",
            "comment": ""
        },
        {
            "title": "句",
            "content": "画鹢浮秋浪，金铙响夕云。",
            "comment": ""
        },
        {
            "title": "中夜起",
            "content": "初月不到晓，夜色何冥冥。独立秋江上，风波卷寒星。",
            "comment": ""
        },
        {
            "title": "句",
            "content": "暝鹤栖金刹，秋僧过石桥。",
            "comment": ""
        },
        {
            "title": "句",
            "content": "古戍生烟直，平沙落日迟。",
            "comment": ""
        },
        {
            "title": "句",
            "content": "旷野行人少，长河去鸟平。",
            "comment": ""
        },
        {
            "title": "句",
            "content": "拂石云离帚，尝茶月入铛。",
            "comment": ""
        },
        {
            "title": "句",
            "content": "春浅冰生井，宵分月上轩。",
            "comment": ""
        }
    ]
}