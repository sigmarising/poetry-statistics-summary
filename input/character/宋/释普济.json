{
    "dynasty": "宋",
    "author": "释普济",
    "poems": [
        {
            "title": "金刚经书大士像赞",
            "content": "大古应身三十二，一身三十二重非。金刚正体是非外，鹊噪鸦鸣无了时。",
            "comment": ""
        },
        {
            "title": "偈颂六十五首",
            "content": "南山虎齩大虫，鳖鼻蛇头生角。大地六反震动，文殊普贤惊愕。",
            "comment": ""
        },
        {
            "title": "偈颂六十五首",
            "content": "大包虚空，细入无间。突出当阳，如何覆践。",
            "comment": ""
        },
        {
            "title": "偈颂六十五首",
            "content": "明星一见悟无生，攧落阿鼻业火坑。三百余番说不出，为他闲事长无明。",
            "comment": ""
        },
        {
            "title": "偈颂六十五首",
            "content": "去日炎威重，归时秋半过。林间坐盘石，不觉笑呵呵。不笑仰山插锹叉手，不笑地藏博饭栽田。二胜米料人人有，笑他饿死饭箩边。",
            "comment": ""
        },
        {
            "title": "达磨大师赞",
            "content": "五一竺国，东震旦土。传佛心宗，无本可据。无本据，一苇横趋，大江东去。",
            "comment": ""
        },
        {
            "title": "髑髅人我担",
            "content": "一我一人装一担，不知出入向胞胎。铁围山岳高如许，撞破髑髅归去来。",
            "comment": ""
        },
        {
            "title": "化炭",
            "content": "皮肤脱尽黑粼皴，犹有当时刀斧痕。待入门来重点化，教伊随处衮烟尘。",
            "comment": ""
        },
        {
            "title": "偈颂六十五首",
            "content": "铁蒺藜椎，转弄转危。丹霞烧木佛，院主落须眉。南山炉添今日火，作者不同归。",
            "comment": ""
        },
        {
            "title": "示资寿慧一监寺",
            "content": "二由一有一莫守，面首面南看北斗。勘破末山不露顶，玄机无著高叉手。",
            "comment": ""
        },
        {
            "title": "善财赞",
            "content": "福城东{左阝右祭}错商量，误入烟萝白鸟乡。水远山长无限意，到头难写此愁肠。",
            "comment": ""
        },
        {
            "title": "偈颂六十五首",
            "content": "山家冬境致，何处不光辉。大地冰棱合，漫天雨雪飞。",
            "comment": ""
        },
        {
            "title": "偈颂六十五首",
            "content": "知之一字，众祸之门。杀人放火，活捉生擒。不是今日枢要，亦非上古典刑。与贼过梯了也，攻墙割壁何人。",
            "comment": ""
        },
        {
            "title": "示若临侍者",
            "content": "一思面门摘不断，放下重新买草鞋。有路莫行无路入，照雇浑家落险崖。",
            "comment": ""
        },
        {
            "title": "雪庭",
            "content": "一度寒来不可禁，森罗万象尽平沉。个般门户谁能入，著脚分明三尺深。",
            "comment": ""
        },
        {
            "title": "偈颂六十五首",
            "content": "悉达脚下，七花八裂。韶阳棒头，有礼有乐。",
            "comment": ""
        },
        {
            "title": "偈颂六十五首",
            "content": "百尺竿头坐底人，虽然得入未为真。百尺午头进一步，十方刹土现全身。",
            "comment": ""
        },
        {
            "title": "偈颂六十五首",
            "content": "栽田博饭，诡计百出。插锹叉手，通身荆棘。枷棒场中亲不亲，草窠交辊见当人。谁是当人，放笋忘恩。",
            "comment": ""
        },
        {
            "title": "山翁",
            "content": "重叠春风面，高低雪满头。渠无生老相，孤峻罕人游。",
            "comment": ""
        },
        {
            "title": "偈颂六十五首",
            "content": "眼耳鼻舌身意，八万四千法门，昼夜放光放动。一翳在眼，空花乱坠。",
            "comment": ""
        },
        {
            "title": "偈颂六十五首",
            "content": "古佛堂前，三头六臂。祖师门下，道绝人荒。衲僧者里，银山铁壁。慧日峰顶，春风和气。",
            "comment": ""
        },
        {
            "title": "寒衲",
            "content": "针锋不露重重补，线脚通时密参。放下无针无劄处，冻云垂地一肩担。",
            "comment": ""
        },
        {
            "title": "偈颂六十五首",
            "content": "觉皇垂迹左金轮，宝殿巍巍表至尊。宸翰亲从天上降，烂然金碧耀乾坤。",
            "comment": ""
        },
        {
            "title": "诺讵罗尊者赞",
            "content": "石壁搀空起，银河一派悬。贪观无断续，来去不知原。",
            "comment": ""
        },
        {
            "title": "竹溪",
            "content": "漱石穿崖落落，随流截流自瞒。穷到不知源处，风枝雨叶萧然。",
            "comment": ""
        },
        {
            "title": "惜烟",
            "content": "炉无兽炭坐无毡，三个柴头只自然。家愧莫教轻放出，定应炙地与熏天。",
            "comment": ""
        },
        {
            "title": "偈颂六十五首",
            "content": "西来无意，遍天遍地。玉兔东升，金乌西坠。老鼠齩床头，猫儿正憨睡。莫教动著渠，动著便祸事。二祖动著招祸上身，天宁今日开眼失利。",
            "comment": ""
        },
        {
            "title": "鸟窠赞",
            "content": "道高德高名愈高，问佛法而吹布毛。不是寻棠闲啐啄，飞出凤儿宽鹊巢。",
            "comment": ""
        },
        {
            "title": "福州长溪乐山王居士遣儿惟惺投师薙发写师顶",
            "content": "闻名不如见面，见面不如闻名。两重虚假，一对眼晴，不近人情处，是句也划，非句也划。一味拍盲时，逼犬透墙，证龟成鳖。如斯杜撰，岂堪人师。谁知千里同风句，却有乐山居士知。",
            "comment": "【注释】【原题】：福州长溪乐山王居士遣儿惟惺投师薙发写师顶相请赞"
        },
        {
            "title": "兰亭四威仪",
            "content": "住，晋朝古寺，无米无盐无醋。岁岁遍乞诸邻，三百六十余度。",
            "comment": ""
        },
        {
            "title": "偈颂六十五首",
            "content": "大火已西流，千山爽气浮。秋河鸣一雁，砧杵捣离愁。",
            "comment": ""
        },
        {
            "title": "马祖接石巩赞",
            "content": "三十年不少盐{上将下酉}，一镞群狐中的时。大地山河诸草木，至今尽发箭锋机。",
            "comment": ""
        },
        {
            "title": "颂古十一首",
            "content": "睡浓天晓弗梳头，洗面无汤也即休。大底还他肌骨好，不搽红粉也风流。",
            "comment": ""
        },
        {
            "title": "送清凉淮海和尚住万年",
            "content": "潮声忽转石头城，大舍峰高侧耳听。五百个僧都不会，教他一一侍巾瓶。",
            "comment": ""
        },
        {
            "title": "偈颂六十五首",
            "content": "{假去亻加王}玉已经三日火，探珠曾下九重渊。毁珠擿玉无人识，十字街头颺碌砖。",
            "comment": ""
        },
        {
            "title": "宝陀三句",
            "content": "宝陀一妙，无人能到。吃饭著衣，屙屎放尿。",
            "comment": ""
        },
        {
            "title": "偈颂六十五首",
            "content": "砉碎明月珠，始为家宝。颺下鈯斧子，方是住山。古策风高，天宽地阔。别别，别峰妙转风雷舌。",
            "comment": ""
        },
        {
            "title": "懒瓒赞",
            "content": "垂颐寒涕满头霜，黄独煨来别有香。三诏入云三不起，儿孙各自立封疆。",
            "comment": ""
        },
        {
            "title": "偈颂六十五首",
            "content": "钟鼓声喧喧，鸟誉闹中庭。圆通门不钥，眉毛落又生。",
            "comment": ""
        },
        {
            "title": "达磨大师赞",
            "content": "的的西天末法僧，来分此土最初灯。神光冷地一吹灭，葱岭忙忙只暗登。",
            "comment": ""
        },
        {
            "title": "偈颂六十五首",
            "content": "冬不寒，腊后看。无人知此意，令我忆南泉。",
            "comment": ""
        },
        {
            "title": "复古日者",
            "content": "试问先生蕴底术，卦盘掇转呵呵笑。毗婆尸佛早留心，直至如今不得妙。",
            "comment": ""
        },
        {
            "title": "观音大士赞",
            "content": "空如来藏，立大圆镜。水落石出，月明云净，瞻之仰之，群机普应。",
            "comment": ""
        },
        {
            "title": "圆觉顽空觉讲主真赞二首",
            "content": "眼里有筋，舌头无骨。卓然特立，天台祖室。写悬河辩而四方绝唱，离文字相而诸天雨花。扣其关者纷纷纭纭而退席，得其旨者峥峥嵘嵘而莫及。且不以慈悲宝帐破尘白拂而当家传，自有鸾胶续断弦。",
            "comment": ""
        },
        {
            "title": "颂古十一首",
            "content": "腊月火烧山，胡僧入汉关。一头卷螺发，两耳带金环。",
            "comment": ""
        },
        {
            "title": "偈颂六十五首",
            "content": "前佛后佛，无生不灭。紫磨金色身，衲僧眼中屑。",
            "comment": ""
        },
        {
            "title": "偈颂六十五首",
            "content": "旱地一声雷，青天撒白雨。不是诺佛说底法，不是祖师传底心，不是衲僧参底句。日月轮边气象高，鱼龙穴下蟠根固。",
            "comment": ""
        },
        {
            "title": "和静照诗韵",
            "content": "半千尊者眼如眉，一一从头为点开。踏断石桥成两段，方知亲过一回来。",
            "comment": ""
        },
        {
            "title": "偈颂六十五首",
            "content": "锦城歌管日纷纷，半入江风半入云。此曲只应天上有，人间能是几回闻。",
            "comment": ""
        },
        {
            "title": "布袋赞",
            "content": "九十七大人之相，百千亿微尘数身。兜率长汀人不识，拌擞精神一欠伸。",
            "comment": ""
        },
        {
            "title": "达磨大师赞",
            "content": "万本松杉，山山栽遍。颺下钁头，再呈旧面。双峰峨峨翠插天，天下人见渠不见。",
            "comment": ""
        },
        {
            "title": "偈颂六十五首",
            "content": "深山穷谷，蛇虎纵横。平田浅划，鸦鸣鹊噪。",
            "comment": ""
        },
        {
            "title": "偈颂六十五首",
            "content": "击鼓升堂，不谈世法。冬至月头，卖被买牛。冬至月尾，卖牛买被。",
            "comment": ""
        },
        {
            "title": "出山相赞",
            "content": "龙章凤质出王宫，肘露衣穿下雪峰。智原必空诸有界，不知诸有几时空。",
            "comment": ""
        },
        {
            "title": "颂古十一首",
            "content": "光境具忘与未忘，杀人利剑活钥。太平时节浑无用，领先夜神光射斗旁。",
            "comment": ""
        },
        {
            "title": "偈颂六十五首",
            "content": "祖师不西来，少林有妙诀。江南两浙，春寒秋势。错！佛法遍天下，谈玄口不开。这个是露柱，那个是香台。错！直饶荐得分明，未免将错就错。",
            "comment": ""
        },
        {
            "title": "进月轩",
            "content": "桂轮孤朗碧天宽，帘卷清光入座寒。底事明明人不荐，又移花影上栏干。",
            "comment": ""
        },
        {
            "title": "刀镊",
            "content": "得心应手乖毫发，心手俱亡处处通。摘一茎髭弹一镊，有相同有不相同。",
            "comment": ""
        },
        {
            "title": "示宜上人之雪窦",
            "content": "无常迅速入门款，撒手悬崖末后机。一款一机处欺屈，溪边有个石乌龟。",
            "comment": ""
        },
        {
            "title": "偈颂六十五首",
            "content": "验人眼，截流机。德山临际，伏惟伏惟。",
            "comment": ""
        },
        {
            "title": "偈颂六十五首",
            "content": "南山云，北山雨。毗卢楼阁，豁开门户。花簇簇，锦簇簇。弥勒大士，倾肠倒腹。百城风月，目前领话，人畜草芥。一时知有不知有，毗目个人执善财手。",
            "comment": ""
        },
        {
            "title": "损窗",
            "content": "六处虚明不假修，七穿八穴有来由。霜风霰雪纵横入，不是愁人也著愁。",
            "comment": ""
        },
        {
            "title": "在庵",
            "content": "世间几见劫灰飞，老屋依前对落晖。四大部洲都遍历，到头还向此中归。",
            "comment": ""
        },
        {
            "title": "颂古十一首",
            "content": "风头策起罗生纲，更向无风暖处张。两度劳心又劳力，更无鸾凤敢呈祥。",
            "comment": ""
        },
        {
            "title": "偈颂六十五首",
            "content": "风不鸣条，雨不破块。老胡忽西来，拨乱清平世。",
            "comment": ""
        },
        {
            "title": "偈颂六十五首",
            "content": "不参禅，不问道。竖起铁脊梁，死蛇鑽出划。不是禅，不是道。云门千岁僧，越山鼐长老。",
            "comment": ""
        },
        {
            "title": "杨歧祖师赞",
            "content": "三脚驴子弄蹄行，金毛师子大哮吼。五峰峭峻摩苍穹，千古万古杨家愧。",
            "comment": ""
        },
        {
            "title": "干藏",
            "content": "恶语重重放出门，只图一个不知恩。二千年事难遮覆，动便随人脚后跟。",
            "comment": ""
        },
        {
            "title": "偈颂六十五首",
            "content": "春山叠乱青，春水漾虚碧。大解脱门开，把手拽不入。",
            "comment": ""
        },
        {
            "title": "偈颂六十五首",
            "content": "九十日春，多雨少晴。苔痕上阶绿，草色入帘青。",
            "comment": ""
        },
        {
            "title": "颂古",
            "content": "茫茫梦里去游南，五十三参发指端。大士臂长衫袖短，善财脚瘦草鞋宽。",
            "comment": ""
        },
        {
            "title": "偈颂六十五首",
            "content": "崇山峻岭，茂林修竹。终日提纲，神号鬼哭。",
            "comment": ""
        },
        {
            "title": "偈颂六十五首",
            "content": "十日雨，今日晴。一则多年公案，明明举似诸人。若是覆盆之下，又争怪得老僧。",
            "comment": ""
        },
        {
            "title": "觉如周居士圆相赞",
            "content": "一片虚凝绝谓情，眼横鼻直强图形。不如不觉全声色，骂得毗耶老净名。",
            "comment": ""
        },
        {
            "title": "偈颂六十五首",
            "content": "雪压双林树，风号万籁寒。瞿昙曾入灭，衲子眼难瞒。",
            "comment": ""
        },
        {
            "title": "颂古十一首",
            "content": "一片爷爷古化基，又逢寒食拜标时。满前骨肉俱承荫，一个无聊乞养儿。",
            "comment": ""
        },
        {
            "title": "送广州泰长老",
            "content": "老卢曾见老黄梅，一首长廊落韵诗。既是同坑无异土，家私莫与路人知。",
            "comment": ""
        },
        {
            "title": "临终偈",
            "content": "记得黄梅与我时，忽然天气报君知。逆行顺化无交涉，撒手毗卢顶上归。",
            "comment": ""
        },
        {
            "title": "夹山见船子赞",
            "content": "毒手一桡难躲避，点头有见问津人。烟波浩渺无穷恨，父子虽亲未是亲。",
            "comment": ""
        },
        {
            "title": "偈颂六十五首",
            "content": "趁晴盖了屋，乘时刈了禾。输纳王租了，鼓腹唱讴歌。",
            "comment": ""
        },
        {
            "title": "偈颂六十五首",
            "content": "绿树阴浓夏日长，楼台倒影入池塘。水晶帘动微风起，满架蔷薇一院香。",
            "comment": ""
        },
        {
            "title": "偈颂六十五首",
            "content": "白鹤五通贤圣，瞥喜瞥嗔无定。闻名不如见面，见面依然错认。从来与渠水米无交，年年今日，钵盂安柄。因甚如此，鸡不吃谷，肫里有病。",
            "comment": ""
        },
        {
            "title": "颂古十一首",
            "content": "青毡本是家中物，时复拈来抖擞看。贵要傍人知下落，不知下落被人谩。",
            "comment": ""
        },
        {
            "title": "偈颂六十五首",
            "content": "同条不同条，心眼自相照。翻覆论岁寒，不觉拍手笑。",
            "comment": ""
        },
        {
            "title": "偈颂六十五首",
            "content": "霏霏梅雨洒危层，五月山房冷似冰。莫谓乾坤乖大信，未明心地是炎蒸。",
            "comment": ""
        },
        {
            "title": "石佛清长老请赞",
            "content": "东山之源，东磵之渊。截流之机，验人之眼。扬清激浊，地覆天翻。六代祖师，竖毛呵手。三生大像，顿足擎拳。彼又何须指南，吴越令行，而后有传。",
            "comment": ""
        },
        {
            "title": "偈颂六十五首",
            "content": "堂中首座人在眼，汉语胡言大藏经。七百衲僧吞佛祖，灵山乐得做闲人。",
            "comment": ""
        },
        {
            "title": "偈颂六十五首",
            "content": "为众持钵去，七佛旧仪式。庵园塔庙间，处处遍敲击。",
            "comment": ""
        },
        {
            "title": "五祖送六祖渡江图赞",
            "content": "有传有受恩成怨，无受无传怨似恩。船到岸头恩怨绝，遍天遍地一儿孙。",
            "comment": ""
        },
        {
            "title": "弥勒大士二月八生",
            "content": "契此老翁无记性，都忘生月与生辰。春风桃李能多事，特地年年说向人。",
            "comment": ""
        },
        {
            "title": "示觉悟侍者",
            "content": "起家难似破家难，荡尽田园出故关。佛祖二千年冷债，不消咳嗽一进还。",
            "comment": ""
        },
        {
            "title": "维摩赞",
            "content": "指桃骂李，败种发机。词穷理尽，一嘿横施。大地山河背震吼，七佛之师懡{左忄右罗}归。",
            "comment": ""
        },
        {
            "title": "西隐",
            "content": "泥牛斗入海门关，直到如今万象闲。百鸟不来春自老，柴门依旧向东山。",
            "comment": ""
        },
        {
            "title": "自赞",
            "content": "出林虎方怒，横冈蟒正嗔。世无途路客，终是不伤人。",
            "comment": ""
        },
        {
            "title": "樵屋",
            "content": "鬻薪无价岭南归，尚有儿孙在翠微。执树缚苑门户别，离离荆棘惹人衣。",
            "comment": ""
        },
        {
            "title": "四睡赞",
            "content": "离了峨嵋别五台，倒骑白额下天台。松间石上梦中梦，唤得闾丘太守回。",
            "comment": ""
        },
        {
            "title": "胡桃",
            "content": "枝头叶底不能藏，独脱无依未厮当。一击浑身如粉碎，不堪收拾始馨香。",
            "comment": ""
        },
        {
            "title": "偈颂六十五首",
            "content": "一新一旧，嘉熙淳佑。皇天大历，岁在辛丑。",
            "comment": ""
        },
        {
            "title": "大死",
            "content": "上门上户拚穷命，不觉全身堕险崖。尽十方空俱殒灭，玲珑八面露死骸。",
            "comment": ""
        },
        {
            "title": "偈颂六十五首",
            "content": "东去西去，南来北来。残羹馊饭，门外安排。",
            "comment": ""
        },
        {
            "title": "偈颂六十五首",
            "content": "老黄龙颔下明珠，胜首座悬空扑碎。黄檗山吐雾兴云，遍地走南山鳖鼻。",
            "comment": ""
        },
        {
            "title": "示圆鉴沈净明",
            "content": "天宽地大一圆鉴，明暗色空四无限。道人受用未生前，白云祖师顶门眼。",
            "comment": ""
        },
        {
            "title": "送祖达侍者",
            "content": "呼唤不曾离左右，大都相见一番难。攒眉切齿归来日，痛骂国师南北山。",
            "comment": ""
        },
        {
            "title": "颂古十一首",
            "content": "示疾毗耶问讯疏，知音惟有老文殊。问来答去胶投漆，一病翻成两病夫。",
            "comment": ""
        },
        {
            "title": "造龛子",
            "content": "病病相寻早是迟，锁空龛子做多时。北邙山下明朝约，火后谁收眼底眉。",
            "comment": ""
        },
        {
            "title": "送僧偈",
            "content": "云遮剑阁三千里，水隔瞿塘十二峰。拌擞屎肠都说了，莫教错过瓮为钟。",
            "comment": ""
        },
        {
            "title": "宝陀三句",
            "content": "宝陀一玄，制臂揎拳。打失鼻孔，苍天苍天。",
            "comment": ""
        },
        {
            "title": "偈颂六十五首",
            "content": "禁足护生脚跟下，乞命底纷纷纭纭。克期取证平地上，埋没人千千万万。",
            "comment": ""
        },
        {
            "title": "兰亭四威仪",
            "content": "卧，流觞九曲，青源白家香熟。三杯席地幕天，不辨东西南北。",
            "comment": ""
        },
        {
            "title": "偈颂六十五首",
            "content": "冬到丧后，沙飞石走。佛祖潜踪，寸铁在手。",
            "comment": ""
        },
        {
            "title": "佛心禅师顶相",
            "content": "千圣头边殃过作，春风和气满丛林。随其机上者上之，任其器下者下之。一处不通，回天转地。活天下死衲僧，死大地活衲子。是谓父不传子不记之妙，如保福千圣头边殃过者鲜矣。",
            "comment": ""
        },
        {
            "title": "偈颂六十五首",
            "content": "起灭不停，如珠走盘。收视返听，坠在黑山。",
            "comment": ""
        },
        {
            "title": "六祖赞",
            "content": "应无所住，白日迷路。失脚黄梅，道传千古。不是风动非幡动。会也蚍蜉撼铁柱。",
            "comment": ""
        },
        {
            "title": "偈颂六十五首",
            "content": "一天星斗大家看，独有渠侬见处偏。打失眼晴拈得口，至今脚下墨漫漫。",
            "comment": ""
        },
        {
            "title": "马郎妇赞",
            "content": "有原必从，无杀不现。鬓乱钗横，金沙滩畔。稽首皈依，漏卮难满。",
            "comment": ""
        },
        {
            "title": "寒山赞",
            "content": "采樵沿岭，提水傍溪归。个般无山豁，七佛不曾师。",
            "comment": ""
        },
        {
            "title": "偈颂六十五首",
            "content": "圆通门户开，湛然应一切。星罗云汉低，山岳起空翠。风雨雪霜寒，人惊鸡犬吠。正法明如来，依然在门外。",
            "comment": ""
        },
        {
            "title": "颂古十一首",
            "content": "肩担口叫，晓夜撑船。道路各别，养家一般。",
            "comment": ""
        },
        {
            "title": "颂古十一首",
            "content": "奴见婢殷勤，瞥喜瞥然嗔。潇湘图上看，分外好精神。",
            "comment": ""
        },
        {
            "title": "偈颂六十五首",
            "content": "大道无门，十方有路。无门不可不入，有路不可不到。阿呵呵，参禅，不说教。饱饭熟睡游谈，三毒无明浩浩。北山免得按牛头吃草。",
            "comment": ""
        },
        {
            "title": "福州长溪乐山王居士遣儿惟惺投师薙发写师顶",
            "content": "瘦骨棱层一担夫，几年寥落在江湖。面皮捩转无人识，有甚闲名上祖图。",
            "comment": "【注释】【原题】：福州长溪乐山王居士遣儿惟惺投师薙发写师顶相请赞"
        },
        {
            "title": "演史",
            "content": "干戈场是太平基，休把英雄较是非。试问长空风与月，周秦汉魏不曾知。",
            "comment": ""
        },
        {
            "title": "偈颂六十五首",
            "content": "鹫岭拈花，少林得髓。病痛一般，脉息有异。脉得著目前见鬼。脉不著死而不吊。",
            "comment": ""
        },
        {
            "title": "圆觉顽空觉讲主真赞二首",
            "content": "头鬅鬙，眼乖角。得天台之奥旨，继永嘉之先觉。执文字见，离文字缚。说大义则四座风生，徵异解则百川潮落。昭昭乎教苑之祥麟，昂昂乎鸡群野鹤。虽正席四处不足畅其设施，然分座五山亦不负其所学。是为广智九世之孙，啸岩一枝不致寥寞者矣。",
            "comment": ""
        },
        {
            "title": "针医",
            "content": "药知性亦病知源，谁管尸灵骨已寒。痛下一针双眼活，耆婆应未得其传。",
            "comment": ""
        },
        {
            "title": "浮香阁",
            "content": "江城夜雨满楼台，池上残红拨不开。慈氏家风都漏泄，善财南去未回来。",
            "comment": ""
        },
        {
            "title": "兰亭四威仪",
            "content": "坐，茂林修竹，高节虚心满目。个个尽是和孙，香严口哑舌秃。",
            "comment": ""
        },
        {
            "title": "偈颂六十五首",
            "content": "壁观婆罗门，家业大天下。传远枝派分，寸土不存也。焚香作忌斋，普请礼三拜。",
            "comment": ""
        },
        {
            "title": "送猫儿",
            "content": "大慈悲种小斑斑，软血功能也是闲。首尾直兮眸子正，不知走却屋头山。",
            "comment": ""
        },
        {
            "title": "偈颂六十五首",
            "content": "经行及坐卧，常在於其中。要识其中事，长汀江水东。",
            "comment": ""
        },
        {
            "title": "送日本国僧二首",
            "content": "壁观胡僧入大梁，单传必死活人方。至今此术遍天下，航少梯山空自忙。大舶浮空驾浪来，顶门有眼未曾开。南山虎口翻身出，日本生成一祸胎。",
            "comment": ""
        },
        {
            "title": "柏岩",
            "content": "苗裔忽生崖石裂，不同松桧拂云长。苍苍无一闲枝叶，子落丛林也有香。",
            "comment": ""
        },
        {
            "title": "偈颂六十五首",
            "content": "南北山朝对，东西有路分。一步不相到，大地入无门。",
            "comment": ""
        },
        {
            "title": "偈颂六十五首",
            "content": "鸣爆竹，送残年，东村王老夜烧钱。南山短拙无施设，借婆裙子拜婆年。",
            "comment": ""
        },
        {
            "title": "偈颂六十五首",
            "content": "三八念诵，劳动大众。五月升堂，说短论长。打鼓入室，逼狗透墙。",
            "comment": ""
        },
        {
            "title": "偈颂六十五首",
            "content": "禾山打鼓，雪峰辊毬，妙胜不打个般车里油。一双穷相手，两个死柴头。",
            "comment": ""
        },
        {
            "title": "偈颂六十五首",
            "content": "有句无句，如藤倚树，截铁斩钉。水不借路，树倒藤枯。西天胡子没髭须，蹋杀杨歧三脚驴。",
            "comment": ""
        },
        {
            "title": "偈颂六十五首",
            "content": "迦叶首传，龙潭只灭。一灯一灯，灯灯不绝。",
            "comment": ""
        },
        {
            "title": "偈颂六十五首",
            "content": "一队衲僧来，一队衲僧去。打破睦州关，大地无寸土。",
            "comment": ""
        },
        {
            "title": "蜘蛛",
            "content": "一丝挂得虚空住，百忆丝头杀气生。上下四维罗织了，一无漏纲话方行。",
            "comment": ""
        },
        {
            "title": "宝陀三句",
            "content": "宝陀一路，来来去去。撞著鳌头，风波无数。",
            "comment": ""
        },
        {
            "title": "偈颂六十五首",
            "content": "腊极严寒，冻破泥团。不可默会，不可形言。鸡上树，鸭下水，明朝更献楚王看。",
            "comment": ""
        },
        {
            "title": "颂古十一首",
            "content": "电电喧轰海岱昏，怒涛翻覆拍天门。锦鳞不会乘流去，空向桃花浪里奔。",
            "comment": ""
        },
        {
            "title": "颂古十一首",
            "content": "金鸭香消更漏长，沉沉玉殿紫苔生。高空有月千门照，大道无人独自行。",
            "comment": ""
        },
        {
            "title": "偈颂六十五首",
            "content": "天晴日头出，雨落阶头湿。宝陀岩上人，犹自不条直。",
            "comment": ""
        },
        {
            "title": "偈颂六十五首",
            "content": "翳尽还明极，家乡万八千。悬崖重撒手，古剑髑髅前。",
            "comment": ""
        },
        {
            "title": "送人游方",
            "content": "南有天台北五台，分明记取莫疑猜。话头打失不知处，乞我三文买草鞋。",
            "comment": ""
        },
        {
            "title": "悦堂穆知合写师顶相请赞",
            "content": "春水满四泽，夏云多奇峰。秋月扬明辉，冬岭秀孤松。难描邈，绝知音。惊堂不是闲相识，赞不欣兮骂不嗔。",
            "comment": ""
        },
        {
            "title": "接待",
            "content": "目前来往竞纷纷，那个师僧有脑门。坐热铁床吞热铁，石头南岳下儿孙。",
            "comment": ""
        },
        {
            "title": "偈颂六十五首",
            "content": "净法办身，驴腮马面。本无出没，万化千变。",
            "comment": ""
        },
        {
            "title": "和静照诗韵",
            "content": "各逞神通现瑞茶，非云非雪亦非霞。梦中说梦非见见，报道从来眼不花。",
            "comment": ""
        },
        {
            "title": "偈颂六十五首",
            "content": "地水水风先佛记，冷灰堆里无舍利。扫向长江白浪中，千古万古第一义。",
            "comment": ""
        },
        {
            "title": "水茶磨",
            "content": "机轮转处水潺潺，机若停时水自闲。末上一遭知落处，十分春色满人间。",
            "comment": ""
        },
        {
            "title": "布袋赞",
            "content": "南无阿逸多，忙忙走寰宇。等个人未至，放下宽肠肚。来也来也，泰岳何曾乏土。",
            "comment": ""
        },
        {
            "title": "兰亭四威仪",
            "content": "行，崇山峻岭，失脚蹋翻古井。通身是口波澜，何须三止四请。",
            "comment": ""
        },
        {
            "title": "起水陆堂",
            "content": "一沤大觉海中兴，十趣波涛不暂停。返本还源空觉海，满堂风月雨初晴。",
            "comment": ""
        }
    ]
}