{
    "dynasty": "宋",
    "author": "郑樵",
    "poems": [
        {
            "title": "涤愫",
            "content": "孤凤落鹰巢，啼麟坠虎穴。未能脱蒙茸，安得出轩凸。迢递空自倬，耀灵久已灭。禔身入三门，黾勉成吾拙。",
            "comment": ""
        },
        {
            "title": "北山岩",
            "content": "西风曳曳片云閒，一夜寒泉卧北山。倚杖岩头秋独望，稀疏烟垅是人间。",
            "comment": ""
        },
        {
            "title": "漫兴",
            "content": "初秋一雨新凉，子夜长吟未央。阶下花枝冷艳。堂前佛火微茫。",
            "comment": ""
        },
        {
            "title": "漫兴",
            "content": "临水时思下钓，闭门聊学吞膻。一身苦乐无定，万事安危有天。",
            "comment": ""
        },
        {
            "title": "挽通判黄子方",
            "content": "歌成薤露悲，秋草正离离。昔异修文事，今同鬼伯司。盾衰双日落，夷惠两风遗。衰俗吾无恨，亲曾识紫芝。",
            "comment": ""
        },
        {
            "title": "涤愫",
            "content": "金革久不息，遐方徒惮指。谁为民请命，皇天犹未喜。茂德自不绥，眷眷我梓里。伤哉古王道，樵夫亦冷齿。",
            "comment": ""
        },
        {
            "title": "家园示弟槱",
            "content": "每恨纨绮子，交游半博徒。弃家寻有道，舍命事名儒。风雅非难及，今人贵与殊。夜深何所嘱，嘱汝似狂夫。",
            "comment": ""
        },
        {
            "title": "涤愫",
            "content": "贤者不饱食，何为仕与农。圣人诡时，何为世所宗。显晦既有因，盛衰亦偶逢。先秋而后春，俄顷自雍容。",
            "comment": ""
        },
        {
            "title": "昭君怨",
            "content": "长谢椒房草，终为薄命身。那教兰蕙质，翻与雪霜亲。脸腻匀脂浅，妆残促恨颦。故知关北夜，无分汉南春。红泪残胡月，轻衣半洛尘。琵琶凄切语，愁杀路傍人。",
            "comment": ""
        },
        {
            "title": "插秧歌",
            "content": "漠漠兮水田，袅袅兮轻烟。布谷啼兮人比肩，纵横兮陌阡。",
            "comment": ""
        },
        {
            "title": "饷馌歌",
            "content": "提筐兮阡陌，花红兮衣白，步迟迟兮心迫迫。行至止兮嗟于役，低声相劳兮日其夕。",
            "comment": ""
        },
        {
            "title": "昭君解",
            "content": "巫山能雨亦能云，宫丽三千杳不闻。延寿若为公道笔，后人谁识一昭君。",
            "comment": ""
        },
        {
            "title": "送芹斋",
            "content": "千载清风去不留，何人能伴赤松游。乞骸直到骸归日，告老须临老尽头。元亮园田何处有，向平昏嫁几时休。湖州别驾发深省，挂却朝冠便自由。",
            "comment": ""
        },
        {
            "title": "福宁州蓝溪寺前蒙井",
            "content": "静涵空碧色，泻自翠微巅。品题当第一，不让慧山泉。",
            "comment": ""
        },
        {
            "title": "涤愫",
            "content": "枳棘何榛榛，猿狖不敢下。芳苓何烨烨，雹霜不敢洒。骅骝驰曲囏，举足难宽假。所以古之人，犁锄聊自把。",
            "comment": ""
        },
        {
            "title": "灵龟潭",
            "content": "泉心漱玉开心孔，山色挼蓝熨眼花。著手摩娑溪上石，他年来访汝为家。",
            "comment": ""
        },
        {
            "title": "家园示弟槱",
            "content": "只身空后死，千卷未酬恩。不辱看来世，贪生托立言。无家称马粪，何史世龙门。负名今愁晚，中宵吊屈原。",
            "comment": ""
        },
        {
            "title": "漫兴",
            "content": "今古去来有数，乾坤阖辟无涯。人生行云流水，处世运瓮搬柴。",
            "comment": ""
        },
        {
            "title": "负耒歌",
            "content": "烟冉冉兮雨纷纷，负耒耜兮出柴门，出柴门兮踏行云。茫茫山色天未分，相率歌吟兮乐耕耘。",
            "comment": ""
        },
        {
            "title": "题夹漈草堂",
            "content": "堂后施柴堂上烧，柴门终日似无聊。蓼虫不解知辛苦，松鹤何能慰寂寥。述作还惊心力尽，吟哦早觉鬓毛雕。布衣蔬食随天性，休讶巢由不见尧。",
            "comment": ""
        },
        {
            "title": "题南山书堂",
            "content": "一泓澄沏照人间，明月团团落古湾，不向奔流随浪击，独持高洁伴云閒。禅房夜静留清鉴，阆苑仙归坠碧环。每到轩前心转逸，了无纤翳可相关。",
            "comment": ""
        },
        {
            "title": "漫兴",
            "content": "陋巷颜回早死，柴桑陶令长生。达观千载儿戏，厌见一时利名。",
            "comment": ""
        },
        {
            "title": "漫兴",
            "content": "壶山八面苍翠，兰水一泓涟漪。容我放歌问渡，凭谁拄杖支颐。",
            "comment": ""
        },
        {
            "title": "家园示弟槱",
            "content": "读书经百卷，见影岂须惊。中夜山精笑，寒灯草魅争。脱冠神采足，掷樏眼光明。面壁吾常事，庵题天耐名。",
            "comment": ""
        },
        {
            "title": "漫兴",
            "content": "门前半亩禾苗，日午翠色可描，笑部耦耕沮溺，何劳蓑笠终朝。",
            "comment": ""
        },
        {
            "title": "采茶行",
            "content": "春山晓露洗新碧，宿鸟倦飞啼石壁。手携桃杖歌行役，鸟道纡回惬所适。千树朦胧半含白，峰峦高低如几席。我生偃蹇耽幽僻，拨草驱烟频蹑屐。采采前山慎所择，紫芽嫩绿敢轻掷。龙团佳制自往昔，我今未酌神行怿。安得龟蒙地百尺，前种武夷后郑宅。逢春吸露枝润泽，大招二陆栖魂魄。",
            "comment": ""
        },
        {
            "title": "漫兴",
            "content": "花下閒倾浊酒，人前莫道清贫。残生全无奢愿，岁月徙倚竹筠。",
            "comment": ""
        },
        {
            "title": "漫兴",
            "content": "邻沽数盏微醉，坦腹北窗短眠。风送松涛聒耳，惊回梦蝶翩翩。",
            "comment": ""
        },
        {
            "title": "涤愫",
            "content": "天命既倒悬，将身费椒糈。朝行畏日薄，暮行畏龃龉。娵娃虽见珍，宁嫭心未许。展转溷餔歠，敢俟庆云举。",
            "comment": ""
        },
        {
            "title": "夏日题王右丞冬山书屋图",
            "content": "壁间飒飒松涛起，□□□□□水冽。呼灯始见王右丞，毫毛矜贵逞奇杰。挥洒冬山书屋图，岩壑幽楼坐高哲。数笔萧瑟天貌寒，不尽枯枝不尽雪。高崖崛曲形凄肃，驱禽逐兽但松竹，傍有一水白於峰，千顷奔茫日难昱。绢外似觉风惨激，大江尽断船相逐。室中之人淡如菊，长年手携一卷读。窗外苍虬恣飞瀑，欲夺造化齐冷燠。天下无几焦孝然，当世宁更有梅福。苦吟抱膝此何人，乃肯萧条立炼谷。古今书画技总微，贵有嵚崎生眼目。我闻孙登居北山，隆冬披发以自覆。又闻昔贤暑重裘，六月御车鄙王侯。二公气岸皆千里，郎月白霜胸际浮。名士逆天天不怒，冬景能暖夏能秋。千载斯人不可致，我於画间得其意。揆向高飚远远至，笔光墨汁俱吐弃。但悬此幅清吾心，千崖炎伏曦景炽，布褐推车我不避。",
            "comment": ""
        },
        {
            "title": "涤愫",
            "content": "修身以为弓，矫思以为矢。立义以为的，亦云善拟议。呜呼彼鸿渐，进德亦犹水。我如骂其说，木舌畅所指。",
            "comment": ""
        },
        {
            "title": "吊采石渡头将军",
            "content": "石头城下何纷纷，将军疋马气如云。金鼓死兮弓矢休，势失英雄不自由。风淅淅兮月沈沈，荻花满崖江水深。千年江水留明月，一片将军报国心。",
            "comment": ""
        },
        {
            "title": "家园示弟槱",
            "content": "学俭诚佳事，悭名岂足居。写多崇厚论，读废绝交书。结客饶倾产，破贫累卖车。前人家训在，孙孔未全疏。",
            "comment": ""
        },
        {
            "title": "湘妃怨",
            "content": "黄埃游辇毂，翳日冷旌旗。龙去攀髯远，鸾孤对影微。魂沉江缥渺，泪染竹依稀。枯树空千载，寒松已十围。芦花深月色，燐火剧萤飞。横笛潇湘暮，哀猿何处归。",
            "comment": ""
        },
        {
            "title": "家园示弟槱",
            "content": "谁使余为墨，朝朝哭染丝。猎鹰才子累，杀虚古人痴。早信山宜面，休嫌谷可移。日光图史满，炳烛却惊迟。",
            "comment": ""
        },
        {
            "title": "题溪东草堂",
            "content": "春融天气露微微，药草葱芽脉脉肥。植竹旧竿从茂谢，栽桃新树忽芳菲。天寒堂上燃柴火，日暖溪东解虱衣。兴动便携樽到岭，人生真性莫教违。",
            "comment": ""
        },
        {
            "title": "漫兴",
            "content": "空山无人坚卧，冷灶有饭晚餐。安得原宪与语，雪霜不受天寒。",
            "comment": ""
        },
        {
            "title": "秋水歌",
            "content": "年年秋水崩江石，秋水年年连天碧。山中草木尽号呼，江外鱼龙轻虚掷。既怜茅屋化飞蓬，又叹虾蟆共枕席。人生变化不可知，且听秋风吹萝薜。",
            "comment": ""
        },
        {
            "title": "句",
            "content": "官似冯唐能老去，节如苏武不生还。",
            "comment": ""
        },
        {
            "title": "过桃花洞田家留饮",
            "content": "偶促沼渚过山家。灼灼桃花噪暮鸦。是处竹篱环草屋，人间鸡黍话桑麻。抱琴静听涛声急，对酒閒观月色奢。可笑南阳刘子骥，欲寻风土滞京华。",
            "comment": ""
        },
        {
            "title": "晨雨",
            "content": "东方斜未彻，暝色淡初分。宿鸟林中噪，凄风叶上闻。钟鸣催过雨，星落避行云。独立草堂内，涓涓群动纷。",
            "comment": ""
        },
        {
            "title": "夜雨",
            "content": "夜雨潇潇至，天寒拥敝裘。空床听幻响，独咏解深忧。次第园蔬润，参差渔火幽。长江风浪息，何日放舟游。",
            "comment": ""
        },
        {
            "title": "谷城山松隐岩",
            "content": "青嶂回环画屏倚，晴窗倒入春湖水。村村丛树绿於蓝，列列行人去如蚁。新秧未插水田平，高低陇麦相纵横。黄昏倦客忘归去，孤月亭亭云外生。",
            "comment": ""
        },
        {
            "title": "村雨",
            "content": "荒村常寂寂，小雨自涓涓。寒气侵人急，野花入目妍。看山频当户，听鸟倍难眠。万事萧条尽，空余日暮烟。",
            "comment": ""
        },
        {
            "title": "家园示弟槱",
            "content": "竹床读史惯，土锉勿粘尘。洒扫王维德，浇锄郭太仁。使才看著屐，有道验时薪。小物汝知谨，同心作古人。",
            "comment": ""
        },
        {
            "title": "家园示弟槱",
            "content": "佻达凭豪族，疏狂自克家。看人呼狗窦，纵我泛渔槎。凿穴安蜂豕，穿篱避管笳。如能痴胜黠，寒食贺骝骅。",
            "comment": ""
        },
        {
            "title": "建炎初秋不得北狞消息作",
            "content": "昨夜西风到汉军，塞鸿不敢传殷勤。几山衰草连天见，何处悲笳异地闻。犬马有心虽许国，草茅无路可酬君。微臣一缕申胥泪，不落秦庭落暮云。",
            "comment": ""
        },
        {
            "title": "芗林閒居",
            "content": "芗林苍翠甚，霁色绕各庐。四面鸟声寂，一庭月影疏。有山皆入坐，无日不安居。好向墙东卧，看人献子虚。",
            "comment": ""
        },
        {
            "title": "涤愫",
            "content": "潜天以不策，潜心以不手。天人既和同，飞潜均不朽。吾生既病劳，未敢轻俯首。久幽不改操，旦夕谋杯酒。岷峨自沉冥，丘壑难为后。",
            "comment": ""
        },
        {
            "title": "涤愫",
            "content": "嗟余本固陋，湛身入花渚。未制芙蓉裳，已习离骚语。绰约虽多姿，涕零何如雨。季夏遭繁霜，天寒不可御。",
            "comment": ""
        },
        {
            "title": "百丈山",
            "content": "叠嶂联屏飞远近，风情物色有余涯。回头四顾东西地，多少砺山庄帝家。",
            "comment": ""
        },
        {
            "title": "芗林閒居",
            "content": "芗林苍翠甚，极目可□诗。梅子风前落，杏花雨后移。清溪过半郭，孤月隐疏篱。寂寂云山外，萧然独自知。",
            "comment": ""
        },
        {
            "title": "涧雨",
            "content": "飘飘雨色乱，终日悮闻声。钓客呼持笠，牧童喜啜羹。轻香树下满，余响谷中清。为谢登临者，枕流洗耳倾。",
            "comment": ""
        },
        {
            "title": "家园示弟槱",
            "content": "天下轻黄宪，居邻孰戴良。暴田安足较，散绢未为狂。失剑羞余里，还牛让古乡。家风留不坠，少贱自翱翔。",
            "comment": ""
        },
        {
            "title": "东山采药",
            "content": "一掬金丹向晚风，山前草木尽龙宫。诗书便是神仙味，更笑行冲问药笼。",
            "comment": ""
        },
        {
            "title": "涤愫",
            "content": "八荒有礼乐，涂民以耳目。五政不得加，七赋不能育。古今贵天常，最厌彼婴犊。嗟哉生不辰，沾顶滋觳觫。",
            "comment": ""
        },
        {
            "title": "涤愫",
            "content": "德行尊颜闵，股肱卑萧曹。明哲知寝伏，文章亦戏髦。纵彼攀龙鳞，何如棹小舠。人生一世间，慎勿轻自豪。",
            "comment": ""
        },
        {
            "title": "题夹漈草堂",
            "content": "堂后青松百尺长，堂前流水日汤汤。西窗尽是农桑域，北牖无非花葛乡。罢去精神浑冉冉，看来几案尚穰穰。不知此物何时了，待看临流自在狂。",
            "comment": ""
        },
        {
            "title": "漫兴",
            "content": "野鸟日啼户外，凉风时入帘间。老夫梦后欹枕，稚子病中解颜。",
            "comment": ""
        },
        {
            "title": "观除夕火爆",
            "content": "驹隙光阴岁已残，门门竹爆共团栾。烧成焰焰丹砂瑰，碎尽琅琅碧玉竿。唤转韶光新景燠，辟除恶魅旧时寒。主人从此占佳瑞，再入为霖洒旱乾。",
            "comment": ""
        }
    ]
}