{
    "dynasty": "宋",
    "author": "曾黯",
    "poems": [
        {
            "title": "题抚州驿",
            "content": "一出都门五见春，衣冠空染九衢尘。山林有约谁留汝，猿鹤无言解怨人。",
            "comment": ""
        },
        {
            "title": "散策",
            "content": "散策孤峰寺，维舟岸石林。月寒初看晕，云淡欲收阴。水合双江急，山连百粤深。归心正无奈，高处莫登临。",
            "comment": ""
        },
        {
            "title": "闲居",
            "content": "绿发老梅千百树，梅边略彴是吾家。一窗西日不知晚，十月南枝无数花。谁信闲身惟鹤伴，自怜愁眼得书遮。闭门兀兀太痴绝，起唤扁舟载月华。",
            "comment": ""
        },
        {
            "title": "车中",
            "content": "频岁驱驰行万里，还家幸埃敢言疲。雨寒倦马愁长路，日落栖禽拣稳枝。两扉携持高老画，一编吟咏放翁诗。客途佳处人知少，正在车中兀兀时。",
            "comment": ""
        },
        {
            "title": "自玉泉至青溪三十里无人烟云是四川赴汴都大",
            "content": "蜀人在昔朝京路，斥堠摧颓草木深。马驿锦官俱改辙，兽蹄鸟迹动惊心。生人采捕祠乌鬼，强客椎埋隐绿林。何日五丁开故道，关河北望可沾襟。",
            "comment": "【注释】【原题】：自玉泉至青溪三十里无人烟云是四川赴汴都大路隐隐灌木间土堠犹在"
        },
        {
            "title": "还家寄邢德允",
            "content": "年来已是饱知津，倦客空惊老大身。傍塞兵戈犹曩日，满园桃李又新春。半生飘泊成何事，一味痴顽略胜人。欲问洛翁功用处，梦中了了醉中真。",
            "comment": ""
        },
        {
            "title": "仁上闻角声有感",
            "content": "学剑年来又不成，羁穷谁与共功名。殊乡岁岁秋风客，孤垒朝朝晓角声。富贵安能同哙伍，文章不愿以诗鸣。鹿门幸有幽人约，饭豆羹藜过此生。",
            "comment": ""
        },
        {
            "title": "岁旱绝粮馈米三斗",
            "content": "晚景穷如许，饥寒只自怜。有书遮老眼，无策度荒年。故交分瓶粟，豪家贷子钱。本无从理相，沟壑未应填。",
            "comment": ""
        }
    ]
}