{
    "dynasty": "宋",
    "author": "吕量",
    "poems": [
        {
            "title": "题韩干马",
            "content": "何年供奉仙，写此真乘黄。矫矫天骨起，烂烂隅目光。岂无万里姿，御者非王良。青衫老奚官，肉眼空伥伥。饮秣不以时，羁馽无繇骧。昂首思渥洼，浩荡充虚肠。何来斗斛水，似是出尚方。虽沾金井恩，未效和鸾锵。蹭蹬十二闲，何异古道傍。回首万驽骀，饱食驰康庄。朝饮华清流，暮垂紫游韁。此马独弃捐，物理良可伤。君王倘惠养，请试苜蓿长。",
            "comment": ""
        }
    ]
}