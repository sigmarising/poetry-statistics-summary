{
    "dynasty": "宋",
    "author": "高颐",
    "poems": [
        {
            "title": "定泉井",
            "content": "方师凿破天地髓，碧龙吹出冰霜寒。一泓清澄绝泥滓，万窍号勋无波澜。倒海翻江俱是幻，贮风留月得真观。我来酌饮冷彻骨，飘飘此身在霄汉。惠山之泉甘如饴，但随茗碗争新奇。廉泉让水名匪欺，祗以贤者为品题。此泉源流本曹溪，名之以定实亦宜。尝试以手测其涯，雨不泛溢旱不亏。莫言此乏蜿蜒姿，虫行蛭动皆可疑。咫尺中间涵世界，寂然心印本无碍。不与儿童搅水浑，留照须眉长自在。",
            "comment": ""
        },
        {
            "title": "支提禅寺",
            "content": "石龛金佛一千身，不到支提孰识真。仿佛钟声鸣翠阜，晶荧灯焰下苍旻。平生梦想烟霞际，今日来游鬓发新。踏破禅林秋月皎，水云间淡入精神。",
            "comment": ""
        }
    ]
}