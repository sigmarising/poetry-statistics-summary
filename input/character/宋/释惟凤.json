{
    "dynasty": "宋",
    "author": "释惟凤",
    "poems": [
        {
            "title": "送史馆李学士任和州",
            "content": "历阳南望极，岸远石城危。去梦惊潮断，行吟见雁随。淮帆向风阔，楚木落秋迟。到日应间卧，公心帝自知。",
            "comment": ""
        },
        {
            "title": "寄希昼",
            "content": "关中吟鬓改。多事与心违。客路逢人少，家书入阙稀。秋声落晚木，夜魄透寒衣。几想林间社，他年许共归。",
            "comment": ""
        },
        {
            "title": "留题河中柴给事望云亭",
            "content": "郡间思退隐，嘉致望云秋。旧客容谁访，新诗许我留。棋窗寒日短，琴幌夜灯幽。青琐无归梦，期憎话沃洲。",
            "comment": ""
        },
        {
            "title": "送陈豸处士",
            "content": "草长开路微，离思更依依。家远知琴在，时清买剑归。孤城回短角，独树隔残辉。别有邻渔约，相迎扫钓矶。",
            "comment": ""
        },
        {
            "title": "姑射山诗题曾山人壁",
            "content": "东西望朔漠，姑射独崔嵬。一片两片云，终南太华来。根绕黄河曲，影落清渭隈。深涧饮渴虹，邃洞生秋雷。古径穷难尽，晴岚拨不开。海鹏飞上迟，边风劲触回。傲隐非他古，依灵有奇才。曾生心若何，猿声终夜哀。",
            "comment": ""
        },
        {
            "title": "寄登封宰韩殿丞",
            "content": "前秋登阁晚，吟次见晴云。中岳耸当县，三年静对君。朱衣借客典，清俸买书分。别后逢摇落，相思隔晋汾。",
            "comment": ""
        },
        {
            "title": "寄昭文馆陈学士",
            "content": "秋深荒外客，独上望京台。远信未封去，新鸿又见来。地寒边树短，天静瘴云开。无限心相向，南宫卧锦才。",
            "comment": ""
        },
        {
            "title": "答宇昭师",
            "content": "要地无间日，吟踪肯暂过。林泉归计晚，雨雪向春多。径僻稀来客，庭荒半长莎。独眠思旧约，寒梦绕烟萝。",
            "comment": ""
        },
        {
            "title": "寄兆上人",
            "content": "久负中条约，深秋兴苦何。白云归望远，黄叶意空多。静卧侵仙掌，微吟隔楚波。飞书答招隐，迢递寄烟萝。",
            "comment": ""
        },
        {
            "title": "吊长禅师",
            "content": "霜钟侵漏急，相吊晓悲浓。海客传遗偈，林僧寫病容。漱泉流落叶，定石集鸣蛩。回首云门望，残阳下远峰。",
            "comment": ""
        },
        {
            "title": "句",
            "content": "众星随手举，万物应心平。",
            "comment": ""
        },
        {
            "title": "句",
            "content": "寺近东溟日，山连北固春。",
            "comment": ""
        },
        {
            "title": "秋灯",
            "content": "耿耿销深暗，孤窗岂暂忘。照回秋梦断，静引夜吟长。病鼠惊空穴，寒萤聚缺墙。邻居选共惜，及物有馀光。",
            "comment": ""
        },
        {
            "title": "送徐涉南归",
            "content": "长安来雁急，相顾话离心。日落思家远，天寒归路深。秋光生独树，夕吹响孤砧。渐入云乡望，应无越客吟。",
            "comment": ""
        },
        {
            "title": "句",
            "content": "岸尽吴山出，潮平越树低。",
            "comment": ""
        },
        {
            "title": "句",
            "content": "草檄飞燕垒，降幡入汉营。",
            "comment": ""
        },
        {
            "title": "与行肇师宿庐山栖贤寺",
            "content": "冰瀑寒侵室，围鑪静话长。诗心全大雅，祖意会诸方。磬断危杉月，灯残古塔霜。无眠向遥夕，又约去衡阳。",
            "comment": ""
        },
        {
            "title": "寄刘处士",
            "content": "度月阻相寻，应为苦雨吟。井浑茶味失，地润屐痕深。鸟背长湖色，门间古树阴。想君慵更甚，华发昼方簪。",
            "comment": ""
        }
    ]
}