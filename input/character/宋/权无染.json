{
    "dynasty": "宋",
    "author": "权无染",
    "poems": [
        {
            "title": "乌夜啼",
            "content": "洗尽铅华污，玉颜自发轻红。无言雪月黄昏後，别是个丰容。骨瘦难禁消瘦，香寒不并芳秾。与君高却看花眼，红紫谩春风。",
            "comment": ""
        },
        {
            "title": "孤馆深沈",
            "content": "琼英雪艳岭梅芳。天付与清香。向腊後春前，解压万花，先占东阳。拟待折、一枝相赠，奈水远天长。对妆面、忍听羌笛，又还空断人肠。",
            "comment": ""
        },
        {
            "title": "南歌子",
            "content": "一点檀心紫，千重粉翅光。蔷薇水浸淡鹅黄。别是一般风韵、断人肠。有艳难欺雪，无花可此香。寻思无计与幽芳。除是玉人清瘦、道家妆。",
            "comment": ""
        },
        {
            "title": "凤凰台忆吹箫/凤凰台上忆吹箫",
            "content": "水国云乡，冰魂雪魄，朝来新领春还。便未怕、天暄蜂蝶，笛转羌蛮。一树垂云似画，香暗暗、白浅红班。东风外，清新雪月，潇洒溪山。应是飞琼弄玉，天不管、年年谪向人间。占芳事，铅华一洗，红叶俱残。多少烟愁雨恨，空脉脉、意远情闲。无人见，翠袖倚竹天寒。",
            "comment": ""
        },
        {
            "title": "南歌子",
            "content": "照水金莲小，披风宝麝浮。雪中开占百花头。一味潇潇洒洒、自风流。病态含春瘦，芳魂傍月愁。轻烟微雨更清幽。遮莫姚黄相并、也应羞。",
            "comment": ""
        }
    ]
}