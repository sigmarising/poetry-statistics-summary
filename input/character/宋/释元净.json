{
    "dynasty": "宋",
    "author": "释元净",
    "poems": [
        {
            "title": "龙井十题·龙井亭",
            "content": "虚亭乱石间，中有潜虬府。澄湛源莫穷，旱岁为灵雨。",
            "comment": ""
        },
        {
            "title": "四牛图颂",
            "content": "瞥尔家栏里，回头识得伊。不须常管带，取次倒横骑。似客归家日，如儿得母时。平田荒草里，吹唱哩囉哩。",
            "comment": ""
        },
        {
            "title": "龙井十题·狮子峰",
            "content": "独尔群山里，人称狮子峰。无心自哮吼，显晦烟云中。",
            "comment": ""
        },
        {
            "title": "龙井十题·归隐桥",
            "content": "谢讲竺峰寺，归隐新此桥。院幽结林表，身老寄烟霄。",
            "comment": ""
        },
        {
            "title": "次韵参寥子寄秦少游三绝时少游举进士不得",
            "content": "秦郎文字固超然，汉武凭虚意欲仙。底事秋来不得解，定中试为问诸天。",
            "comment": ""
        },
        {
            "title": "龙井十题·萨埵石",
            "content": "巨石如掌平，兀然半青嶂。钦哉昔道人，饲虎兹喦上。",
            "comment": ""
        },
        {
            "title": "次韵参寥子寄秦少游三绝时少游举进士不得",
            "content": "得失秋毫久已明，不须闻此气峥嵘。何妨却伴参寥子，无数新诗咳唾成。",
            "comment": ""
        },
        {
            "title": "和参寥寄秦少游",
            "content": "岩栖木食已皤然，交旧何人慰眼前。素与昼公心印合，每思秦子意珠圆。当年步月来幽谷，柱杖穿云冒夕烟。台阁山林本无异，故应文字未离禅。",
            "comment": ""
        },
        {
            "title": "龙井十题·寂室",
            "content": "心寂寂自绝，此意为君说。寒云嵌空亭，独有月照雪。",
            "comment": ""
        },
        {
            "title": "四牛图颂",
            "content": "混沌不分处，三缘未合时。神通难可测，佛眼莫能窥。坦荡全躯白，安眠露地肥。为躭春色好，又被业风吹。",
            "comment": ""
        },
        {
            "title": "龙井十题·坤泉",
            "content": "物外老余生，泉发幽岩里。自可给瓶盂，不羡沧溟水。",
            "comment": ""
        },
        {
            "title": "龙井十题·潮音堂",
            "content": "真说无所示，真听无所闻。海潮山外过，妙响入深云。",
            "comment": ""
        },
        {
            "title": "四牛图颂",
            "content": "脱下娘生袴，还归不动尊。万缘具顿罢，一路涅槃门。大海波澜息，青天绝点云。披毛同异类，无刹不分身。",
            "comment": ""
        },
        {
            "title": "龙井十题·讷斋",
            "content": "忆昔毗耶老，杜口有谁听。还闻寂寞里，其辩过雷霆。",
            "comment": ""
        },
        {
            "title": "次赵清献公诗",
            "content": "南极星临释子家，杳然十里税青华。公年自尔增仙籍，几度龙泓诗贡茶。",
            "comment": ""
        },
        {
            "title": "四牛图颂",
            "content": "改换毛衣了，从兹不自由。只知今日事，忘却旧时牛。步步虽同辙，昂昂不转头。四山成隔阔，相逐没时休。",
            "comment": ""
        },
        {
            "title": "龙井十题·风篁岭",
            "content": "风篁荫修岭，挺节含虚心。悠悠往还客，孰不聆清音。",
            "comment": ""
        },
        {
            "title": "次韵参寥子寄秦少游三绝时少游举进士不得",
            "content": "一尾追风抹万蹄，昆仑玄圃谓朝隮。回看世上无伯乐，却道盐中胜月题。",
            "comment": ""
        },
        {
            "title": "龙井十题·照阁",
            "content": "高峰御皎月，深壑泻飞湍。谁来白云里，与汝凭栏看。",
            "comment": ""
        },
        {
            "title": "和苏子由",
            "content": "春去春来冬复冬，几思虚论未缘逢。歙溪道赏兄遗迹，勿少龙泓一老龙。",
            "comment": ""
        },
        {
            "title": "和佛印",
            "content": "久仰真风扬四海，今朝邂逅欲生莲。法灯晃耀皆蒙照，佛印灵玄孰可传。诸子丛林禅里老，十方尘刹上中天。烁迦罗眼周三际，豁破群迷量廓然。",
            "comment": ""
        },
        {
            "title": "龙井新亭",
            "content": "暇政去旌旆，杖策访林邱。人惟尚求旧，况悲蒲柳秋。云谷一临照，声光半载留。轩眉狮子峰，洗眼苍龙湫。路穿乱石脚，亭蔽重冈头。湖山一日尽，万象掌中浮。煮茗欵道论，奠爵致龙优。过溪虽犯戒，兹意亦风流。自惟日老病，当期安养游。愿公归庙堂，用慰天下忧。",
            "comment": ""
        },
        {
            "title": "偈",
            "content": "要行便行，要坐便坐。六处神通，是个什麽。把定时一物不为，放行时杀人放火。",
            "comment": ""
        }
    ]
}