{
    "dynasty": "宋",
    "author": "释祖先",
    "poems": [
        {
            "title": "临终偈",
            "content": "末后一句，已成初怛。写出人前，千错万错。",
            "comment": ""
        },
        {
            "title": "达磨赞",
            "content": "梁皇殿前不能把定，少林山下风波愈盛。若解谨初护末，不到图形画影。",
            "comment": ""
        },
        {
            "title": "偈颂四十二首",
            "content": "鹧鸪啼处百花香，日暖风和春昼长。昨夜虚空开口笑，祥光瑞气满华堂。",
            "comment": ""
        },
        {
            "title": "偈颂四十二首",
            "content": "达磨西来事，今人谩度量。天河争起浪，月桂不闻香。达磨西来事，今人谩度量。人贫智短，马瘦毛长。天气或晴或雨，白云乍卷乍舒。行脚汉奔南走北似信不信，老臊胡游梁历魏似有似无。",
            "comment": ""
        },
        {
            "title": "寄王承务",
            "content": "经年相别无他嘱，莫只波波意里求。病去药除消息尽，红尘堆里等閒游。",
            "comment": ""
        },
        {
            "title": "颂古三首",
            "content": "应无所住以生心，大地山河一发沉。从此别开穷世界，新州柴把贵如金。",
            "comment": ""
        },
        {
            "title": "偈颂四十二首",
            "content": "客从南方来，报我天童老。撞破太虚空，全身入荒草。而今子细思量，令人哭不成哭笑不成笑，寥寥目断千峰晓。",
            "comment": ""
        },
        {
            "title": "送虎丘首座住菴",
            "content": "剑池拾得丰城剑，凛凛寒光射斗牛。为报不平平底事，草菴蓬户也风流。",
            "comment": ""
        },
        {
            "title": "偈颂四十二首",
            "content": "节届书云，阴极阳升。冰河发焰，枯木抽英。惟有拄杖子，依旧黑轮皴。不迁不变，无辱无荣。笑杀当年面壁人。",
            "comment": ""
        },
        {
            "title": "偈颂四十二首",
            "content": "常独行，常独步。咄，莫来拦我毬门路。",
            "comment": ""
        },
        {
            "title": "偈颂四十二首",
            "content": "十五日已前明似镜，十五日已后黑如漆。正当十五日，莺迁乔木频频语，蝶恋芳丛对对飞。",
            "comment": ""
        },
        {
            "title": "偈颂四十二首",
            "content": "只个垂垂白发僧，一生两度受皇恩。只凭少室无私句，地久天长祝圣君。",
            "comment": ""
        },
        {
            "title": "偈颂四十二首",
            "content": "不是心，不是佛，不是物。忍俊不禁，为诸人做个瞥脱。流水暗销溪畔石，劝人除却是非难。",
            "comment": ""
        },
        {
            "title": "偈颂四十二首",
            "content": "大小雪窦，错下名言。若人知得落著，许他喫著大虫胆。",
            "comment": ""
        },
        {
            "title": "周正字请赞亡母宜人王氏真",
            "content": "画得十分，依前不是。端坐北堂，琅琅仁义。文殊罔明把手行，入定出定恣游戏。",
            "comment": ""
        },
        {
            "title": "偈颂四十二首",
            "content": "卧病恰旬余，气力无一铢。皮穿筋骨露，勉强且支梧。无盐无米，谁为分疎。拄杖子起来，泻出百斛明珠。各请点检仓库，毕竟是有是无。山僧不免随后念个苏噜苏噜。",
            "comment": ""
        },
        {
            "title": "偈颂四十二首",
            "content": "寒食清明节，韶光映林樾。垅上标坟人，眼中流出血。生灭本无踪，时人当自决。君不见水潦曾经马师踏，直至而今笑不彻。",
            "comment": ""
        },
        {
            "title": "偈颂四十二首",
            "content": "今朝又见开炉，浩浩诸方暖热。卧龙冷落门庭，也要人前细说。夜静更阑炭也无，衲衣破处冰侵骨。",
            "comment": ""
        },
        {
            "title": "偈颂四十二首",
            "content": "插一茎草建梵刹，画出规模何太窄。争似亦庵新建立，容尽十方云水客。鹫岭风高，少林月白。光明寂照遍河沙，万古流辉有张拙。",
            "comment": ""
        },
        {
            "title": "偈颂四十二首",
            "content": "一切数句非数句，与吾灵觉何交涉。字义炳然，当阳一决。",
            "comment": ""
        },
        {
            "title": "偈颂四十二首",
            "content": "有问冬来事，京师出大黄。汉家勋业在，樊哙与张良。",
            "comment": ""
        },
        {
            "title": "偈颂四十二首",
            "content": "旧岁夜来去，去从何处去。新年今日来，来从何处来。既无来，又无去，铁壁银山成指注。",
            "comment": ""
        },
        {
            "title": "禅人请赞",
            "content": "错错错，徒名邈。画得十成，欠蹄少角，一任天下人贬剥。",
            "comment": ""
        },
        {
            "title": "偈颂四十二首",
            "content": "一夏九十日，今朝喜圆满。拈得巩县茶瓶，摵碎饶州瓷碗。冷笑布袋，平欺懒瓒。天堂不拘，地狱不管。空腹高心担片板，无端瞎却顶门眼。",
            "comment": ""
        },
        {
            "title": "偈颂四十二首",
            "content": "二千年前公案，今朝重为提撕。同住大光明藏，无修无证无为，脑后依前欠一槌。",
            "comment": ""
        },
        {
            "title": "偈颂四十二首",
            "content": "山润石含玉，林秀渊藏珠。珠玉两交辉，情穷意难极。",
            "comment": ""
        },
        {
            "title": "偈颂四十二首",
            "content": "这僧问处，字义炳然。藏主无言，文不加点。还它老成人，扶持正法眼。",
            "comment": ""
        },
        {
            "title": "定光赞",
            "content": "天涯海角俱行遍，鬼面神头只自谩。却忆当年旧风月，杖头挑出与人看。",
            "comment": ""
        },
        {
            "title": "偈颂四十二首",
            "content": "晓来鹊噪一声声，象驾峥嵘喜见临。款听琅琅终日语，异苗翻秀映丛林。",
            "comment": ""
        },
        {
            "title": "偈颂四十二首",
            "content": "尧仁广被三千界，舜德长敷亿万年。珍重圣恩何以报，只凭一炷海檀烟。",
            "comment": ""
        },
        {
            "title": "偈颂四十二首",
            "content": "心镜明鉴明无碍，豁然莹彻周沙界。万象森罗不覆藏，一颗圆光非内外。",
            "comment": ""
        },
        {
            "title": "临济赞",
            "content": "揎拳捋肘，只有一个。电卷星飞，抬头蹉过。",
            "comment": ""
        },
        {
            "title": "偈颂四十二首",
            "content": "智慧弓，坚固箭，射破虚空成两片。海门斜去两三行，惊起暮天沙上雁。牛头没，马头回，铁壁银山一拶开。上苑玉池方解冻，湖光潋滟映崔嵬。却笑普通年远事，不从葱岭带将来。",
            "comment": ""
        },
        {
            "title": "六祖赞",
            "content": "颺下採樵斧，直入堆坊舂。一脚踏到底，黄梅信息通。",
            "comment": ""
        },
        {
            "title": "颂古三首",
            "content": "岩头一拶，虚空迸裂。父子不传，神仙妙诀。",
            "comment": ""
        },
        {
            "title": "偈颂四十二首",
            "content": "大家共住喫茎虀，熟煮烂炊。粗餐易饱，细嚼难饥。泠淡没滋味，从来少人知，此意明月说向谁。",
            "comment": ""
        },
        {
            "title": "偈颂四十二首",
            "content": "不坐空王殿，不挂本来衣。何须更恁麽，切忌未生时。",
            "comment": ""
        },
        {
            "title": "偈颂四十二首",
            "content": "暑威尚炽，喜见新秋。潘阆倒骑驴子，梵志翻著袜头。堪悲堪笑，自唱自酬。有时乘好月，特地过沧洲。",
            "comment": ""
        },
        {
            "title": "偈颂四十二首",
            "content": "夤缘於此得安闲，屈指三年一瞬间。好是今朝乘快便，又携藜杖过它山。",
            "comment": ""
        },
        {
            "title": "寄蒋山如一翁",
            "content": "悠悠世路绝跻攀，卧看白云空往还。惟有同参一句子，肯将容易混尘寰。",
            "comment": ""
        },
        {
            "title": "偈颂四十二首",
            "content": "今朝五月端午节，千妖百怪尽消灭。艾虎桃符相耳语，摇头不肯向人说。无端被者主杖子，对众一时俱漏洩。",
            "comment": ""
        },
        {
            "title": "偈颂四十二首",
            "content": "黄檗山头喫棒，大愚肋下筑拳。佛法的的大意，犹隔十万八千。",
            "comment": ""
        },
        {
            "title": "偈颂四十二首",
            "content": "首夏初临，薰风乍扇。急景如梭，万化千变。惟有拄杖子，黑轮皴，没思算。解道厨库揖僧堂，三门朝佛殿。",
            "comment": ""
        },
        {
            "title": "戢菴居士持寿像求赞",
            "content": "似僧有发，似俗无尘。淡默自处，惟德与邻。曾向凤池亲圣训，更来鹿苑夺芳春。",
            "comment": ""
        },
        {
            "title": "自诒",
            "content": "宴坐白云里，经行碧嶂中。游人穷不到，幽鸟自匆匆。",
            "comment": ""
        },
        {
            "title": "偈颂四十二首",
            "content": "办能开饭店，谁怕肚皮宽，说甚方便不方便。先入南湖门，次入南湖室。吞底热铁丸，喫底洋铜汁。本色人到来，沙糖更浇蜜。诸法寂灭相，不可以言宣。老来不著便，过犯已弥天。",
            "comment": ""
        },
        {
            "title": "偈颂四十二首",
            "content": "天上月圆，人间月半。子细看来，从头错算。姮娥昨夜失金鍼，撼动玉楼寻不见。",
            "comment": ""
        },
        {
            "title": "偈颂四十二首",
            "content": "兴化打克宾，猛虎蓦腰骑。养子不及父，家门一世衰。",
            "comment": ""
        },
        {
            "title": "本禅人请赞",
            "content": "学道不根，参禅莽卤。似恁趣向乘疎，如何传灯继祖。本禅画出人前，转见和泥合土。就中更有些子譊讹，焦尾大虫无来是虎。",
            "comment": ""
        },
        {
            "title": "偈颂四十二首",
            "content": "百不知，百不会。似兀如痴，随群逐队，谁云赵璧无瑕颣。",
            "comment": ""
        },
        {
            "title": "偈颂四十二首",
            "content": "扶持临济正法眼，出手还它勇毅人。利物应机全体用，丛林又见一番新。",
            "comment": ""
        },
        {
            "title": "偈颂四十二首",
            "content": "诸人知处良遂知，良遂知处人不知。王维已死无人画，留得青山对落晖。",
            "comment": ""
        },
        {
            "title": "偈颂四十二首",
            "content": "一夏九十日，今朝喜告毕。二千年前事，切忌更寻觅。",
            "comment": ""
        },
        {
            "title": "偈颂四十二首",
            "content": "杨岐斗胜不斗劣，秀峰斗劣不斗胜。秀峰乍作没亲疎，个个尽怀沧海珠。满眼湖山看不足，释迦弥勒是他奴。",
            "comment": ""
        },
        {
            "title": "偈颂四十二首",
            "content": "世出世间希有事，显发须还过量人。出没卷舒惊世梦，蓬莱山色又重新。",
            "comment": ""
        },
        {
            "title": "示楞严座王",
            "content": "见犹离见非真见，还尽八还无可还。木落霜天山骨露，不知谁识老瞿昙。",
            "comment": ""
        },
        {
            "title": "颂古三首",
            "content": "师姑元是女人作，百衲禅僧多罔措。雁囘沙塞口啣芦，燕绕红梁浑不顾。",
            "comment": ""
        },
        {
            "title": "布袋赞",
            "content": "散诞不拘仪轨，街头走到街尾。逢人大笑呵呵，那个知渠肚里。",
            "comment": ""
        },
        {
            "title": "偈颂四十二首",
            "content": "大人见大见，大智得大用。胸中怀六合，掌内握乾坤。",
            "comment": ""
        },
        {
            "title": "偈颂四十二首",
            "content": "马祖升堂，百丈卷席。正令不行，拗曲作直。",
            "comment": ""
        },
        {
            "title": "戢菴居士请赞济颠",
            "content": "瞎堂之子，附马之后。出处行藏，一向漏逗。是圣是凡莫测，掣颠掣狂希有。一拳拳碎虚空，惊得须弥倒走。",
            "comment": ""
        },
        {
            "title": "性长老写师真请赞",
            "content": "顽无所知，说无照对。弄假像真，遭人笑怪。花擘临济黄檗，佛法未梦见在。在在在，是处清风动天籁。",
            "comment": ""
        },
        {
            "title": "示禅人写华严经",
            "content": "毗卢大经卷，尘识久埋藏。上人笔端力，掇出放毫光。笑他自城游历，自倒自起自忙。江天月晓，梦破斜阳。一印印定，无法商量。",
            "comment": ""
        },
        {
            "title": "示南华行者",
            "content": "黄梅会里七千指，虎骤龙驰空点胸。碓蹯老卢愚且拙，坤维占断最高峰。",
            "comment": ""
        },
        {
            "title": "偈颂四十二首",
            "content": "种种性相义，我及十方佛。乃能知是事，昼见日，夜见月。坐卧经行，曾无间歇，吽吽，有甚交涉。",
            "comment": ""
        },
        {
            "title": "偈颂四十二首",
            "content": "今朝五月端午，不用书符呪语。只将者个拄杖，用作降魔铁杵。楚大夫活捉狞龙，张天师倒骑猛虎。触翻东海鲤鱼，直得倾贫下雨。",
            "comment": ""
        },
        {
            "title": "偈颂四十二首",
            "content": "雪子落纷纷，乌盆变白盆。忽然日头出，依旧是乌盆。",
            "comment": ""
        }
    ]
}