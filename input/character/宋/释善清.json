{
    "dynasty": "宋",
    "author": "释善清",
    "poems": [
        {
            "title": "读法界观",
            "content": "多中即一一中多，浪里全提水是波。波水灭时多一尽，日轮当午见星河。",
            "comment": ""
        },
        {
            "title": "颂二首",
            "content": "铜砂锣里油清净，照见尘中旧主人。寄语禅人猛参取，莫教孤负此生身。",
            "comment": ""
        },
        {
            "title": "颂二首",
            "content": "八万四千非一一，七金山内海滔滔。妙高峰顶平如掌，谁把长竿钓巨鳌。",
            "comment": ""
        },
        {
            "title": "偈",
            "content": "随随随，昔昔昔，随随随后无人识。夜来明月上高峰，元来只是这个贼。",
            "comment": ""
        },
        {
            "title": "偈五首",
            "content": "日入西，梦幻空花能几久。百岁光阴二分过，茫茫无限途中走。告禅人，早回首，莫待春风动杨柳。",
            "comment": ""
        },
        {
            "title": "偈五首",
            "content": "不出三门九十日，大都只要此心休。此心休了全无事，天下名山任意游。",
            "comment": ""
        },
        {
            "title": "送临安南荡崇觉空禅师偈",
            "content": "十年聚首龙峰寺，一悟真空万境閒。此去随缘且训隐，莫将名字落人间。",
            "comment": ""
        },
        {
            "title": "偈五首",
            "content": "掩息茅堂这六冬，心忘境寂万缘空。不知幻业从何起，依旧令教振祖风。",
            "comment": ""
        },
        {
            "title": "偈五首",
            "content": "万仞嵯峨鸟道难，剑办挥处骨毛寒。泥牛昨夜归沧海，吸得西江水尽乾。",
            "comment": ""
        },
        {
            "title": "偈五首",
            "content": "云从龙，风从虎，冬至寒食一百五。自古相传直至今，南泉不打监官鼓。参玄人，休莽卤，甜者甜兮苦者苦。直截毗卢向上关，莫教错却来时路。",
            "comment": ""
        }
    ]
}