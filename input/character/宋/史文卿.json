{
    "dynasty": "宋",
    "author": "史文卿",
    "poems": [
        {
            "title": "种梅",
            "content": "素与梅花自有缘，又移几本种庭前。镜中一半閒风月，不属王郎载雪船。",
            "comment": ""
        },
        {
            "title": "万杉寺",
            "content": "君恩报答果何如，手植松杉一万株。溪足断边横略彴，峰头好处见浮屠。凤书御墨藏飞白，龙吐山泉散作珠。包帚祝尧同此类，刻崖大庆拟嵩呼。",
            "comment": ""
        },
        {
            "title": "惜春",
            "content": "秀麦条桑翦翦寒，锦屏残梦怯衣单。惜春只怕春归去，多插瓶花在处安。",
            "comment": ""
        },
        {
            "title": "枯梅",
            "content": "樛枝半著古苔痕，万斛寒香一点春。总为古今吟不尽，十分清瘦似诗人。",
            "comment": ""
        },
        {
            "title": "秋词",
            "content": "写就秋词雁景稀，背灯无语独眠迟。画栏点滴芭蕉雨，一夜将愁向阿谁。",
            "comment": ""
        },
        {
            "title": "偶成",
            "content": "一生富贵皆空梦，千古英雄只断碑。几欲含毫作天问，西风吹恨入江篱。",
            "comment": ""
        },
        {
            "title": "秋词",
            "content": "桂枝风动小山幽，雨过陂池水漫流。拟作楚骚吟未了，一行新雁数声秋。",
            "comment": ""
        },
        {
            "title": "种梅",
            "content": "呼僮耕云种瑶树，斗挂青冥下风露。隔林野鹤不知寒，为我飞来复飞去。",
            "comment": ""
        }
    ]
}