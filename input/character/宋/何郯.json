{
    "dynasty": "宋",
    "author": "何郯",
    "poems": [
        {
            "title": "益州州学对训堂",
            "content": "益为蕃捍西南隅，物众地大称名都。择守来頒兹土政，治人颇与他邦殊。蹉跌一有戾條教，便宜皆得行黥诛。群奸帖息不敢动，无复弄兵觊穿窬。任威或谓一时事，立政恐事非长世图。岂无达识究是否，重在改作徒嗟吁。仲翁裔孙有伟度，敢决不以常文拘。当官勇欲除蔽法，伊尤内恻仁心孚。视人无异远方意，威刑惠政还相须。始时岁荒力赈救，坐使饿殍成完肤。既而为俗思根本，其在立学陈师谟。大开庠儒务诲导，秀民从慕纷来趋。遂言讲署鸿生职，使演经傅傅诸徒。奏函一上闻法座，诏劄即日来諧俞。诏云信汝辨治蜀，缓任威罚先文儒。公心感激侈上赐，刻在金石尊神谟。覆之大厦牓美称，日久傅者期无渝。邦人承风为盛事，观者填道来于于。嗟嗟多士其听命，勿即邪径安夷涂。师无訿圣生率教，信尚姬孔尊唐虞。施之乡党励雅俗，仁谊得以相持扶。汉皇初始盛文学，起自蜀国行中区。本朝教化视三代，建元安可为齐驱。吾君训辞谕万里，义均盘诰兹宣敷。吾守教本数一国，学成洙泗相涵濡。臣谋君从协大义，圣哲倡和真同符。欲歌盛节示万古。才不迨志嗟其愚。",
            "comment": ""
        }
    ]
}