{
    "dynasty": "宋",
    "author": "陆九渊",
    "poems": [
        {
            "title": "书刘定夫诗轴",
            "content": "人生不更涉，何由知险艰。观君一巨轴，奚啻百庐山。",
            "comment": ""
        },
        {
            "title": "题达本庵",
            "content": "孩提无不爱其亲，不失其心即大人。从此劝君休外慕，悦亲端的在诚身。",
            "comment": ""
        },
        {
            "title": "访余昌言不遇留题",
            "content": "蹇驴清晓破平芜，来访故人村外居。门掩却寻山背路，堂虚惟阅案头书。不知车马从何往，借问僮奴归得无。留待西风日停午，只听松竹响萧疏。",
            "comment": ""
        },
        {
            "title": "鹅湖和教授兄韵",
            "content": "墟墓兴哀宗庙钦，斯人千古不磨心。涓流积至沧溟水，拳石崇成泰华岑。易简工夫终久大，支离事业竟浮沈。欲知自下升高处，真伪先须辨古今。",
            "comment": ""
        },
        {
            "title": "赠化主",
            "content": "学佛居山林，往往仪状野。道人翩然来，礼节何尔雅。职事方惽惽，言论翻洒洒。安得冠其颠，公材岂云寡。",
            "comment": ""
        },
        {
            "title": "和黄司业喜雪",
            "content": "畴昔诗囊未破悭，琼瑰益自倍枵然。才华甘落诸公后，诚实徒居野老前。腊寺晚成春雪早，梅花静对雪花妍。从今长作丰登瑞，廪庾家家赡九年。",
            "comment": ""
        },
        {
            "title": "游湖分韵得西字",
            "content": "命驾不辞春径泥，少蓬高会帝城西。物非我辈终无赖，书笑蒙庄只强齐。天入湖光随广狭，山藏云气互高低。谁怜极目茭蒭里，隐隐苍龙卧古堤。",
            "comment": ""
        },
        {
            "title": "玉芝歌",
            "content": "灵华兮英英，芝质兮兰形。琼葩兮瑶实，冰叶兮雪茎。石室兮宛宛，苔茵兮菁菁。阴长松之偃蹇，带飞瀑之琮琤。实青端而黄表，眇中藏而不矜。匪自昭其明德，羌无愧兮畴能。",
            "comment": ""
        },
        {
            "title": "子规",
            "content": "柳院竹斋茅店，云芜风树烟溪。听彻残阳晓月，不论巴蜀东西。",
            "comment": ""
        },
        {
            "title": "少时作",
            "content": "从来胆大胸隔宽，虎豹亿万虬龙千，从头收拾一口吞。有时此辈未妥帖，哮吼大嚼无毫全。朝饮渤澥水，暮宿崑崙巅。连山以为琴，长河为之弦。万古不传音，吾当为君宣。",
            "comment": ""
        },
        {
            "title": "和杨廷秀送行",
            "content": "学粗知方耻为人，敢崇凶貌蚀诚真。义难阿世非忘世，智不谋身岂误身。逐遇宽恩犹得禄，归冲腊雪自生春。君诗正似清风快，及我征帆故起苹。",
            "comment": ""
        },
        {
            "title": "挽张正应",
            "content": "海门昼夜吼奔雷，却立吴山亦壮哉。前殿神仙三岛邃，正门阊阖九天开。玉阶恭授大官赐，象简亲承御墨回。多少箪瓢蓬瓮士，输君留宿两宫来。",
            "comment": ""
        },
        {
            "title": "送勾熙载赴浙西盐",
            "content": "平分浙江流，东境浮海角。其民仰鱼盐，久已困征榷。麦禾与桑麻，耕锄到墝埆。往岁比不登，场圃几濯濯。荒政劳庙谋，赈廪开数数。饥羸不待饱，共感君泽渥。仁哉覆育恩，所恶吏龌龊。教诏弥谆谆，听受只藐藐。何知国与民，足己肆贪浊。流离且未还，已复事椎剥。按察殊未曾，圣主独先觉。重贻宵旰忧，顾盼求草荦。君固岷峨英，怀抱富荆璞。迩来奏对语，朝阳鸣鷟鸑。锵然历帝聪，简记谅已确。外台适虚席，妙选出亲擢。此节岂轻受，委寄重山岳。除音九天下，众论靡瑕驳。揽辔首越山，青萍方在握。送君无杂言，当不负所学。",
            "comment": ""
        },
        {
            "title": "环翠台",
            "content": "直从平地矗崔嵬，南向群山斗次来。尽此半春留客醉，莫愁一日不花开。水从绿野前头绕，竹向芳菲缺处栽。目前断鸿天外去，问他更是几时回。",
            "comment": ""
        },
        {
            "title": "题慧照寺",
            "content": "春日重来慧照山，经年诗债不曾还。请君细数题名客，更有何人似我顽。",
            "comment": ""
        },
        {
            "title": "疏山道中",
            "content": "村静蛙声幽，林芳鸟语警。山樊纷皓葩，陇麦摇青颍。离怀付西江，归心薄东岭。忽念饥歉忧，翻令发深省。",
            "comment": ""
        },
        {
            "title": "送德麟监院归天童和杨廷秀韵二首",
            "content": "尽道吾庐登陟难，上人得得到相看。莫言无物堪延待，也有茶浇舌本乾。",
            "comment": ""
        },
        {
            "title": "莺",
            "content": "巧啭风台急管，清逾石涧回溪。好去枝枝惊梦，无人心到辽西。",
            "comment": ""
        },
        {
            "title": "晚春出箭溪二首",
            "content": "晴云冉冉薄斜晖，春静衡门半掩扉。风入墙头丹杏晚，高枝频颭乱花飞。",
            "comment": ""
        },
        {
            "title": "晚春出箭溪二首",
            "content": "长蹊窈窕晴沙暖，绿树交加细草香。归去不缘吾兴尽，月明应得更褰裳。",
            "comment": ""
        },
        {
            "title": "与僧净璋",
            "content": "自从相见白云间，离聚常多会聚艰。两度逢迎当汝水，数年隔阔是曹山。客来濯足傍僧怪，病不烹茶侍者閒。不是故人寻旧隐，只应终日闭禅关。",
            "comment": ""
        },
        {
            "title": "赠画梅王文显",
            "content": "子作寒梢已逼真，不须向上更称神。由来绝艺知音少，只恐今人过古人。",
            "comment": ""
        },
        {
            "title": "应天山",
            "content": "我家应天山，山高数万丈。上开园池美，林壑千万状。山西有龙虎，烟霞耿相望。寒清漾微波，暖翠团层嶂。天光入行舟，野色随支枝。吾党二三子，幽赏穷清旷。引兴谷云边，题名岩石上。碧桃吹晓笙，白鹤惊春涨。",
            "comment": ""
        },
        {
            "title": "蝉",
            "content": "风露枯肠里，宫商两翼头。壮号森木晚，清啸茂林秋。",
            "comment": ""
        },
        {
            "title": "过普宁寺",
            "content": "偶扶藜杖过南津，野寺长桥发兴新。暂就清溪照须鬓，不妨翠雾湿衣巾。山萦细栈疑无路，树络崩崖不压人。朝暮有程常卒卒，向因携酒上嶙峋。",
            "comment": ""
        },
        {
            "title": "闻莺",
            "content": "百喙吟春不暂停，长疑春意未丁宁。数声绿树黄鹂晓，如笑从前着意听。",
            "comment": ""
        },
        {
            "title": "送德麟监院归天童和杨廷秀韵二首",
            "content": "闻说淮民未免饥，春头已掘草根归。羡君稛载还山去，要挟星郎大字诗。",
            "comment": ""
        },
        {
            "title": "初夏侍长上郊行分韵得偕字",
            "content": "讲习岂无乐，鑽磨未有涯。书非贵口诵，学必到心斋。酒可陶吾性，诗堪述所怀。谁言曾点志，吾得与之偕。",
            "comment": ""
        },
        {
            "title": "简朱干叔诸友",
            "content": "利名风浪日相催，青眼难于世上开。何事诸君冒艰险，杖藜来入白云堆。",
            "comment": ""
        },
        {
            "title": "挽石子重",
            "content": "古重百里长，寄命谋托孤。今以京秩授，糜至无贤愚。州家督版帐，殿最视所输。况乃积弊久，宿负堆文符。老奸乘仓皇。阴拱为师模。民穷敛愈急，吏饱官自癯。天子为焦劳，宵旰思良图。高选部使者，庶使德意敷。石君在荐剡，闻者皆欢愉。不知何方民，凋瘵迟君苏。君丞固安日，岁旱当蠲租。县白如故事，守怒牢睢盱。赖君争之力，意得所请俞。揭数授里正，俾后不可渝。又尝宰尤溪，吏辈初闚{闚规换俞}。首以财匮告，欲辟侵民途。君乃治税籍，弊蠹穷根株。简易以便民，上下交相孚。民自不忍负，岂复烦催驱。关征且损数，孰谓儒术迂。使家得此人，黄屋何忧虞。惜哉不及用，重使吾嗟吁。",
            "comment": ""
        }
    ]
}