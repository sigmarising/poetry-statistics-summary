{
    "dynasty": "宋",
    "author": "邓剡",
    "poems": [
        {
            "title": "挽文魁母齐魏国夫人三首",
            "content": "色养从予季，全忠付伯兮。一心陵事汉，数语贾兴刘。海岭太多幸，崦嵫日遽西。犹怜兼国命，鸾诰湿金泥。",
            "comment": ""
        },
        {
            "title": "文文山画像赞",
            "content": "目煌煌兮疏星晓寒，气英英兮晴雷殷山。头碎柱而璧完，血化碧而心丹。呜呼，谁谓斯人不在世间。",
            "comment": ""
        },
        {
            "title": "报先寺",
            "content": "我是人间未了僧，苍崖如梦昔经行。炉中香愿犹馀烬，石上精魂又一生。绝嶂猿啼惊犬吠，四山屏合护钟声。何当缘业人间满，孤拥秋衾坐五更。",
            "comment": ""
        },
        {
            "title": "书乌龙山",
            "content": "岁云暮矣可奈何，云愁雨湿阴风多。林壑摧残海惊波，惨淡一色无山河。哀鸣嗷嗷旧枝柯，飞天不容忧虞罗。深山短景孤鸟过，会看明午风日和。",
            "comment": ""
        },
        {
            "title": "跋刘敏叔画杨诚斋先生探梅图",
            "content": "夜起诗翁吟骨健，雪寒梅瘦月初生。谁教霜月闲描画，景物和人成五清。",
            "comment": ""
        },
        {
            "title": "木兰花慢",
            "content": "步凉颸绿野，□锺鼓、□园林。有骑竹更生，扶藜未老，歌舞堂阴。金鞭半横玉带，烨神人、风度五云深。大耐自应鹤骨，活人总是天心。寿蒲香晚尚堪斟。梧竹对潇森。早问道燕城，衣裁绣衮，台筑黄金。天瓢正消几滴，化中原、焦土作甘霖。却伴赤松未晚，碧桃花下横琴。",
            "comment": ""
        },
        {
            "title": "霜天晓角",
            "content": "蛮烟塞雪。天老梅花骨。还著锦衣游戏，清江上、管风月。木兰归海北。竹梧侵户碧。三十六峰苍玉，驾白鹿、友仙客。",
            "comment": ""
        },
        {
            "title": "步月",
            "content": "盈盈当春月，含情隔幽棂。好怀不自制，起坐可一庭。娟娟吐微云，迢迢映华星。不寝步芳阴。裴回惜娉娉。百虫未敢怨，卉木正葱青。馀光散草露，乃复似秋萤。",
            "comment": ""
        },
        {
            "title": "挽文文山",
            "content": "忆公泪悬河，九地无处泻。想公骑赤龙，请命苍梧野。世人醉生死，翻笑独醒者。焉知千载英，精爽皎不夜。义士无废兴，时运有代谢。念昔丧乱初，公骑使君马。奋袂起勤王，忼慨泪盈把。须臾三万众，如自九天下。灯棋书檄交，笑语杂悲咤。捧土障洪河，一绳维大厦。至哉朝宗性，百折终不舍。身北冠自南，血碧心肯化。颜钩凛忠劲，杜诗蔚骚雅。晋阳骨肉冤，东市刀兵解。精诚揭天日，气魄动夷夏。丈夫如此何，一死尤足怕。田横老宾客，白发馀息假。有时梦岩电，意悟当飘洒。非无中丞传，杀青自谁写。魂归哀江南，千秋俎乡社。",
            "comment": ""
        },
        {
            "title": "午坐后亭",
            "content": "隔帘迟日午风微，社燕惊寒未肯归。读了丹经成默坐，时时一片杏花飞。",
            "comment": ""
        },
        {
            "title": "烛影摇红",
            "content": "郢雪歌高，天教鹤子参鸣和。薰风旌节瑞华□，光动垂弧左。早是烟楼撞破。更明珠、重添一颗。镜容中夜，摩顶欣然，石麟天堕。未羡眉山，两峰儿子中峰我。推贤世世珥金貂，何况阴功大。欲写弄獐书贺。愧无功、难消玉果。摩挲老眼，曾识英雄，试啼则个。",
            "comment": ""
        },
        {
            "title": "摸鱼儿",
            "content": "问庐陵、米作何价。棠阴又绿今夏。活人手段依然在，独乐园中司马。初度也。算几处篝香，手额你多谢。风亭月榭。尽隐橘观棋，折荷筒酒，花竹秀而野。阶庭树，满目鱼鱼雅雅。千金难买清暇。纷纷征榷尘如梦，谁有似公闲者。天怎舍。趁绿鬓朱颜，须入凌烟画。海天不夜。管岁岁安期，采蒲为寿，高宴碧桃下。",
            "comment": ""
        },
        {
            "title": "简寂观",
            "content": "一迳两山合，迢迢入青空。前横交剑流，后倚叠云屏。平生三笑图，此日丹元庭。双瀑隐如画，可玩不可听。东瀑更飘洒，珠玑落青冥。丹井久湮芜，蜕骨何由灵。何年老鹤归，松桧语丁宁。苦竹不肯笋，知此味甘馨。秋深石坛冷，液液枕参横。",
            "comment": ""
        },
        {
            "title": "唐多令",
            "content": "雨过水明霞。潮回岸带沙。叶声寒、飞透窗纱。堪恨西风吹世换，更吹我、落天涯。寂寞古豪华。乌衣日又斜。说兴亡、燕入谁家。惟有南来无数雁，和明月、宿芦花。",
            "comment": "【注释】本词和《浪淘沙 》（疏雨洗天清），盖出于同时。从两词所抒发的感慨、所描绘的景象和所创造的意境来看，都极为相似。“雨过水明霞 ，潮回岸带沙 。叶声寒，飞透窗纱”。一场大雨洗过天空 ，夕阳斜照彩霞映得水面格外明亮；大潮汹涌，在漫过海滩后又渐渐退去。江岸边留下了些许沙痕。声声落叶，飞快地透过窗纱，使词人感到秋意袭身，时令已由夏入秋了。这是一幅凄凉的黄昏秋江图。恰值兵败被掳之后，作者面对着此情此景，哪能不倍加伤感呢？“堪恨西风吹世换，更吹我，落天涯”。“西风”既作为一种自然物的实写，又象征着蒙古统治者侵略势力。时代变革、朝廷更换，邓剡抱定不再仕元的决心，天下之大，哪有立足之地？词人把自己比做被西风吹落天涯的枯叶，也很恰切。北朝的乐府民歌《紫骝马歌辞》云：“高高山上树 ，风吹叶落去。一去数千里，何当还故处？”它用风吹落叶比喻流落飘荡的情状，反映人民在战乱中逃亡景象。形象鲜明，深沉悲愤 。“天涯”意谓极言其远，以托出词人欲归不能的哀怨。词人在上片极言自己如落叶飘零，无根无绪，意在引出下片中作者表达的寂寞心情。“寂寞古豪华 ，乌衣日又斜 。说兴亡，燕入谁家”？南京，是烟柳繁华地，也是南宋王朝赖以阻挡蒙古南侵的一道屏藩。萧条得使词人生寂寞、衰歇之感。此词带有几分嘲讽意味 ，不只是一味悲慨而已。借燕子飞入新巢，喻指许多南宋遗民变节奉敌。作者大悲慨之中 ，怀有深深的嘲讽。更表明他不仕新朝，坚守节操的心声。词人又通过对空阔的水、天之间渐次观察，终于发现：“惟有南来无数雁，和明月，宿芦花。”淡淡几笔，就勾勒出另一幅凄清的寒汀芦雁图。词人置群雁于虽凄清而洁白的明月、芦花中，寄寓了他对乱离中的人民怀着无限同情。虽然是群雁，然而无首。没有凄居之处，真是可怜之极。邓氏此词以感情沉郁和风格清奇取胜。上片“寓情于景”。下片“以喻见意”，通过寒叶、西风、乌衣苍、明月、芦花等 ，表达了他作为作者的主体感受。全词如一幅清丽而寓意深刻的画卷，让欣赏者感到精神上的愉悦和满足。"
        },
        {
            "title": "促拍丑奴儿",
            "content": "睡起怯春寒。海棠花、开未开间。莫言春色三分二，朱颜绿鬓，栽花种竹，谁似君闲。侯印旧家毡。早天边、飞诏催还。从今岁岁称觞处，人如玉雪，花如锦绣，福寿如山。",
            "comment": ""
        },
        {
            "title": "挽文魁母齐魏国夫人三首",
            "content": "客谈剪髻德，邻识断机心。梭壁风云早，谖春雨露深。安舆神物相，归旐路足钦。滂母犹难比，生儿振古今。",
            "comment": ""
        },
        {
            "title": "浪淘沙",
            "content": "疏雨洗天晴。枕簟凉生。井梧一叶做秋声。谁念客身轻似叶，千里飘零。梦断古台城。月淡潮平。便携酒访新亭。不见当时王谢宅，烟草青青。",
            "comment": "【注释】邓剡被俘虏，和文天祥一同被押解北上。在途经建康，邓剡作了此词。这首词寓含有怀古感今的浓浓深情，语言极为明快，堪称邓剡现存的词中的一篇佳作。“疏雨洗天清 。枕簟凉生 。井桐一叶做秋声”。暑退寒来之节气替代，说出盛极而衰的人生哲理。古话说得好：“一叶落而知天下秋”；宋室覆亡，故国不在，如瑟瑟寒秋，令人心灰神懒。“疏雨洗天清”，然而天清世不清，能奈其何。室内枕席生凉，是实写秋天到来天气生凉，气候更替，室外井桐落叶，既是报秋，又勾起词人对自己身世的感叹。此词一开篇，便给全词的气氛作了烘托，深含怀古的幽幽情感。“谁念客身轻似叶，千里飘零”？跟《唐多令》词里写的“堪恨西风吹世换，更吹我，落天涯”意绪相通。叶随风飘，说明个人命运的不可把握，也表明作者对邦国沦亡悲哀之情 。“千里”是概括在广东被俘到建康的旅程。李后主亡国后所作《 浪淘沙 》的“梦里不知身是客 ”，和本词中所讲的“客身”皆指亡国之虏沦落于异域的生活。“梦断古台城。月淡潮平 。”东晋台城在今南京玄武湖畔。无限哀思难以排解 。邓剡把它带到梦乡，醒来却发觉古台城上梦凄凉 。词中借己情感之转折，演绎出作词的生活。词人的心境本来就很哀伤，但醒来见月色暗淡 ，海潮泛起，禁不住自己也心潮澎湃，心里更加凄怆。梦醒之后，到哪里去呢，只能去“便须携酒访新亭”。据《世说新语·言语篇 》西晋灭亡后南渡士人“每至美日，辄相邀新亭（在今南京市南 ），藉卉饮宴。周侯（岂页）中坐而叹曰 ：‘风景不殊，正自有山河之异！’皆相视流泪 。唯王丞相（导）愀然变色曰 ：‘当共戮力王室，克复神州，何至作楚囚相对！’王导在当年的新亭会上，还主张“戮力王室，克服神州 ”。但自己和文天祥都做了俘虏，宋王朝已彻底亡矣 。它跟李白《登金陵凤凰台》诗 “吴宫花草埋幽径，晋代衣冠成古丘”所表达的意思相符。李白慨叹历史之已成陈迹，而邓剡却多了一层亡国的实感。从情感之深切，邓剡实多一层。作为结句，它能融情入景，从而引读者于审美活动中直接领悟人生哲理。"
        },
        {
            "title": "挽李行甫",
            "content": "落魄平生马少游，不将乡时博封侯。肯缘儿辈断屐齿，谁忆平生醉杖头。老去焉知尧壤力，乱来初识楚天忧。新坟似与欧阡近，许见衣冠夜月游。",
            "comment": ""
        },
        {
            "title": "鹧鸪",
            "content": "行不得也哥哥。瘦妻弱子羸牸驮，天长地阔多网罗。南音渐少北音多，肉飞不起可奈何。行不得也哥哥。",
            "comment": ""
        },
        {
            "title": "摸鱼儿",
            "content": "笑平生、布帆无恙，堂堂稳送君去。江声悲壮崖殷血，曾是英雄行处。今亦古。甚一点东风，天不周郎与。城幡夜竖。几铜爵春残，战沙秋冷，华发遽如许。东坡老，千载风流两赋。馀音不绝如缕。临皋一笑三生梦，还认岷峨乡语。挥玉麈。尽不碍灯前，痛饮檐花雨。雪堂在否。管驾鹤归来，为君细赏，蝴蝶上阶句。",
            "comment": ""
        },
        {
            "title": "望夫山",
            "content": "朝望夫，暮望夫，一夕化作山石枯。潮水去却回，行人来不来。",
            "comment": ""
        },
        {
            "title": "满江红",
            "content": "王母仙桃，亲曾醉、九重春色。谁信道、鹿衔花去，浪翻鳌阙。眉锁娇娥山宛转，髻梳堕马云敧侧。恨风沙、吹透汉宫衣，馀香歇。霓裳散，庭花灭。昭阳燕，应难说。想春深铜雀，梦残啼血。空有琵琶传出塞，更无环佩鸣归月。又争知、有客夜悲歌，壶敲缺。",
            "comment": ""
        },
        {
            "title": "晓迳",
            "content": "晓风吹众绿，中含露气清。振袂起行散，逍遥觉身轻。爱彼檐卜香，淡然无世情。依稀庞家女，提篮映篱行。虽无膏沐意，皓质玉雪明。相看味禅悦，何必话无生。",
            "comment": ""
        },
        {
            "title": "步月",
            "content": "皓月流华光，微霄暧虚碧。空庭四无人，及此美□夕。霏微弄香雾，淡荡舒玉色。离离花影斜，梢梢兰露滴。颓然意忘倦，欲起还自惜。春情谅难得，后夜空相忆。",
            "comment": ""
        },
        {
            "title": "暑夕",
            "content": "暑夕不能寐，起坐林间亭。齿鼠欺黑月，流萤乱飞星，星河光淡泊，不辨草树青。泥泥凉露下，稍稍残梦醒。幽虫故儿女，私语如相应。邻钟自何来，迢迢入孤听。",
            "comment": ""
        },
        {
            "title": "夜闻风声归思浩然",
            "content": "西风响高明树，乡梦去帆前。稚子衡门下，先茔乱叶边。老来多一出，归去恰经年。海燕巢何晚，秋期落尔先。",
            "comment": ""
        },
        {
            "title": "好事近",
            "content": "桃脸破初寒，笑问刘郎前度。为说正元朝上，缥缈午桥午。百年方半日来多，且醉且吟去。须信剑南万首，胜侯封千户。",
            "comment": ""
        },
        {
            "title": "挽唐如晦二首",
            "content": "法护何妨短，元龙故自豪。交情如水淡，义气与秋高。贫不沾三釜，年方见二毛。魂兮如可返，痛饮读离骚。",
            "comment": ""
        },
        {
            "title": "避乱至乌岩山赠承节赵公",
            "content": "流水桃花又避秦，诛茅西崦结为邻。如公尚友浮丘伯，顾我早师梅子真。棋酒从容新里社，衣冠萧散古遗民。他年史传收芳迹，应许牵联作隐人。",
            "comment": ""
        },
        {
            "title": "八声甘州",
            "content": "笑钗符、恰正带宜男。还将寿花簪。早风薰竹醉，松凉鹤健，午坐存庵。三十六峰玉立，隔尘听玄谈。何似人难老，三十才三。闻得天边好语，第一流人物，偏重江南。满玻璃春绿，十载爱棠甘。青青鬓、尽堪图画，趁紫岩、年纪作枢参。却归宴、瑶池未晚，荷日红酣。",
            "comment": ""
        },
        {
            "title": "题龙山钟",
            "content": "丰山背后钟，霜月平原定。夜半响鲸音，隐隐天地应。山灵鹤梦醒，独听还独咏。萧萧蓬蒿中，收入杜陵径。",
            "comment": ""
        },
        {
            "title": "挽唐如晦二首",
            "content": "战艺时人北，受书吾道东。俊图开熟路，怒翼碍回风。勇往千人废，豪来一世空。深山埋玉气，得失付鸡虫。",
            "comment": ""
        },
        {
            "title": "砻山",
            "content": "斜阳客如画，路围丛薄间。惊禽忽冲起，似石投前山。",
            "comment": ""
        },
        {
            "title": "挽文魁母齐魏国夫人三首",
            "content": "两公兄弟我，我亦母夫人。侍疾番禺药，行封海道纶。孤穷空后死，俯仰欲谁亲。不尽西州泪，陶阡杳去尘。",
            "comment": ""
        },
        {
            "title": "疏影",
            "content": "瑶尊蘸翠。短长亭送别，风恋晴袂。腊树迎春，一路清寒，能消几日羁思。霜华不惜阳关柳，悄莫系、行人嘶骑。对梅花、一笑分携，胜约别来相寄。人物仙蓬妙韵，瑞鸾敛迅翼，聊憩香枳。见说使君，好语先传，付与芙蓉清致。客来欲问荆州事，但细语、岳阳楼记。梦故人、剪烛西窗，已隔洞庭烟水。",
            "comment": ""
        }
    ]
}