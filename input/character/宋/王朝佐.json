{
    "dynasty": "宋",
    "author": "王朝佐",
    "poems": [
        {
            "title": "清辉堂",
            "content": "古汴寒灰不可温，荧荧孤屿火犹存。一抔未问长陵土，两字先劳万乘尊。卓笔有锋兵自弱，投戈无志艺何论。清辉堂外重回首，谩说旋乾与转坤。",
            "comment": ""
        },
        {
            "title": "送林道会归平阳",
            "content": "研硃点易已多年，洞底烟霞别有天。千里漫来骑只鹤，一官归去领群仙。药炉暖养烧丹火，茶灶晴分瀹茗泉。安得尘襟都扫却，相从细读悟真篇。",
            "comment": ""
        },
        {
            "title": "贞义女祠",
            "content": "濑水何泱泱，携篚向水旁。低头事漂洗，不惜湿罗裳。晨出未暮归，老母在高堂。三十不愿适，焉知绣鸳鸯。道逢困丈夫，行乞良可伤。一饭妇女仁，况有残壶浆。终焉感礼义，出词何慨慷。贞洁恐无知，清流见肝肠。悲哉伍子胥，百金何足偿。惟有鸱夷心，可与增辉光。",
            "comment": ""
        },
        {
            "title": "敬轩",
            "content": "作圣阶梯义甚明，岂容惰慢倒仪形。气将六马收衔辔，心不多歧守性灵。上帝鉴兹恒翼翼，主翁唤醒更惺惺。揭楣倘有希贤志，合把斋箴究考亭。",
            "comment": ""
        },
        {
            "title": "题英薮山房",
            "content": "筑室傍丹梯，新颜手自题。空涵龙洞雨，壁污燕巢泥。树色围春昼，书声杂暮溪。南园花正发，携酒听莺啼。",
            "comment": ""
        }
    ]
}