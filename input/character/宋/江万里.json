{
    "dynasty": "宋",
    "author": "江万里",
    "poems": [
        {
            "title": "朝贺",
            "content": "四海衣冠拜九重，圣君在位像飞龙。遥瞻雉扇双开处，万岁齐呼瑞气浓。",
            "comment": ""
        },
        {
            "title": "诗退风涛",
            "content": "万里为官彻底清，舟中行止甚分明。如今若有亏心事，一任碧波深处沉。",
            "comment": ""
        },
        {
            "title": "柯山图",
            "content": "柯山千仞郁嶙峋，喜见丹青写送人。洞府无人留永日，神仙有路隔重云。苍松白石秋容净，绝壁悬崖晓势分。归向公庭对真景，却疑人是化中身。",
            "comment": ""
        },
        {
            "title": "辟妖禽吟",
            "content": "去国离家路八千，平生不爱半文钱。苍天鉴我无私意，莫使妖禽夜叫冤。",
            "comment": ""
        },
        {
            "title": "劝农",
            "content": "农岂犹需我劝农，且从人意卜年丰。喜闻布谷声声急，莫为催科处处穷。父老来前吾语汝，官民相近古遗风。欲知太守乐其乐，乐在田家欢笑中。",
            "comment": ""
        },
        {
            "title": "道番易登龙虎",
            "content": "瞻彼高山，苍苍相缪。云舒霞张，溪谷险幽。鸣鹤在树，猿猱啾啾。青松多风，白露已秋。仙乎曷去，胡不少留。",
            "comment": ""
        },
        {
            "title": "题黄鹤楼",
            "content": "黄鹤楼高倚半天，楼中黄鹤去千年。檐楹自是留真境，几席何妨得老仙。云护山光秋驻马，日笼江影书停船。良工改写归图画，俯仰令人一慨然。",
            "comment": ""
        },
        {
            "title": "水调歌头",
            "content": "生日重重见，馀闰有新春。为吾母寿，富贵外物总休论。且说家怀旧话，教学也曾菽水，亲意尽欣欣。只此是真乐，乐岂在邦君。吾二老，常说与，要廉勤。庐陵几千万户，休戚属儿身。三瑞堂中绿醑，酿就满城和气，端又属人伦。吾亦老吾老，谁不敬其亲。",
            "comment": ""
        },
        {
            "title": "锺陵归舟即事",
            "content": "昨日北风今日强，归船又过斫柴江。浮槎却被春流误，挂在沙头古柳椿。",
            "comment": ""
        },
        {
            "title": "和瑞雪",
            "content": "与天通处在人和，未有人和天荐瘥。消息连朝来玉阙，川原满眼尽银河。坡书已得欧公体，力士宜尊太白靴。人物于今如越雪，欲令惯见不嫌多。",
            "comment": ""
        },
        {
            "title": "句",
            "content": "不忍骤开还骤落，殷勤含蕊待君来。",
            "comment": ""
        },
        {
            "title": "荷花",
            "content": "结亭临水似舟中，夜雨潇潇乱打篷。荷叶晓看元不湿，却疑误听五更风。",
            "comment": ""
        },
        {
            "title": "龙虎山",
            "content": "凿开风月长生地，占却烟霞不老身。虚靖当年仙去后，未知丹诀付何人。",
            "comment": ""
        },
        {
            "title": "梅花",
            "content": "床头周易用心来，旧卷经年病不开。到得初冬梦颜子，欠伸俄健起寻梅。",
            "comment": ""
        },
        {
            "title": "梅花",
            "content": "草际春回残雪消，强扶衰病傍溪桥。东风不管梅花落，自酿新黄染柳条。",
            "comment": ""
        },
        {
            "title": "嘲元宰相",
            "content": "钓得金鳌休便休，何须垂上钓鱼钩。昨宵试向江头望，明月芦花别是秋。",
            "comment": ""
        }
    ]
}