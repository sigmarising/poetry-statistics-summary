{
    "dynasty": "宋",
    "author": "赵彦端",
    "poems": [
        {
            "title": "谒金门",
            "content": "朱槛曲。妆浅鬓云吹绿。半尺鹅溪凉意足。手香沾柄玉。午梦已惊难续。说与翠梧修竹。蓬海路遥天六六。乘鸾何处逐。",
            "comment": ""
        },
        {
            "title": "与诸公会饮昆山放生池亭",
            "content": "初疑山遥遥，不知日车水。杖藜起衰病，适此氛翳屏。北山喜觌面，倒屣客不领。讙然呼断桥，快扫风柳影。扁舟载幽具，二面纳倒景。荷香已坐足，不待花破颖。潜鱼出银刀，盈月上金饼。琴间得新弄，棋醉有新警。长备者谁欤，喧静同一境。行歌事带亦适，还坐烛初耿。吾曹困重阴，湿处混蛙黾。忽逢天宇宽，况此星斗冷。酒为河朔倾，大胜汲寒井。诗成西园句，浩若转修绠。君看万象色，回首森已暝。吾欢岂异兹，瓶罄勿三请。",
            "comment": ""
        },
        {
            "title": "卜算子",
            "content": "脉脉万重心，相望何时见。强半春寒去却来，野水差新燕。远负白头吟，坐惜红颜变。欲问平安无使来，日落庭花转。",
            "comment": ""
        },
        {
            "title": "浣沙溪/浣溪沙",
            "content": "花县双凫缥缈仙。家庭椿树正苍然。斑衣举酒大人前。袅袅凉风供扇枕，悠悠飞露湿丛萱。醉扶黄发弄曾玄。",
            "comment": ""
        },
        {
            "title": "点绛唇",
            "content": "好在苍苔，摩挲遗恨风还雨。一凉相与。片月生新浦。天外离居，为我荪桡举。山如许。故人来否。岁晚鲈堪煮。",
            "comment": ""
        },
        {
            "title": "谒金门",
            "content": "春意密。不受人间风日。一曲清歌云暮碧。尊前今夜识。醉客倦吟无力。滞梦停愁相织。只道桃源难再入。有人还问得。",
            "comment": ""
        },
        {
            "title": "虞美人",
            "content": "断蝉高柳斜阳处。池阁丝丝雨。绿檀珍簟卷猩红。屈曲杏花蝴蝶、小屏风。春山叠叠秋波慢。收拾残针线。又成娇困倚檀郎。无事更抛莲子、打鸳鸯。",
            "comment": ""
        },
        {
            "title": "翠微山居八首",
            "content": "一池荷叶衣无尽，数树桦花食有余。却被世人知住处，更移茆舍作深居。",
            "comment": ""
        },
        {
            "title": "临江仙",
            "content": "潦水似讥酒浅，秋云如妒蟾明。幽人闻雁若闻莺。更长端有意，菊晚近无情。诗学笑中偷换，烛花醉里频倾。罗衣迥立可怜生。五湖虽好在，客意欲登瀛。",
            "comment": ""
        },
        {
            "title": "念奴娇",
            "content": "棠阴绿遍，正金菊芙蓉，争放时节。满路歌谣民五裤，底事逢车催发。结彩成门，攀辕卧辙，何计留连得。故园花柳，尽成憔悴难说。今夜祖席邮亭，主人来日，已是朝天客。旌旆匆匆从此去，□赏□湖风月。眷恋无因，笑啼不敢，那忍伤轻别。清□难驻，一杯聊送行色。",
            "comment": ""
        },
        {
            "title": "梅花",
            "content": "南山如佳人，迥立未可亲。而况得道者，其间梅子真。",
            "comment": ""
        },
        {
            "title": "鹧鸪天",
            "content": "未有年光好破瓜。绿珠娇小翠鬟丫。清肌莹骨能香玉，艳质英姿解语花。钗插凤，鬓堆鸦。舞腰春柳受风斜。有时马上人争看，擘破红窗新绛纱。",
            "comment": ""
        },
        {
            "title": "垂丝钓",
            "content": "短篷醉舣。江南秋意如水。露草星明，风柳丝委。危槛倚。为故人宴喜。欢无几。念青鞋紫绮。论诗载酒，犹胜心寄双鲤。倦游晚矣。云路非吾事。湖海从君意。沙雁起。记夜阑隐几。",
            "comment": ""
        },
        {
            "title": "减字木兰花",
            "content": "乱云萦浦。做雪不成还是雨。知我为何。一笑仍添一恨多。不须归去。琥珀杯深能几许。草色如袍。记取从今舞处娇。",
            "comment": ""
        },
        {
            "title": "沙塞子",
            "content": "春水绿波南浦。渐理棹、行人欲去。黯消魂、柳上轻烟，花梢微雨。长亭放�盐藜谱　５�芳草、迷人去路。忍回头、断云残日，长安何处。",
            "comment": ""
        },
        {
            "title": "如梦令",
            "content": "嫩柳眉梢轻蹙。细草烟凝堪掬。争似小桃秾，酒入香肌红玉。清馥。清馥。不觉花阑漏促。",
            "comment": ""
        },
        {
            "title": "瑞鹤仙",
            "content": "揽垂杨细折。有别情遗爱，与君都说。文茵带雕轭。是行春来处，去年阡陌。柔桑半叶。转光风、轻扬秀麦。正人家共约，耕相借牛，社相留客。清绝。溪山犹记，脱帽吟风，倚楼招月。东君何事，将春至，放春歇。道从今江上，一花一柳，皆想油幢瑞节。纵离愁、瘦减腰围，带金正晔。",
            "comment": ""
        },
        {
            "title": "好事近",
            "content": "一种岁前春，谁辨额黄腮白。风意只吟群木，与此花修别。此花佳处似佳人，高情带诗格。君与岁寒相许，有芳心难结。",
            "comment": ""
        },
        {
            "title": "水龙吟",
            "content": "春溪漠漠如空，望中只与新愁去。何知尚有，烟间馀怨，洛津闲赋。已瘦难丰，久离重见，好春如许。念海棠未老，荼欲吐。且莫恨、风兼雨。休问无情水驿，载幽怀、小桡轻橹。君看睡起，平阶柳絮，入门花雾。才尽无奇，客残如扫，一尊谁举。怅行云断後，祗应梦里，有澄江句。",
            "comment": ""
        },
        {
            "title": "牡丹",
            "content": "沉香亭北无消息，魏国姚家亦寂寥。不见君王殿中见，溪园堂下雨潇潇。",
            "comment": ""
        },
        {
            "title": "谒金门",
            "content": "春不尽。处处与情相趁。谁道刘郎家恁近。一年花不问。双剪画罗春胜。今夜月圆如镜。怎得酒阑心易定。试将金液镇。",
            "comment": ""
        },
        {
            "title": "寿皇太子",
            "content": "少阳拜赐少阳旁，黄菊红茱满寿觞。阳德重重在初四，不须九日是重阳。",
            "comment": ""
        },
        {
            "title": "鹊桥仙",
            "content": "来时夹道，红罗步障，已换青丝翠羽。春愁元自逐春来，却不肯、随春归去。千觞美酒，十分幽事，归到只愁风雨。凭谁传语牡丹花，为做取、东君些主。",
            "comment": ""
        },
        {
            "title": "减字木兰花",
            "content": "屈亭湘浦。怨尽朝云还暮雨。知是谁何。赋得清愁尔许多。爱来慵去。此意平生成浪许。著尽茸袍。想像江梅雪後娇。",
            "comment": ""
        },
        {
            "title": "惜分飞",
            "content": "相与十年亲且旧。一笑天涯携手。霜际寒云逗。去年情味君思否。远水无情冰不就。好在尊前眉岫。肠断东南秀。淡烟疏月梅时候。",
            "comment": ""
        },
        {
            "title": "千秋岁",
            "content": "杏花风下。独立春寒夜。微雨度，疏星挂。晖晖浓艳出，袅袅繁枝亚。朱槛倚，轻罗醉里添还卸。寂寞情犹乍。怅望骖鸾驾。衣褪玉，香欺麝。一花拚一醉，杯重凭谁把。春去也，重帘翠幕人如画。",
            "comment": ""
        },
        {
            "title": "观送迎有感",
            "content": "来车去观何纷纶，城西三日吹沙尘。道旁鹤立乱青紫，千骑夹毂弓刀陈。共夸官军势雄盛，腰下黄金大邦印。旧人桃李已成蹊，新很号令风云驰。迎新争勤送争远，相劝行行畏天晚。西风折柳翠不禁，落日转旗红半掩。别筵泪粉犹沾衣，旌旗画戟重光辉。堂前昨夜语离燕，朝来贺夏成欢飞。江南陌上多芳草，长短亭边贵人老。君不见田间有客徒步归，年比使君白发少。",
            "comment": ""
        },
        {
            "title": "蝶恋花",
            "content": "堂外溪桥杨柳畔。满树东风，更著流莺唤。时节清明寒暖半。秦筝欲妒歌珠贯。一寸离肠无可断。旧管新收，尽记双帷卷。赖得今年春较晚。送人犹有馀红乱。",
            "comment": ""
        },
        {
            "title": "相思引/琴调",
            "content": "曾蹑姑苏城上台。好山知有好人来。几回徙倚，月里暮云开。闲倚和风千步柳，倦临残雪一枝梅。暖香高烛，翻动道人灰。",
            "comment": ""
        },
        {
            "title": "好事近",
            "content": "君到共黄花，君去早梅将发。君不待梅归去，问与谁同折。白头潘令一年秋，有酒恨无客。莫忘道山堂上，话清音风月。",
            "comment": ""
        },
        {
            "title": "鹊桥仙",
            "content": "藕花亭上，无尘无暑，滟滟一池秋韵。绿罗宝盖碧琼竿，翠浪里、亭亭月影。一家姊妹，两般梳洗，浓淡施朱傅粉。夜深风露逼人怀，问谁在、牙床酒醒。",
            "comment": ""
        },
        {
            "title": "鹧鸪天",
            "content": "拂拂深帏起暗尘。清歌缓响自回春。月知灯市云间堕，人对梅花雪後新。杯掌露，舞衣云。酒慵微觉翠鬟倾。洞房不压阳台雨，乞与游人弄晚晴。",
            "comment": ""
        },
        {
            "title": "转调踏莎行/踏莎行",
            "content": "宿雨才收，馀寒尚力。牡丹将绽也、近寒食。人间好景，算仙家也惜。因循尽扫断、蓬莱迹。旧日天涯，如今咫尺。一月五番价、共欢集。些儿寿酒，且莫留半滴。一百二十个、好生日。",
            "comment": ""
        },
        {
            "title": "好事近",
            "content": "寻得一枝春，惊动小园花月。把酒放歌添烛，看连林争发。从今日日有花开，野水酿春碧。旧日爱闲陶令，作江南狂客。",
            "comment": ""
        },
        {
            "title": "永遇乐",
            "content": "杜曲桑麻，灞桥风雪，归梦无路。马健凌秋，人间玩日，聊用宽迟暮。摇摇羽扇，翩翩凫舃，胜处恍疑仙去。笑相看，风林露草，古来有谁知趣。黄公垆下，山阴亭畔，岁月著鞭如骛。出塞功名，入关游说，纸上俱难据。论诗说剑，尊前风味，天巧却容人觑。问少陵，酣歌拓戟，为谁献赋。",
            "comment": ""
        },
        {
            "title": "祝英台/祝英台近",
            "content": "兽金寒，帘玉润，梅雪印苔絮。春意如人，易散苦难聚。几多丝竹深情，池塘幽梦，犹倚赖、与君同住。旧游处。谁唤别浦仙帆，风前问征路。烟雨连江，吹恨正无数。莫教紫燕归来，红云开後，空怅望、主人轻去。",
            "comment": ""
        },
        {
            "title": "菩萨蛮",
            "content": "绣罗裙上双鸳带。年年长系春心在。梅子别时青。如今浑已成。美人书幅幅。中有连环玉。不是只催归。要情无断时。",
            "comment": ""
        },
        {
            "title": "点绛唇",
            "content": "山水乡中，岂知还有中原笑。醉歌倾倒。记得升平调。旧日年光，试把华灯照。心情好。有些怀抱。拟向梅花道。",
            "comment": ""
        },
        {
            "title": "南乡子",
            "content": "风露晚珊珊。洛下湘中接佩环。急把一杯相劳苦，云端。只恐冰肌亦自寒。二客共阑干。潋潋鲸波吸未乾。待得月华移十丈，乘欢。更上层楼极处看。",
            "comment": ""
        },
        {
            "title": "隔浦莲/隔浦莲近拍",
            "content": "西风吹断梦草。来度芙蓉老。座上人谁在，晨参疏影相照。幽馆寒意早。檐声小。醉语秋屏晓。记年少。相携胜处，黄花香满乌帽。如今将见，璧月琼枝空好。准拟新歌待见了。不道。些儿心事还恼。",
            "comment": ""
        },
        {
            "title": "清平乐",
            "content": "新寒一段。变尽人间暖。说与群花花不管。只有江梅情乱。江梅也似山人。山人到老梅亲。斗薮衣冠气象，百般归去精神。",
            "comment": ""
        },
        {
            "title": "鹧鸪天",
            "content": "月□金□□□□。素娥何事下天衢。翩翩舞袖穿花蝶，宛转歌喉贯索珠。帘翡翠，枕珊瑚。锦衾冰簟象床铺。春光九十羊城景，百紫千红总不如。",
            "comment": ""
        },
        {
            "title": "好事近",
            "content": "草草复匆匆，相见也还相忆。记取梦魂诗思，似水光山色。清音堂下一扁舟，谁主又谁客。休厌一杯相劝，看梅梢将白。",
            "comment": ""
        },
        {
            "title": "朝中措",
            "content": "西城烟雾一重重。潇洒便秋风。巧妒玉人装髻，无如禁钥难通。新声窈眇，怨传楚些，娇并吴宫。夜久三星为粲，皓娥宁为君容。",
            "comment": ""
        },
        {
            "title": "鹧鸪天",
            "content": "醉拈花枝舞翠翘。十分春色赋妖娆。千金笑里争檀板，一搦纤围间舞腰。行也媚，坐也娇。乍离银阙下青霄。檀郎若问芳笄记，二月和风弄柳条。",
            "comment": ""
        },
        {
            "title": "崇安道中",
            "content": "风柳疎无力，秋花冷不香。客请随去燕，凉思起啼螀。地入闽山隘，天连越树长。年年抬衣石，为尔感征裳。",
            "comment": ""
        },
        {
            "title": "寿皇太子",
            "content": "禹子汤孙并圣贤，一身双美古无前。愿陈万国元良句，不用金昭玉粹篇。",
            "comment": ""
        },
        {
            "title": "思佳客令/思佳客",
            "content": "天似水。秋到芙蓉如乱绮。芙蓉意与黄花倚。历历黄花矜酒美。清露委。山间有个闲人喜。",
            "comment": ""
        },
        {
            "title": "好事近",
            "content": "朱户闭东风，春在小红纤雪。门外未寒犹暖，怪有花堪折。梨花菊蕊不相饶，娇黄带轻白。莫厌醉歌相恼，是中原乡客。",
            "comment": ""
        },
        {
            "title": "虞美人",
            "content": "兰畦梅迳香云绕。长恨相从少。相从虽少却情亲。不道相从频後、是行人。行人未去犹清瘦。想见相分後。书来梅子定尝新。记取江东日暮、雨还云。",
            "comment": ""
        },
        {
            "title": "菩萨蛮",
            "content": "青春背我堂堂去。桃花乱落如红雨。是妾断肠时。芳心空自持。相思君助取。脉脉如牛女。天远暮江迟。今宵归不归。",
            "comment": ""
        },
        {
            "title": "好事近",
            "content": "君莫厌江乡，也有茂林修竹。竹外有些亭榭，置酒尊棋局。棋神酒圣各成欢，欢长更烧烛。寄语故人鹏鷃，任倾金围玉。",
            "comment": ""
        },
        {
            "title": "浣溪沙",
            "content": "过雨园林绿渐浓。晚霞明处暮云重。小桥东畔再相逢。睡起未添双鬓绿，汗融微退小妆红。几多心事不言中。",
            "comment": ""
        },
        {
            "title": "清平乐",
            "content": "桃根桃叶。一树芳相接。春到江南三二月。迷损东家蝴蝶。殷勤踏取青阳。风前花正低昂。与我同心栀子，报君百结丁香。",
            "comment": ""
        },
        {
            "title": "蕊珠闲",
            "content": "浦云融，梅风断，碧水无情轻度。有娇黄上林梢，向春欲舞。绿烟迷昼，浅寒欺暮。不胜小楼凝伫。倦游处。故人相见易阻。花事从今堪数。片帆无恙，好在一篙新雨。醉袍宫锦，画罗金缕。莫教恨传幽句。",
            "comment": ""
        },
        {
            "title": "画堂春",
            "content": "满城风雨近重阳。夹衫清润生香。好辞赓尽楚天长。唤得花黄。客胜不知门陋，酒新如趁春狂。故人相见等相忘。一语千觞。",
            "comment": ""
        },
        {
            "title": "点绛唇 途中逢管倅",
            "content": "憔悴天涯，故人相遇情如故。别离何遽，忍唱阳关句！我是行人，更送行人去。愁无据。寒蝉鸣处，回首斜阳暮。",
            "comment": "【注释】不知此词作于何时何地，管倅身份也不详。（倅，称州郡副贰之官 ，如通判）。从词中所叙的情况可以知道，作者与管倅是好友，他们在途中相逢，不久又分手。作者客中送别，感到格外凄怆，便写了这首诗。“憔悴天涯，故人相遇情如故”。憔悴，困苦貌；天涯，这里指他乡。“久旱逢甘雨，他乡遇故知。”特别是当两人都处在困苦的境遇中，久别重逢，深情似旧，其乐可知。作者极言相遇之乐，目的正在于引出下文的别离之苦 。这叫做“欲抑故扬”，乃一种为文跌宕的妙法。“别离何遽，忍唱《阳关》句 ！”久别重逢后却要分离，那种苦痛是难以表达的。唐代诗人李益《喜见外弟又言别》云 ：“别来沧海事，语罢暮天钟。明日巴陵道，秋山又几重？”司空曙《云阳馆与韩绅宿别》云 ：“乍见翻疑梦，相悲各问年。&#8943;&#8943;更有明朝恨，离怀惜共传 。”都细致地表达出那种因乍见时大喜过望而别离时却悲苦加倍的心情。赵彦端也不例外。他联想起王维《送元二使安西》中“西出阳关无故人”的著名诗句 。后来以此诗谱入乐府 ，名《阳关曲》，为送别之歌。但作者此时连唱《阳关》的心情也没了，为什么呢？因为他是客中送别，比王维居长安送友人西行时还更多了一层愁苦。因此，这两句很自然地过渡到下片，引出“我是行人，更送行人去”的喟叹了。“愁无据 。寒蝉鸣处，回首斜阳暮。”无据，即无端、无边无际之意。这无边无际的愁苦，该怎样形容呢？词人巧妙地将它融入于景物描写之中，用凄切的寒蝉和暗淡的夕阳光将它侧面烘托出来。“寒蝉鸣”为声 ，“斜阳暮”为色；前者作用于听觉，后者作用于视觉。这样通过声色交互而引起读者诸种感觉的移借 ，派生出无穷无尽的韵味来。清人吴衡照说得好：“言情之词，必借景色映托，乃具深沉流美之致。”（《莲子居词话》卷二）否则，若只是“愁呀！愁呀”地唠叨不停，就难免有粗俗浅露之弊了。纪昀评赵彦端《介庵词》说 ：“多婉约纤秾，不愧作者 。”（《四库全书总目提要》卷一九八）但此词婉约而不“纤秾”，通篇未用一纤秾词语，仅用的“阳关”一典也为一般读者所熟知；不失为一首风格淡雅而兼委曲的佳构。"
        },
        {
            "title": "鹧鸪天",
            "content": "两两青螺绾额傍。彩云齐会下巫阳。俱飞蛱蝶尤相逐，并蒂芙蓉本自双。翻彩袖，舞霓裳。点风飞絮恣轻狂。花神只恐留难住，早晚承恩入未央。",
            "comment": ""
        },
        {
            "title": "贺圣朝",
            "content": "河阳桃李开无数。待成春归去。小园几月忽惊飞，恨主人难驻。雏莺乳燕愁悲语。道留君不住。愿君随处作东风，与群花为主。",
            "comment": ""
        },
        {
            "title": "虞美人",
            "content": "烟空磴尽长松语。佳处遗基古。道人乘月又乘风。未用秋衣沈水、换薰笼。两峰千涧依稀是。想像诗翁醉。莫惊青蕊後时开。笑倒江南陶令、未归来。",
            "comment": ""
        },
        {
            "title": "寿皇太子三首",
            "content": "光尧初御六龙天，上直参维大火躔。天意分明昌宋德，诞辰王世总丁年。",
            "comment": ""
        },
        {
            "title": "鹊桥仙",
            "content": "留花翠幕，添香红袖，常恨情长春浅。南风吹酒玉虹翻，便忍听、离弦声断。乘鸾宝扇，凌波微步，好在清池凉馆。直饶书与荔枝来，问纤手、谁传冰碗。",
            "comment": ""
        },
        {
            "title": "寿张守",
            "content": "堂堂天上张公子，龙剑分光自斗牛。海上忽归槎万里。云间未放月中秋。才为汉殿无双手，恩到闽山第一州。亦有人言识仙骨，只看何日议封留。",
            "comment": ""
        },
        {
            "title": "生查子",
            "content": "翻翻别袖风，醉眼迷残日。春色荡人魂，杨柳浑无力。不知长短亭，何处逢寒食。多少向来情，门掩梨花夕。",
            "comment": ""
        },
        {
            "title": "寿皇太子",
            "content": "明河楂上有仙翁，犯月撞星列碧穹。金阙东边银榜处，大书天地长男宫。",
            "comment": ""
        },
        {
            "title": "瑞鹧鸪",
            "content": "榴花五月眼边明。角簟流冰午梦清。江上扁舟停画桨，云间一笑濯尘缨。主人杯酒留连意，倦客关河去住情。都付驿亭今日水，伴人东去到江城。",
            "comment": "【注释】①角簟：角蒿编成的席子。②流冰：形容角簟生凉。②濯尘缨：《楚辞·渔父》：“沧浪之水清兮，可以濯吾缨。”【评解】五月花明，午梦片刻，溜缨清流，情怀何等潇洒，胸襟又何等超脱。主人杯酒留连之意可感，倦客关河去住之情不堪。不言此日情怀难忘，而言遣流水载此情东去江城，委婉有味之至。"
        },
        {
            "title": "柳梢青",
            "content": "衰翁自谪。堪笑忘了，山林闲适。一岁花黄，一秋酒绿，一番头白。浮生似醉如客。问底事、归来未得。但愿长年，故人相与，春朝秋夕。",
            "comment": ""
        },
        {
            "title": "寿张守",
            "content": "鵷班新谒紫宸回，鱼佩初迎幕府开。百里故乡同昼锦，一年和气自春台。甘棠政美无留颂，泮水功成有异才。他日听传公不老，定知曾见武夷来。",
            "comment": ""
        },
        {
            "title": "寿皇太子",
            "content": "菊花潭上菊花新，不是花潭是寿杯。天赐生朝千斛水，一年一斛送将来。",
            "comment": ""
        },
        {
            "title": "题西隐",
            "content": "西风数客一阑干，秋色翛然得细看。潦水倍知寒事早，夕阳更觉晚山宽。小留待月钟无遽，半醉题诗烛未残。忆得向来幽独处，黄精未熟客衣单。",
            "comment": ""
        },
        {
            "title": "醉蓬莱",
            "content": "向蓬莱云渺。姑射山深，有春长好。香满枝南，笑人间惊早。试问寒柯，镂冰裁玉，费化工多少。东阁诗成，西湖梦觉，几番清晓。好是罗帏，麝温屏暖，却恨烟村，雨愁风恼。一一清芬，为东君倾倒。待得明年，翠阴青子，荫凤皇池沼。更把阳和，从头付与，繁花芳草。",
            "comment": ""
        },
        {
            "title": "滴滴金",
            "content": "澄溪暝度轻澌白。对平湖、澹烟隔。我与征鸿共行人，更张灯留客。东园半是馀花迹。料仙帆、到时发。若倚江楼望清淮，为殷勤乡国。",
            "comment": ""
        },
        {
            "title": "满江红",
            "content": "赐被薰炉，曾同见、官槐重绿。时归看、绮疏叠嶂，楚腰翻曲。君过蓬山轻岁月，我怀庐阜分符竹。道别离、待得再归来，人应俗。春欲动，醅初熟。追一笑，森三玉。且相对青眼，共裁红烛。小语人家闲意态，浅寒都下新装束。念平生、和雨醉东风，从今足。",
            "comment": ""
        },
        {
            "title": "鹧鸪天",
            "content": "忆醉君家倚翠屏。年年相喜鬓毛青。谁知缓步从天下，犹许清弹此地听。挥羽扇，写鹅经。使星何似老人星。几时一试薰风手，今日桐阴又满庭。",
            "comment": ""
        },
        {
            "title": "翠微山居八首",
            "content": "临溪草草结茆堂，静坐安然一炷香。不是息心除妄想，都缘无事可思量。",
            "comment": ""
        },
        {
            "title": "鹧鸪天",
            "content": "云暗青丝玉莹冠。笑生百媚入眉端。春深芍药和烟拆，秋晓芙蓉破露看。星眼俊，月眉弯。舞狂花影上栏干。醉来直驾仙鸾去，不到银河到广寒。",
            "comment": ""
        },
        {
            "title": "水龙吟",
            "content": "两山空翠烟霏，几□又入东君□。□□但见，肉红染杏，眉黄着柳。彩燕风轻，宝灯月满，欢连清昼。是香山行处，苏仙座上，春不老，人依旧。闻道新骑白凤，过章台、天香满袖。英姿不向，通明宫殿，人间未有。况是从来，爱留南国，名高北斗。看君恩，却与西湖涨绿，作长生酒。",
            "comment": ""
        },
        {
            "title": "阮郎归",
            "content": "三年何许竞芳辰。君家千树春。如今欲去复逡巡。好花留住人。红蕊乱，绿阴匀。彩云新又新。只应小阕记情亲。动君梁上尘。",
            "comment": ""
        },
        {
            "title": "浣溪沙",
            "content": "人意歌声欲度春。春容温暖胜於人。劝君一醉酒如渑。梅子枝头应有恨，柳花风底不堪嚬。盖公堂下净无尘。",
            "comment": ""
        },
        {
            "title": "翠微山居八首",
            "content": "茆檐静坐千山月，竹户閒栖一片云。莫送往来名利客，阶前踏破绿苔纹。",
            "comment": ""
        },
        {
            "title": "柳梢青",
            "content": "酴醿过也，酴醿过後，无花堪折。只有垂杨，垂杨却作，絮惊行色。海棠半在如无，又争倩、蔷薇恋得。除是东风，随君归问，玉堂消息。",
            "comment": ""
        },
        {
            "title": "贺圣朝",
            "content": "一江风月同君住。了不知秋去。赏心亭下，过帆如马，堕枫如雨。相将莫问，兴亡旧事，举离觞谁诉。垂杨指点，但归来、有温柔佳处。",
            "comment": ""
        },
        {
            "title": "点绛唇",
            "content": "秋入阑干，亭亭波面虹千丈。一声鱼唱。画个三高样。江上风波，更泛吴松浪。寒潮涨。石鱼酒舫。漫叟知何向。",
            "comment": ""
        },
        {
            "title": "杏花天",
            "content": "风韶雨润催花候。欢春恨、年年常有。桃蹊杏陌相期久。一为东君试手。匆匆去、那人信否。襟泪渍、粉香依旧。单衣煮酒重来後。好与看承人瘦。",
            "comment": ""
        },
        {
            "title": "好事近",
            "content": "一沮寄江干，十载山青水碧。山水大无馀意，有故情难识。故情难识有谁知，衣残更头白。别後是人安稳，只楚吴行客。",
            "comment": ""
        },
        {
            "title": "风入松",
            "content": "传闻天上有星榆。历历谁居。淡烟暮拥红云暖，春寒乍有还无。作态似深又浅，多情要密还疏。移尊环坐足相娱。醉影凭扶。江南归到虽怜晚，犹胜不见踟躇。尽拚绿阴青子，凭肩携手如初。",
            "comment": ""
        },
        {
            "title": "江城子",
            "content": "春风旗鼓石头城。急麾兵。斩长鲸。缓带轻裘，乘胜讨蛮荆。蚁聚蜂屯三十万，争面缚，向行营。舳舻千里大江横。凯歌声。犬羊惊。尊俎风流，谈笑酒徐倾。北望旄头今已灭，河汉淡，两台星。",
            "comment": ""
        },
        {
            "title": "虞美人",
            "content": "疏梅淡月年年好。春意今年早。迎长时节近佳辰。看取衮衣黄发、画麒麟。酒中倒卧南山绿。起舞人如玉。风流椿树可怜生。长与柳枝桃叶、共青青。",
            "comment": ""
        },
        {
            "title": "浣沙溪/浣溪沙",
            "content": "水到桐江镜样清。有人还似水清明。尊前无语更盈盈。翠袖舞衫何日了，白头归去几时成。老来犹有惜花情。",
            "comment": ""
        },
        {
            "title": "水调歌头",
            "content": "秋色忽如许，风露皎如空。平生青鬓馀地，老与故人同。忆得鲈鱼来後，杂以洞庭新橘，月堕酒杯中。宾客可人意，歌舞转春风。坐间玉，花底扇，又从容。从容更好，无奈多病已衰翁。赖有主人风味，识我少年狂态，乞与酒颜红。一醉晓鸦起，流水任西东。",
            "comment": ""
        },
        {
            "title": "鹧鸪天",
            "content": "绰约娇波二八春。几时飘谪下红尘。桃源寂寂啼春鸟，蓬岛沈沈销暮云。丹脸嫩，黛眉新。肯将朱粉污天真。杨妃不似才卿貌，也得君王宠爱勤。",
            "comment": ""
        },
        {
            "title": "西江月",
            "content": "捣玉扬珠万户，膴眉高髻千峰。佳辰请寿黑头公。老稚扶携欢动。借问优游黄绮，何如强健夔龙。觥船一棹百分空。浇泼胸中云梦。",
            "comment": ""
        },
        {
            "title": "水调歌头",
            "content": "淦水定何许，楼外满晴岚。落霞蜚鸟无际，新酒为谁甘。闻道居邻玉笥，下有芝田琳苑，光景照江南。已转丹砂九，应降素云三。忆畴昔，翻舞袖，纵剧谈。玉壶倾倒，香务黄菊酿红柑。好在当时明月，只有炉薰一缕，缄寄可同参。剩肯南游不，蓬海试穷探。",
            "comment": ""
        },
        {
            "title": "新荷叶",
            "content": "欲暑还凉，如春有意重归。春若归来，任他莺老花飞。轻雷澹雨，似晚风、欺得单衣。檐声惊醉，起来新缘成围。回首分携。光风冉冉菲菲。曾几何时，故山疑梦还非。鸣琴再抚，将清恨、都入金徽。永怀桥下，系船溪柳依依。",
            "comment": ""
        },
        {
            "title": "谒金门",
            "content": "春似绣。不是别离时候。滴尽黄昏残刻漏。月高花影昼。好在画屏金兽。深琐粉窗兰牖。溪水南来堪问否。几时离渡口。",
            "comment": ""
        },
        {
            "title": "鹧鸪天",
            "content": "一□青春正及笄。蕊珠仙子下瑶池。箫吹弄玉登楼月，弦拨昭君未嫁时。云体态，柳腰肢。绮罗活计强相随。天教谪入群花苑，占得东风第一枝。",
            "comment": ""
        },
        {
            "title": "新荷叶",
            "content": "玉井冰壶，人间有此清秋。笑语雍雍，从今庭户初修。迎风待月，香凝处、四卷帘钩。月波奇观，未饶当日南楼。闻说三吴，江湖胜、从古风流。况有双轓，旧谙黄阁青油。金瓯屡启，应难解、久为人留。天池波滟，可怜苹满汀洲。",
            "comment": ""
        },
        {
            "title": "茶瓶儿",
            "content": "澹月华灯春夜。送东风、柳烟梅麝。宝钗宫髻连娇马。似记得、帝乡游冶。悦亲戚之情话。况溪山、坐中如画。凌波微步人归也。看酒醒、凤鸾谁跨。",
            "comment": ""
        },
        {
            "title": "浣溪沙",
            "content": "花下凭肩月下迎。避人私语脸霞生。画堂红烛意盈盈。病酒一春愁与睡，倚阑终日雨还晴。强移心绪作清明。",
            "comment": ""
        },
        {
            "title": "减字木兰花",
            "content": "绿阴红雨。黯淡衣裳花下舞。花月佳时。舞破东风第几枝。一杯相属。从炧尊前三四烛。酒尽花阑。京洛风流仔细看。",
            "comment": ""
        },
        {
            "title": "临江仙",
            "content": "忆著旧山归去乐，松筠岁晚参天。老来慵似柳三眠。从教官府冷，甘作地行仙。青琐紫微追昨梦，扁舟已具犹怜。有情如酒月如川。为君忘饮病，更拟索茶煎。",
            "comment": ""
        },
        {
            "title": "阮郎归",
            "content": "岁寒堂下两株梅。商量先後开。春前日绕一千回。花来春未来。冰可断，玉堪裁。寒空无暖埃。为君翻动腊前醅。酒醒香满怀。",
            "comment": ""
        },
        {
            "title": "蝶恋花",
            "content": "雪里珠衣寒未动。雪後清寒，惊损幽帷梦。风撼海牛帘幕重。画檐冰箸如流汞。一穗香云佳客共。溜溜金槽，政尔新词送。酒戏诗阄忘百中。烛间有个人非众。",
            "comment": ""
        },
        {
            "title": "水调歌头",
            "content": "山色望中好，□□□□清。连峰叠巘极目，高下与云平。玉洞沈沈何处。隐映一溪烟树。倒影碧波□。唤起骖鸾客，丹灶夜光横。□霞卷，风露滴，月华明。佳人为我，垂手凄怨理秦筝。千载虹桥新路。依约幔亭歌舞。一醉话浮生。但得尊盈酒，莫问世间名。",
            "comment": ""
        },
        {
            "title": "寿皇孙",
            "content": "前星炳焕领孙星，环拱中天日两轮。四叶重光同圣世，千秋佳节近生辰。本支秀茂旦复旦，典学熙明新又新。喜入威颜天一笑，寿觞分赐一枝椿。",
            "comment": ""
        },
        {
            "title": "点绛唇",
            "content": "一点青阳，早梅初识春风面。暖回琼管。斗自东方转。白马青袍，莫作铜驼恋。看宫线。但长相见。爱日如人愿。",
            "comment": ""
        },
        {
            "title": "菩萨蛮",
            "content": "雨声不断垂檐竹。清歌唤起清眠熟。洞户有馀花。同倾细细霞。酒行如过雨。雨尽风吹去。吹去复盈杯。一春能几回。",
            "comment": ""
        },
        {
            "title": "句",
            "content": "水暖池塘閒睡鸭，烟深村落自鸣鸥。",
            "comment": ""
        },
        {
            "title": "翠微山居八首",
            "content": "老老山僧不下阶，双眉恰似雪分开。世人若问枯松树，我作沙弥亲见栽。",
            "comment": ""
        },
        {
            "title": "雪后饮水慧聚寺",
            "content": "雪后山更佳，冷松及修竹。茫然枝上鸟，伴我梦亦熟。阴崖得寒乳，夜半胜酒渌。惜无同心人，共此一杯玉。",
            "comment": ""
        },
        {
            "title": "玉真台",
            "content": "春色无穷巷，农乡有太和。病嗟闻道晚，贫喜得闲多。草径供徐步，邻花获屡过。层台宜抗榭，谁与买春波。",
            "comment": ""
        },
        {
            "title": "次韵郑逢辰直阁迁新居",
            "content": "早向承明倦直庐，萧然林下十年收。便名盘欲虽恶可，閒赋斜川岂不如。山拥北窗凉雨后，月生南浦夜潮余。江湖必有从公者，风际挐音傥是欤。",
            "comment": ""
        },
        {
            "title": "鹊桥仙",
            "content": "江梅仙去，蜡梅蜂化，只有缃梅呈秀。不知春在阿谁边，试与问、青青杨柳。小园幽事，中都风味，斗草分香依旧。东风莫谩送扁舟，为管取、轻寒罗袖。",
            "comment": ""
        },
        {
            "title": "减字木兰花",
            "content": "送人南浦。日日客亭风又雨。相见如何。梅子枝头春已多。真成别去。酒病明朝知几许。淋损宫袍。都是人人醉後娇。",
            "comment": ""
        },
        {
            "title": "翠微山居八首",
            "content": "幼入空门绝是蜚，老来学道转精微。钵中贫富千家饭，身上寒暝一衲衣。",
            "comment": ""
        },
        {
            "title": "朝中措",
            "content": "长松擎月与天通。霜叶乱惊鸿。露炯乍疑杯滟，云生似觉衣重。江南胜处，青环楚嶂，红半溪枫。倦客会应归去，一亭长枕寒空。",
            "comment": ""
        },
        {
            "title": "青玉案",
            "content": "当年万里龙沙路。载多少、离愁去。冷压层帘云不度。芙蓉双带，垂杨娇髻，弦索初调处。花凝玉立东风暮。曾记江边丽人句。异县相逢能几许。多情谁料，琵琶洲畔，同醉清明雨。",
            "comment": ""
        },
        {
            "title": "看花回",
            "content": "端有恨，留春无计，花飞何速。槛外青青翠竹。镇高节凌云，清阴常足。春寒风袂，带雨穿窗如利镞。催处处、燕巧莺慵，几声钩輈叫云木。看波面、垂杨蘸绿。最好是、风梳烟沐。阴重熏帘未卷，正泛乳新芽，香飘清馥。新诗惠我，开卷醒然欣再读。叹词章、过人华丽，掷地胜如金玉。",
            "comment": ""
        },
        {
            "title": "小重山",
            "content": "春日归来如许长。不知偿此意，几何觞。老人临酒兴犹狂。溪山主，终不道山王。一雨罢耕桑。平生欢喜处，是吾乡。与君花底共风光。春莫笑，花不似人香。",
            "comment": ""
        },
        {
            "title": "句",
            "content": "来日泥香催燕子，归时桑老趁蚕收。",
            "comment": ""
        },
        {
            "title": "画堂春",
            "content": "倡条繁蒂绿层层。解衫扶醉同登。暝云无树亦崚嶒。红袖深凭。病思去春饶睡，醉魂因酒思冰。夜凉星斗挂修甍。歌尽香凝。",
            "comment": ""
        },
        {
            "title": "念奴娇",
            "content": "姮娥万古，算清光常共、水清山绿。我欲蓬莱风露顶，眇视寰瀛一粟。携手群仙，广寒游戏，玉砌琉璃屋。归来一笑，葛陂还访骑竹。此夕纵饮清欢，吸寒辉万丈、快如飞瀑。倾倒银河斟斗杓，莫问人间荣辱。独倚阑干，浩歌长啸，惊堕云飞鹄。乱呼蟾兔，捣霜为驻颜玉。",
            "comment": ""
        },
        {
            "title": "满江红",
            "content": "千种繁春，春已去、翩然无迹。谁信道、荼枝上，静中留得。晓镜洗妆非粉白，晚衣弄舞馀衫碧。粲宝钿、珠珥不胜持，浓阴夕。金翦度，还堪惜。霜蝶睡，无从觅。知多少、好词清梦，酿成冰骨。天女散花无酒圣，仙人种玉惭香德。怅攀条、记得鬓丝青，东风客。",
            "comment": ""
        },
        {
            "title": "翠微山居八首",
            "content": "炉中无火已多时，早起惟将一衲披。莫怪山僧常冷淡，夜夜无处拾松枝。",
            "comment": ""
        },
        {
            "title": "临江仙",
            "content": "十载长安桃李梦，年来镜净尘空。忽传彩笔小笺红。满怀秋思，倾倒为芙蓉。莫恨霜浓开较晚，尊前元有春风。酣娇肯为别人容。试携银烛，斜照绿波中。",
            "comment": ""
        },
        {
            "title": "次韵郑逢辰直阁迁新居",
            "content": "生当带索守林庐，不合轻抛种树书。贺燕得公真是乐，弊貂将我竟何如。殊乡更觉邻为贵，晚岁深期烛有余。上下床閒相去几，未知梦觉孰非欤。",
            "comment": ""
        },
        {
            "title": "浣溪沙",
            "content": "冰练新裁月见羞。墨花飞作淡云浮。宜歌宜笑不妨秋。约腕半笼衫草碧，洗妆初失黛蛾愁。嫩凉轻暑奈风流。",
            "comment": ""
        },
        {
            "title": "诉衷情",
            "content": "洗妆僛舞傍清尊。霏雨澹黄昏。殷勤与花为地，烧烛助微温。松半岭，竹当门。意如村。明朝酒醒，桃李漫山，心事谁论。",
            "comment": ""
        },
        {
            "title": "桃源忆故人",
            "content": "修檐堕玉欺窗竹。独坐冷云堆屋。此味与谁同宿。几寸东斋烛。烟鬟雾鬓春山曲。好梦浅愁相续。那慰沈腰如束。歌意灯前足。",
            "comment": ""
        },
        {
            "title": "谒金门",
            "content": "朱户密。镇锁一庭春日。画幕黄帘芳草碧。游蜂初未识。脆管么弦无力。青子绿阴如织。花满深宫无路入。旧游浑记得。",
            "comment": ""
        },
        {
            "title": "柳梢青",
            "content": "卮言日出。天上漫试，人间无术。一笑归来，身如蝉蜕，首如龟缩。年年白酒黄花，共愿我、光风霁月。不道道人，駸駸老去，如何消得。",
            "comment": ""
        },
        {
            "title": "朝中措",
            "content": "山矾风味更梨花。清白竞春华。试问西园清夜，何如山崦人家。楚东千嶂，吴江一棹，云路非赊。惟有相思两地，可怜淡月朝霞。",
            "comment": ""
        },
        {
            "title": "满江红",
            "content": "津鼓冬冬，三老醉、知谁留得。都不记、琵琵洲畔，草青江碧。桃李春风吹不断，烟霞秋兴清无极。怅樽前、桂子有馀香，曾相识。残雨昼，初凉夕。高烛烂，新醅白。长歌断，欢意不如愁色。父老能寻循吏传，关河暂枉诸侯客。待日边、一纸诏黄飞，胜相忆。",
            "comment": ""
        },
        {
            "title": "鹧鸪天",
            "content": "天外秋云四散飞。波间风艇一时归。他年淮水东边月，犹为登临替落晖。夸客胜，数星稀。晚寒拂拂动秋衣。酒行不尽清光意，输与渔舟睡钓矶。",
            "comment": ""
        },
        {
            "title": "绛都春",
            "content": "平生相遇。算未有、笑语闽山佳处。旧日文章，如今风味浑如许。眼前都是蓬莱路。但莫道、有人曾住。异时天上，种种风流，待君如故。此自君家旧物，看九万清风，为君掀举。举上青云，却忆梅花如旧否。故人衰病今无绪。只种得、梅花盈圃。待君一过山家，共斟露醑。",
            "comment": ""
        },
        {
            "title": "菩萨蛮",
            "content": "倚阑闲拈生绡扇。新凉庭户微风转。疏雨断檐声。淡云开晚晴。蔗浆寒浸齿。枕簟清如水。相忆不胜愁。月来帘上钩。",
            "comment": ""
        },
        {
            "title": "谒金门",
            "content": "劳顾曲。燕贡雅羞衣绿。鲁酒不能春味足。小杯空荐玉。只愿此欢常续。莫序水边丝竹。明日朝参同趁六。犹期归骑逐。",
            "comment": ""
        },
        {
            "title": "寿皇太子",
            "content": "大安宫里漆园椿，子干孙枝叶叶新。今日四株高下碧，相承一样八千春。",
            "comment": ""
        },
        {
            "title": "海棠",
            "content": "杜陵先生诗万纸，剩欲题花无可拟。昭阳深殿睡东风，一日声名胜妃子。",
            "comment": ""
        },
        {
            "title": "瑞鹤仙",
            "content": "气佳哉寿域。正晓松呈翠，早梅施白。良辰值良月。看景星朝睹，洗空霜洁。珍图瑞牒。仰天心、锺在俊杰。向人间，化作如膏甘雨，莫放春歇。堪忆。三吴乐事，画戟凝香，舞衣回雪。风流胜绝。尊中酒，坐中客。问今年何事，骑鲸南去，久矣湘枫下叶。早归来，应取千龄，凤池旧列。",
            "comment": ""
        },
        {
            "title": "诉衷情",
            "content": "江梅初试两三花。人意竞年华。春工未敢轻放，深院拥吴娃。翻酒戏，醉人家。旧生涯。而今且趁，便面斜阳，莫照红纱。",
            "comment": ""
        },
        {
            "title": "瑞鹤仙",
            "content": "记河梁折柳。问画堂乐事，燕鸿难偶。十年谩回首。但亭亭紫盖，差差南斗。传闻小有。种桃花、亲烦素手。怪归来、道骨仙风缥缈，迥然非旧。清昼。江南如画，紫菊冬前，翠橙霜後。扁舟渡口。佳客至，奉名酒。唤青鸾起舞，云窗月槛，一曲山明水秀。笑相看、玉海别来，浅如故否。",
            "comment": ""
        },
        {
            "title": "杏花天",
            "content": "当时众里闻新曲。拚一醉、移舟换烛。清波快送仙帆幅。十里披烟泛玉。谁知度、春寒夜独。常记恨、花阑漏促。西风渡口莲堪束。一枕新凉会足。",
            "comment": ""
        },
        {
            "title": "浣溪沙",
            "content": "菊已开时梅未通。似寒如暖意融融。情亲语妙一杯中。歌舞欲来须更理，林泉有乐政须同。好诗多味酒无功。",
            "comment": ""
        },
        {
            "title": "翠微山居八首",
            "content": "岂是栽松待茯苓，且图山色镇长青。他年行脚不归去，留与人间作画屏。",
            "comment": ""
        },
        {
            "title": "浣溪沙",
            "content": "渺渺东风泛酒船。月华为地玉为川。春于红药更留连。云路功名方步步，草庐松竹自年年。他时人说二疏贤。",
            "comment": ""
        },
        {
            "title": "虞美人",
            "content": "凌虚风马来无迹。水净山光出。松间孤鹤睡残更。唤起缑箫飞去、与云平。新亭聊共丰年悦。一醉中秋月。江山拟作画图临。乐府翻成终胜、写无声。",
            "comment": ""
        },
        {
            "title": "点绛唇",
            "content": "护雨烘晴，紫云缥缈来深院。晚寒谁见。红杏梢头怨。绝代佳人。万里沈香殿。光风转。梦馀千片。犹恨相逢浅。",
            "comment": ""
        },
        {
            "title": "朝中措",
            "content": "几枝筇竹半烟云。钟鼓醉中闻。千点好山馀思，一湾流水能分。多情皓月，轮栖夜午，光动风文。看取清闲宾主，犹胜富贵封君。",
            "comment": ""
        },
        {
            "title": "寿皇太子三首",
            "content": "子晋吹笙未是仙，阿丕横槊少全篇。小吟青著梅梢句，一日东风西海传。",
            "comment": ""
        },
        {
            "title": "秦楼月/忆秦娥",
            "content": "梅缀雪。雪缀梅花肌肤惬。肌肤惬。丰姿浓态，莹如玉色。岁寒期约无相缺。祥花不减晴空月。晴空月。依前消瘦，还共清绝。",
            "comment": ""
        },
        {
            "title": "减字木兰花",
            "content": "四弦续续。山水依然关塞足。天上新声。谪堕人间得自名。清歌宛转。弹向指间依旧见。满眼春风。不觉黄梅细雨中。",
            "comment": ""
        },
        {
            "title": "鹧鸪天",
            "content": "渺渺东风拂画船。不堪临雨落花前。清歌只拟留春住，好语频闻有诏传。秦望月，镜湖天。养成英气自当年。两山总是经行处，献纳雍容定几篇。",
            "comment": ""
        },
        {
            "title": "昆山吕正之三男子连中神童科盖奇事也建康严",
            "content": "畴昔从公杖屨閒，风乎嬉舞水云閒。千言自我一闻悟，十驾从渠九折艰。蚤岁道山应遍住，他年画戟许谁攀。何词可赠张童子，莫忘杨公阳翟山。",
            "comment": "【注释】【原题】：昆山吕正之三男子连中神童科盖奇事也建康严别驾为之赋诗某因次其韵"
        },
        {
            "title": "朝中措",
            "content": "新凉溪阁暮山重。水月共空濛。九转不须尘外，三峰只在壶中。他年盛业，云间可望，林下难逢。记取芗林岩洞，何如于越秋风。",
            "comment": ""
        },
        {
            "title": "秦楼月/忆秦娥",
            "content": "香蔌蔌。小山丛桂烘温玉。烘温玉。酒愁花暗，沈腰如束。烦君剩与阳春曲。为君细拂衾罗馥。衾罗馥。一春幽梦，与君相续。",
            "comment": ""
        },
        {
            "title": "新荷叶",
            "content": "雨细梅黄，去年双燕还归。多少繁红，尽随蝶舞蜂飞。阴浓绿暗，正麦秋、犹衣罗衣。香凝沈水，雅宜帘幕重围。绣扇仍携。花枝尘染芳菲。遥想当时，故交往往人非。天涯再见，悦情话、景仰清徽。可人怀抱，晚期莲社相依。",
            "comment": ""
        },
        {
            "title": "阮郎归",
            "content": "一春种得牡丹成。那知君遽行。东君也自没心情。夜来风雨声。追间阔，数清明。不应歌渭城。只愁河畔草青青。却须离绪生。",
            "comment": ""
        },
        {
            "title": "鹧鸪天",
            "content": "一簇神仙会见奇。誓夸苏小与西施。怜轻镂月为歌扇，喜薄裁云作舞衣。牙板脆，玉音齐。落霞天外雁行低。看看各得风流侣，回首乘鸾旧路归。",
            "comment": ""
        },
        {
            "title": "好事近",
            "content": "风露入新亭，看尽楚天秋色。行到暮霞明处，有金华仙刻。孤城乔木堕荒凉，白云带溪碧。唤取小舟同醉，话江湖归日。",
            "comment": ""
        },
        {
            "title": "菩萨蛮",
            "content": "佩环解处妆初了。翠娥玉面金钿小。萼绿本仙家。天香谁似他。芳心真耐久。度月长相守。岁晚未能忘。相期云水乡。",
            "comment": ""
        },
        {
            "title": "月中桂",
            "content": "露醑无情，送长歌未终，已醉离别。何如暮雨，酿一襟凉润，来留佳客。好山侵座碧。胜作夜、疏星淡月。君欲翩然去，人间底许，员峤问帆席。诗情酒病非畴昔。赖亲朋对影，且慰良夕。风流雨散，定几回肠断，能禁头白。为君烦素手，荐碧藕、轻丝细雪。去去江南路，犹应水云秋共色。",
            "comment": ""
        },
        {
            "title": "南乡子",
            "content": "窗户映朝光。花气浑如百和香。即遣花飞深造次，茫茫。曲渚飘成锦一张。相忆莫相忘。并蒂芙蓉本自双。草色连云人去住，堪伤。海上尖峰似剑鋩。",
            "comment": ""
        },
        {
            "title": "瑞鹧鸪",
            "content": "芙蓉池馆一重重。留得黄花寿斝中。春到小春如有信，月临良月正相同。芝兰美应瑶阶瑞，苹藻香吹翠沼风。此夜隔墙闻凤管，人间元自胜蟾宫。",
            "comment": ""
        },
        {
            "title": "寿皇太子",
            "content": "二圣多能似仲尼，储皇家学自庭围。银钩已有淳熙脚，玉句仍传德寿衣。",
            "comment": ""
        },
        {
            "title": "忆少年",
            "content": "逢春如酒，逢花如露，逢人如玉。东风送寒去，蔚温温香縠。海上三山元似粟。试招来、共藏金屋。与君醉千岁，看人间新绿。",
            "comment": ""
        },
        {
            "title": "句",
            "content": "微风蹙水鱼鳞浪，薄日烘云卵色天。",
            "comment": ""
        },
        {
            "title": "如梦令",
            "content": "鸳瓦初凝霜粟。冰笋旋裁春玉。巧思化东风，唤省蕊红枝绿。清淑。清淑。会有蜂栖蝶宿。",
            "comment": ""
        },
        {
            "title": "看花回",
            "content": "爱日。报疏梅动意，春前呼得。画栋晓开寿城。度百和温馨，霜华无力。斑衣翠袖，人面年年照酒色。环四座、璧月琼枝，恍然江县拟乡国。闻道抚、东岩旧迹。又殊胜、谢家清逸。知与桃花笑了，定何似青鸟，层城消息。他年妙高峰上，优昙会堪折。拥轻轩、未妨游戏，看取朱轮十。",
            "comment": ""
        },
        {
            "title": "寿皇太子",
            "content": "清赏堂中无管弦，凤山楼下有云烟。储皇侧畔何人待，黄卷团栾是圣贤。",
            "comment": ""
        },
        {
            "title": "五彩结同心",
            "content": "人间尘断，雨处风回，凉波自泛仙槎。非郭还非野，闲莺燕、时傍笑语清佳。铜壶花漏长如线，金铺碎、香暖檐牙。谁知道、东园五亩，种成国艳天葩。主人汉家龙种，正翩翩迥立，雪纻乌纱。歌舞承平旧，围红袖、诗兴自写春华。未知三斗朝天去，定何似、鸿宝丹砂。且一醉、朱颜相庆，共看玉井浮花。",
            "comment": ""
        },
        {
            "title": "好事近",
            "content": "日日念江东，何有旧人重说。二妙一时相遇，怪尊前头白。山城无物为君欢，薄酒待寒月。草草数歌休笑，似主人衰拙。",
            "comment": ""
        },
        {
            "title": "寿皇太子三首",
            "content": "日日龙楼问寝时，鸡人未动漏花迟。前星一点朝天节，只有清台太史知。",
            "comment": ""
        },
        {
            "title": "芰荷香",
            "content": "燕初归。正春阴暗淡，客意凄迷。玉觞无味，晚花雨退凝脂。多情细柳，对沈腰、浑不胜垂。别袖忍见离披。江南陌上，强半红飞。乐事从今一梦散，纵锦囊空在，金碗谁挥。舞裙歌扇，故应间琐幽闺。练江诗就，算檥舟、宁不相思。肠断莫诉离杯。青云路稳，白首心期。",
            "comment": ""
        },
        {
            "title": "南乡子",
            "content": "浓绿暗芳洲。春事都随芍药休。风雨只贪梅子熟，飕飕。却送行人一夜秋。新月幸如钩。三五还催玉鉴浮。一段离愁溪样远，悠悠。只是溪流浅似愁。",
            "comment": ""
        },
        {
            "title": "相思引/琴调",
            "content": "拂拂轻阴雨麴尘。小庭深幕堕娇云。好花无几，犹是洛阳春。燕语似知怀旧主，水生只解送行人。可堪诗墨，和泪渍罗巾。",
            "comment": ""
        },
        {
            "title": "菩萨蛮",
            "content": "雪中梅艳风前竹。诗缘渐与情缘熟。醉眼眩成花。恼人生脸霞。巫云将楚雨。只恐翩然去。我有合欢杯。为君聊挽回。",
            "comment": ""
        },
        {
            "title": "清平乐",
            "content": "悠悠漾漾。做尽轻模样。昨夜潇潇窗外响。多在梅梢柳上。画楼拂晓帘开。六花一片飞来。却被金炉香雾，腾腾扶上琼钗。",
            "comment": ""
        },
        {
            "title": "鹧鸪天",
            "content": "花动仪容玉润颜。温柔袅娜趁清闲。盈盈醉眼横秋水，淡淡蛾眉抹远山。膏雨霁，晓风寒。一枝红杏拆朱阑。天台迥失刘郎路，因忆前缘到世间。",
            "comment": ""
        },
        {
            "title": "句",
            "content": "新梢渐变鹅黄色，浅水遥添鸭绿纹。",
            "comment": ""
        },
        {
            "title": "翠微山居八首",
            "content": "閒来石上卧长松，百衲袈裟破又缝。今日不愁明日饭，生涯只在钵杯中。",
            "comment": ""
        },
        {
            "title": "看花回",
            "content": "注目。正江湖浩荡，烟云离属。美人衣兰佩玉。澹秋水凝神，阳春翻曲。烹鲜坐啸，清净五千言自足。横剑气、南斗光中，浩然一醉引双鹿。回雁到、归书未续。梦草处、旧芳重绿。谁忆潇湘岁晚，为唤起长风，吹飞黄鹄。功名异时，圮上家传谢荣辱。待封留，拜公堂下，授我长生箓。",
            "comment": ""
        },
        {
            "title": "垂丝钓",
            "content": "莫愁有信。全胜春梦无准。篆缕欲销，衣粉堪认。残梦醒。枕夜凉满鬓。想香迳。正垂垂美荫。晚花在否，朱阑谁与同凭。断云怨冷。青鸟无凭问。红叶翻成恨。三五近。试预占破镜。",
            "comment": ""
        },
        {
            "title": "满庭芳",
            "content": "云暖萍漪，雨香兰迳，西湖二月初时。两山十里，锦绣照金羁。柳外阑干相望，弄东风、倚遍斜晖。朋游好，乱红堆里，一饮百篇诗。三年，江上梦，青衫风日，白纻尘泥。听几声黄鸟，粤树闽溪。长是春朝多病，今年更、添得相思。须归去，倦游滋味，犹有个人知。",
            "comment": ""
        },
        {
            "title": "眼儿媚",
            "content": "侬家风物似山家。梅老鬓丝华。几回记得，攀翻琪树，醉帽敧斜。冷香不断春千里，归路本非赊。有人却道，使君犹健，看遍馀花。",
            "comment": ""
        },
        {
            "title": "谒金门",
            "content": "休相忆。明夜远如今日。楼外绿烟村幂幂。花飞如许急。柳岸晚来船集。波底斜阳红湿。送尽去云成独立。酒醒愁又入。",
            "comment": ""
        },
        {
            "title": "朝中措",
            "content": "烧灯已过禁烟前。春信递相传。柳暗乍迷津路，花暄欲照江天。天涯宾主，相逢老矣，一笑欢然。晚岁许同庐社，西风不买吴船。",
            "comment": ""
        },
        {
            "title": "鹧鸪天",
            "content": "梅粉新妆间玉容。寿阳人在水晶宫。浴残雨洗梨花白，舞转风摇菡萏红。云枕席，月帘栊。金炉香喷凤帏中。凡材纵有凌云格，肯学文君一旦从。",
            "comment": ""
        },
        {
            "title": "眼儿媚",
            "content": "黄昏小宴史君家。梅粉试春华。暗香素蕊，横枝疏影，月淡风斜。更饶红烛枝头挂，粉蜡斗香奢。元宵近也，小园先试，火树银花。",
            "comment": ""
        },
        {
            "title": "减字木兰花",
            "content": "一年歌舞。还是花黄尊绿处。雨横风多。比似年时恨若何。帘深酒暖。细雨斜风浑不管。只有黄花。欲近佳人鬓畔鸦。",
            "comment": ""
        }
    ]
}