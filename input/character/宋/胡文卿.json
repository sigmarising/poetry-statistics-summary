{
    "dynasty": "宋",
    "author": "胡文卿",
    "poems": [
        {
            "title": "阮郎归",
            "content": "薰风吹尽不多云。晓天如水清。哦松庭院忽闻笙。帘疏香篆明。兰玉盛，凤和鸣。家声留汉庭。狨鞍长傍九重城。年年双鬓青。",
            "comment": ""
        },
        {
            "title": "虞美人",
            "content": "昨霄南极星光现。今日开华宴。朱颜翠鬓占春多。且向博山香袅、卷金荷。龟游鹤舞千年寿。更酌千锺酒。满庭佳客捧殷勤。此日蒲菊新绿、瓮头春。",
            "comment": ""
        },
        {
            "title": "阮郎归",
            "content": "良辰佳景列华筵。笙歌奏管弦。位居荣显子孙贤。功名事双全。庆祝寿，拜尊前。重重福禄坚。愿如彭祖寿齐年。金杯劝寿仙。",
            "comment": ""
        },
        {
            "title": "虞美人",
            "content": "香烟绕遍兰堂宴。香鸭珠帘卷。香风转後送韶音。香酝佳筵今日、庆佳辰。香山烧尽禽飞放。香袖佳人唱。香醪满满十分斟。香信传时延寿、保千春。",
            "comment": ""
        },
        {
            "title": "虞美人",
            "content": "枢庭喜庆生辰到。仙伯离蓬岛。鲁台云物正呈祥。线绣工夫从此、日添长。满斟绿醑深深劝。岁岁长相见。蟠桃结子几番红。笑赏清歌声调、叶黄锺。",
            "comment": ""
        },
        {
            "title": "虞美人",
            "content": "香云佳气交盘结。又庆生申节，满堂簪绂奉霞觞。瑞应台躔南极、见光芒。心田积累阴功足。来受人天福。从今几度见河清。笑傲壶中日月、镇长春。",
            "comment": ""
        },
        {
            "title": "虞美人",
            "content": "寿香烟篆金炉细。寿酒邀宾至。寿筵两畔列红妆。寿曲仙音一品、舞霓裳。寿星高挂生祥瑞。寿祝长生意。寿杯满劝庆遐龄。寿比南山松柏、永长春。",
            "comment": ""
        },
        {
            "title": "阮郎归",
            "content": "谢娘诗礼有家风。吹窗清昼同。笑言偕老与梁鸿。闺门喜气融。来月殿，下珠宫。人间春意浓。一尊仙酝祝芳丛。蟠桃千岁红。",
            "comment": ""
        }
    ]
}