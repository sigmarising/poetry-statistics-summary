{
    "dynasty": "宋",
    "author": "张榘",
    "poems": [
        {
            "title": "半年",
            "content": "半年留鹤邑，岁晚倦重游。雪柳带春意，烟芜生暮愁。怕看新凤历，忍拂旧貂裘。莫道知心少，相亲有白鸥。",
            "comment": ""
        },
        {
            "title": "水龙吟",
            "content": "昼长帘幕低垂，时时风度杨花过。梁间燕子，芹随香觜，频沾泥污。苦被流莺，蹴翻花影，一阑红露。看残梅飞尽，枝头微认，青青子、些儿大。谁道洞门无锁。翠苔藓、何曾踏破。好天良夜，清风明月，正须著我。闲展蛮笺，寄情词调，唱成谁和。问晓山亭下，山茶经雨，早来开麽。",
            "comment": ""
        },
        {
            "title": "春吟四绝",
            "content": "香鼎灰寒午梦回，閒情谁与梦徘徊。杖藜信步穿幽径，一阵野芳何处来。",
            "comment": ""
        },
        {
            "title": "瑞鹤仙",
            "content": "碧油推上客。有神机沈密，参运帷幄。威声际沙漠。庆云飞川泳，和熏三白。霄渊敻鬲。甚探梅、也来相约。更谁怜久客，泥深穿履，栖栖东郭。农麦。年来管好，禾黍离离，讵忘关洛。风高水涸。多少事、待韬略。看鹅池夜渡，黎明飞捷，儿辈愔愔未觉。便冲寒，铁骑横驱，汛扫六合。",
            "comment": ""
        },
        {
            "title": "劝农二绝",
            "content": "长官诲汝亦谆谆，须信民生总在勤。试诵殷盘豳七月，诗书即是劝农文。",
            "comment": ""
        },
        {
            "title": "题包虎",
            "content": "正眎眈眈怒作威，西风摇毒上牙须。山翁祗作丹青看，冯妇从教自下车。",
            "comment": ""
        },
        {
            "title": "虞美人",
            "content": "小蛮才把鸳衾折。妆就梳横月。探梅不似旧年心。却爱窗前纸帐、十分清。朔风吹起寒云动。午寝都无梦。黄昏更被竹枝声。唤起醒醒相对、一灯青。",
            "comment": ""
        },
        {
            "title": "春尽出郊",
            "content": "蔷薇花落笋斑斑，醖酿清和数日间。杜宇不知春去了，又啼斜日过前山。",
            "comment": ""
        },
        {
            "title": "第一峰诗",
            "content": "凄，清。露重，月明。纱帽湿，裌衣轻。路险仆倦，石危马惊。近市火数点，出林火数点，出林钟一声。客子征鞍暂解，仙家云关未扃。",
            "comment": ""
        },
        {
            "title": "闻杜鹃",
            "content": "流落江南帝魄痴，年年啼到绿阴肥。蜀山邈在青天外，只劝人归不自归。",
            "comment": ""
        },
        {
            "title": "朝中措",
            "content": "谁云万事转头空。春寓不言中。底问垂杨在否，年年一度东风。凭高慨古，英雄亦泪，我辈情锺。事业正须老手，清吟留与山翁。",
            "comment": ""
        },
        {
            "title": "和澄斋刘制干过芜湖渭阳宅有感韵",
            "content": "兴言陟屺驻征艎，丘水依然亦故乡。萱草梦寒诗思远，梅花月冷角声长。暂辞小隐从三聘，况值清时已一阳。朝籍渐通恩数洽，会看梧槚发幽光。",
            "comment": ""
        },
        {
            "title": "赠云竹一老琴师歌",
            "content": "昌黎不作颖师已，千古风流随逝水。大音祗在天壤间，云竹翁能发其秘。明之为侯王，幽之神鬼。悟翁一转指头禅，万事泯然心耳废。涧泉淅沥走宫商，仙佩丁当分角徵。数声急羽来秋空，夜半西风掠蛩砌。诸公不但知此音，真欲钩深得其艺。大篇小什分珠玑，往往不惜兼金馈。吾闻南风之歌下舜廊，四海熙熙乐平治。原翁持此天上头，一鼓解民愠，再鼓阜民财，勿作区区自丰计。",
            "comment": ""
        },
        {
            "title": "贺新凉/贺新郎",
            "content": "匹马锺山路。怅年来只解，邮亭送人归去。季子貂裘尘渐满，犹是区区羁旅。谩空有、剑锋如故。髀肉未消仪舌在，向樽前、莫洒英雄泪。鞭未动，酒频举。西风乱叶长安树。叹离离、荒宫废苑，几番禾黍。云栈萦纡今平步，休说襄淮乐土。但衮衮江涛东注。世上岂无高卧者，奈草庐、烟销无人顾。笺此恨，付金缕。",
            "comment": ""
        },
        {
            "title": "第一峰诗",
            "content": "穿云踏月登茅岭，一阵西风吹客衣。松俨立兮如伏，山週回兮若帏。竹泉清可鉴，苔石坐忘归。鹤唳空霭，猿啼翠微。白露下，碧烟飞。适意，忘机。嘘，欷。",
            "comment": ""
        },
        {
            "title": "绛都春",
            "content": "平山老柳。寄多少胜游，春愁诗瘦。万叠翠屏，一抹江烟浑如旧。晴空栏槛今何有。寂寞文章身後。唤回奇事，青油上客，放怀樽酒。知不。全淮万里，羽书静，草绿长亭津堠。小队出郊，花底赓酬闲时候。和薰筹幕垂春昼。坐看蓉池波皱。主宾同会风云，盛名可久。",
            "comment": ""
        },
        {
            "title": "孤鸾",
            "content": "荆溪清晓。问昨夜南枝，几分春到。一点幽芳，不待陇头音耗。亭亭水边月下，胜人间、等闲花草。此际风流谁似，有孄窝诗老。向虚檐、淡然索笑。任雪压霜欺，精神越好。最喜庭除，下映紫兰娇小。孤山好寻旧约，况和羹、用功宜早。移傍玉阶深处，趁天香缭绕。",
            "comment": ""
        },
        {
            "title": "为茅峰崇禧主人景架岩赞王肖岩所写喜容",
            "content": "虬髯如云眼如月，胸次毫端一泓雪。政恐儒冠或误身，尚友虚无老庄列。松阴泉影绿悠悠，此时此意如何说。三真跨鹤夜相从，长啸一声山谷裂。",
            "comment": ""
        },
        {
            "title": "题三茅峰",
            "content": "巨灵握奇石，飞落人间世。怒拳一击破，高下成鼎峙。三光发其精，吾岳借之气。精气久以灵，稍稍见奇异。香之为草木，清之为泉水。天则为洞天，地则为福地。{上山下欺}嵚白云根，怪巧分琐细。龙潜而虎藏，猿啼而鹤唳。始焉三仙居，终也众真萃。至今丹砂光，上下数万里。清游动高吟，今古几骚士。搜奇探幽深，或仅见一二。输君呼笔神，尽发万古秘。我于尘埃中，读之如亲履。呼儿谨縢藏，再拜归棐几。",
            "comment": ""
        },
        {
            "title": "登钟山",
            "content": "登高得胜游，暂喜尘鞅脱。林深鸟声微，石兀马足滑。一笑立高寒，双明渺遐阔。酒酣百虑消，世事等毫末。",
            "comment": ""
        },
        {
            "title": "满江红",
            "content": "玉垒澄秋，又还近、桂华如璧。算六载、筹边整暇，几多功绩。铁壁连云东海重，惊波截断狂鲵翼。把向来、捣颍旧规模，平淮北。经济妙，谁知得。都总是，诗书力。有召公家法，范公胸臆。赫赫勋名俱向上，绵绵福寿宜无极。著莱衣、辉映衮衣荣，恢霖泽。",
            "comment": ""
        },
        {
            "title": "摸鱼儿",
            "content": "正桃花、渐蜚红雨，依稀一半春色。东风十里离亭恨，杨柳丝丝如织。远又忆。向雪月梅边，陶写吟情逸。清愁拍拍。算祗暮山知，栖鸦斜照，春树渺空碧。文章贯，合整垂云健翼。翔鸾底用栖棘。要寻玉洞烟霞胜，聊趁麟符蜚檄。归骑急。看尘袂方清，有恩纶催入。凫仙倦舃。相与问孤山，开樽抵掌，一舸画桥侧。",
            "comment": ""
        },
        {
            "title": "登苏台用袁宪韵赠两赵提干",
            "content": "胜赏多从暇日违，眼中朋友欲星稀。退休不复思三雇，能赋犹堪广七依。游鹿台前空逝水，栖乌曲里只斜晖。书生怀古真痴绝，看尽闲云入栋飞。",
            "comment": ""
        },
        {
            "title": "水龙吟",
            "content": "暮云低锁荒台，凭阑四望天垂地。曼花半夜，蜚香缭绕，昔人曾记。往事悠悠，物华非旧，江山仍丽。怅斜阳芳草，长安不见，谁共洒、新亭泪。开放青峦旧址。动骚人、一番词意。青油幕里，相忘鱼鸟，水边云际。却恨清游，未能追逐，区区僚底。问何时，脱了尘埃墨绶，为虚斋醉。",
            "comment": ""
        },
        {
            "title": "摸鱼儿",
            "content": "正挑灯、共听檐雨，问谁催动行色。风前千点离亭恨，惟有落梅知得。王谢宅。记前度斜阳，燕子曾相识。花香露舃。无计强追随，阳关声断，回首暮云隔。文章贯，合上薇垣梧掖。征鞍底事江北。青衫莫对韩彭著，还是玉麟佳客。须记忆。有衿佩锵锵，正愿依重席。荼未折。次第牡丹开，一樽留待，相与醉寒食。",
            "comment": ""
        },
        {
            "title": "摸鱼儿",
            "content": "正莓墙、柳绵低度，枝头红紫飞尽。秾阴涨绿冰钿碎，浥浥麝兰成阵。仙骨嫩。悦姑射瑶姬，青幰游琼苑。风前有恨。也一似宫梅，飘香坠粉，轻点寿阳鬓。梨花雪，讲道全无清韵。何曾流到春晚。柔条不受真珠露，滴沥紫檀心晕。芳又润。待挼放金樽，拚作通宵饮。日高慵困。任翠幄低云，玉薰泛梦，路入醉乡稳。",
            "comment": ""
        },
        {
            "title": "次韵孟师翰凤儿花滴滴金",
            "content": "彩凤与幽花，却植自形色。命名取肖似，造化何容力。丹穴呈九苞，夜梦或吐白。未若秋中芳，荣悴了无迹。",
            "comment": ""
        },
        {
            "title": "满江红",
            "content": "淮海波澄，湛桂影、半规凉月。又还是、中秋相近，垂弧时节。纶诰飞来宸眷重，彩衣著处慈颜悦。注紫清、花露入瑶卮，琼香滑。挥羽扇，持旄钺。鲸海浪，阴山雪。看威声到处，遐冲都折。沙溪远标铜柱界，关河尽补金瓯缺。庆君臣、千载会风云，看伊说。",
            "comment": ""
        },
        {
            "title": "闻春禽",
            "content": "万叠云山拥翠屏，笋舆终日面山行。幽禽上下好音语，到底不知谁命名。",
            "comment": ""
        },
        {
            "title": "留别耘丛林逢吉饭牛翁郑简子",
            "content": "天台山下两诗仙，剪雾裁冰五十年。耘业三间千古意，饭牛数集几人传。半江明月曾同赋，一段清风岂偶然。匹马冲寒西驿路，碧云苒苒思绵绵。",
            "comment": ""
        },
        {
            "title": "虞美人",
            "content": "龙香浅渍罗屏褶。睡思低眉月。闲愁闲闷不关心。心似窗前梅影、一般清。绣帏交掩流苏动。一觉华胥梦。枕山轻戛宝钗声。粉褪香腮零乱、鬓鸦青。",
            "comment": ""
        },
        {
            "title": "春吟四绝",
            "content": "沙渚清泠蒲叶水，野亭和暖杏花风。此中佳趣无人会，牛背斜阳卧牧童。",
            "comment": ""
        },
        {
            "title": "劝农二绝",
            "content": "善端天赋本无殊，力穑之余好读书。莫讶劝农因劝学，须知公相起犂锄。",
            "comment": ""
        },
        {
            "title": "春吟四绝",
            "content": "花露半乾红入户，竹风微动绿侵床。翠屏残梦不知处，幽鸟数声春日长。",
            "comment": ""
        },
        {
            "title": "题赵子固小仙图",
            "content": "紫府川妃夜宴还，玉盘金碗落人间。香肌不受缁尘污，依约风前响佩环。",
            "comment": ""
        },
        {
            "title": "题啄蜂雀井团雀二图",
            "content": "日暮投荒榛，吻利腹良馁。尔竟何所争，固结不可解。",
            "comment": ""
        },
        {
            "title": "摸鱼儿",
            "content": "望神京、目断烟草，青天长剑频倚。香街十里朱帘月，空想当年华丽。堪叹处。渺沙霭蒹葭，咿雁声起。平山谩记。怅杨柳春风，晴空栏槛，陈迹总非是。重阳好，红叶黄华满地。良辰美景如此。青油幕府传芳斝，苒苒露琼花气。还更喜。看玉阃规恢，笑骋伊吾志。尘清北冀。便向关洛联镳，巍巍冠佩，麟阁画图里。",
            "comment": ""
        },
        {
            "title": "题刘直孺拙逸轩",
            "content": "营营天壤间，孰不为智使。有美山中君，独与世俗异。一真不凿若不愚，四体安然如止水。人皆喜君得佳扁，我於其间有余议。一阴一阳分动静，江河山岳判流峙。造行而欲辞其劳，造化之功亦息矣。伊周孔孟心乎民，老氏庄蒙忘此世。使四君子俱恝然，万古滔滔孰经济。以拙而望巧，巧未及成拙。先至晦巧而为拙，终焉多与巧相值。逸者自逸劳者劳，天之降材尔殊尔。君才足以应万殊，袖手山林恐非计。原君结力运天巧，却换轩名与张子。",
            "comment": ""
        },
        {
            "title": "约台府同官王元敬以次七人登巾山以前峰月照",
            "content": "一江贯万山，双塔抵层汉。我来蹑胜游，寒日已过半。夕阳满孤村，潮势吞两岸。俯视尘世微，云边数声雁。",
            "comment": "【注释】【原题】：约台府同官王元敬以次七人登巾山以前峰月照半江水分韵得半字"
        },
        {
            "title": "青玉案 被檄出郊题陈氏山居",
            "content": "西风乱叶溪桥树。秋在黄花羞涩处。满袖尘埃推不去。马蹄浓露，鸡声淡月，寂历荒村路。身名多被儒冠误。十载重来漫如许。且尽清樽公莫舞。六朝旧事，一江流水，万感天涯暮。",
            "comment": "【注释】词的上片是一幅荒村行路图，用的是温庭筠“鸡声茅店月，人迹板桥霜”的意境 ：深秋，鸡声叫了，冷冷的月光还没有褪去，西风吹落了枝头的枯叶，路边羞答答开着的菊花透露出一丝秋意，时候尚早，却已有人骑着马，踏着晨露 ，行走在寂寥的荒村路上。这行客便是张榘。张榘是南宋词人。他在宋理宗淳祐年间当过县令，后曾任江东制置使参议，掌管机宜文字。前者是七品芝麻官，没有多少职权；后者是个闲职。故词人对自己的仕途际遇甚为不满。标题中“ 被檄出郊”四字，已透露了此中消息。“ 檄”即官府文书。此番他的出行是出于上司的差遣 ，心里虽为不愿 ，但亦无可奈何，“满神尘埃推不去”，既是写旅途的风尘，也是写人生的无可奈何，上司的命令就像尘埃一样，拂不去，推也推不去。“秋在黄花羞涩处”，“羞涩”两字极妙。古代的词人描写黄花的很多，或比作傲霜的勇士，或比作受欺的弱女，比作愁苦的象征，或当作悠闲的陪衬，惟独张榘用“羞涩”两字来形容，既写出此黄花经过一夜浓霜摧打，尚未抬起头来 ，似乎有些羞答答 、苦涩涩的神态，同时又恰好表现出词人此时的羞愤苦涩的心情。另外一层含义是傲霜独开的菊花在一夜的摧打之后也不免“ 羞涩”，花犹如此，人何以堪！张榘的“秋在黄花羞涩处 ”，其高度的艺术性正在于语意新颖，使黄花的描写与主人公的心理相一致。“满袖尘埃 ”句是全词的张本 。由此而有“羞涩”，而有匹马晓行，而有无限感慨 。“马蹄”三句，将几个各不相干的景物，组合起来构成一幅带有强烈感情色彩的图画。这三句在节奏安排上更有巧妙之处：马蹄——浓露——鸡声 ——淡月 ——寂历——荒村——路。两字一顿，十三个字构成均衡的、没有起伏的七个音节，恰好符合词人独自骑马，“的得，的得”行进在荒凉山路上的单调呆板的节奏的心绪。如果说，上片主要是写景，那么，下片主要是言情。上片写词人一路所见，下片则是词人到达陈氏山居之后所发的感慨 。时隔十载 ，旧地逡巡，风物如故，然物是人非，怎能不引起“身名都被儒冠误”的强烈感慨！这里词人借杜甫的诗意来表明自己的遭遇心情，并进一步说“身”与“名”都被儒冠所误，足见愤慨之深！ “ 且尽清樽 ”与上片“推不去”相呼应，表现出作者无可奈何，以酒解忧 ，聊以自慰的情态。“公莫舞”之“公 ”，乃指官场得势者，其含义与辛弃疾的“君莫舞，君不见玉环飞燕皆尘土”相同。只不过词人不用玉环、飞燕事 ，而用“六朝旧事”来比喻。六朝共同的特点是统治者奢侈腐化、醉生梦死，因而一个个国运不长，相继灭亡。南宋的情况与六朝相似，词人似乎已预感到了它将重蹈六朝复辙的历史命运，因而在这里借咏史抒发时事之感。这正是无数文人士大夫在六朝旧都——南京极易生出的感慨。所以“万感天涯暮 ”，不仅指从清晨到日暮的时间的流逝，而且包括了对时光易逝、人生无常的深沉感慨，对那些官场一时得意的小人的讽剌警告，对国家命运以及个人前途的忧虑担心，以及对自己被“儒冠误”的无言的哀叹。这里 ，词人用“六”“一”“万”几个数字，反复盘旋，层层深入，似直而纡，似达而郁，将万感交集的复杂思想感情生动地表露了出来。这首词的用韵也有特色，“树、处、去、路、误、许、舞、暮”用上去声字押韵，有一种“ 促而未舒，往而不返 ”的声情 ，再加上《 青玉案 》词调的句法结构和谐少，拗怒多，使全词悲愤慷慨的情绪，有更强烈的感染力。"
        },
        {
            "title": "千秋岁",
            "content": "鹤城秋晓。又庆生朝到。人与月，年年好。黑头公相贵，膝下欢娱笑。君知否。个般福分人间少。塞上西风老。红入霜前枣。日日有，平安报。慈颜酡晕浅，一呷金杯小。香缭绕。寿星明处台星照。",
            "comment": ""
        },
        {
            "title": "骑鹤仙",
            "content": "拥麾犹原富腰钱，千古相传跨鹤仙。莫笑昔人空凯望，后来人欲更熏天。",
            "comment": ""
        },
        {
            "title": "送宾书记自扬归吴门",
            "content": "一叶黄芦渡渺茫，误随野鹤上维扬。角声吹断梅花梦，依旧枫湾半叶霜。",
            "comment": ""
        },
        {
            "title": "题税轩新筑送青亭四首",
            "content": "日移花影上疎帘，香鼎烧残逐旋添。春事已随诗入梦，一庭芳草绿纤纤。",
            "comment": ""
        },
        {
            "title": "木兰花慢",
            "content": "渐稠红飞尽，早秾绿、遍林梢。正池馆轻寒，杨花飘絮，草色萦袍。天香夜浮院宇，看亭亭、雨槛渍春膏。趁取芳时胜赏，莫将年少轻抛。鞭鞘。驱放马啼高。世事一秋毫。便飞书倥偬，运筹闲暇，何害推敲。花前效颦著句，悄干镆、侧畔奏铅刀。何日重携樽酒，浮瓯细剪香苞。",
            "comment": ""
        },
        {
            "title": "秦淮",
            "content": "往在秦淮问六朝，江楼只有女吹箫。昭阳太极无行路，岁岁鹅黄土柳条。",
            "comment": ""
        },
        {
            "title": "祝英台近",
            "content": "柳绵稀，桃锦淡，春事在何许。一种秾华，天香渍冰露。嫩苞叠叠湘罗，红娇紫妒。翠葆护、西真仙侣。试听取。更饶十日看承，霞腴污尘土。池馆轻寒，次第少风雨。好趁油幕清闲，重开芳醑。莫孤负、莺歌蝶舞。",
            "comment": ""
        },
        {
            "title": "送姚提干行",
            "content": "虚斋镇东鄞，从这南容君。我初未之识，邕翰倾殷勤。修洁以博羽，秀美而有文。玉犀映秋水，英辞涌春云。鸡距角鲁蜀，昂然鹤非群。晤言到期圣处，商也乐所闻。最喜直而度，壮音駴鼓鼖。告子少於孟，先策养气勋。牛山木信美，谨勿容斧斤。助苗固得槁，可使稗不耘。观于所植立，真能张吾军。仁义可效治，渊源在河汾。诗书自师友，芝兰足膏薰。刚风接劲翮，去去翔霄旻。清时有闻者，必也吾子云。",
            "comment": ""
        },
        {
            "title": "华亭道间",
            "content": "移船过九曲，满袖贮西风。木落山容老，荷枯水面空。客怀诗句里，时事酒杯中。莫听云间鹤，宁呼天外鸿。",
            "comment": ""
        },
        {
            "title": "题金渊绿净亭",
            "content": "凭高四望天沉沉，平芜远树横夕阴。碧云吐吞献奇象，乃知造物得我心。渔舟两两叠烟棹，白鸟出没沧波深。悠然呼酒纳幽致，须臾寒月照古琴。",
            "comment": ""
        },
        {
            "title": "春吟四绝",
            "content": "岸草不知缘底绿，山花试问为谁红。元造本来惟寂寞，年年多事是春风。",
            "comment": ""
        },
        {
            "title": "唐多令",
            "content": "斜日淡芜烟。重阳又一年。怅垂杨、几度飞绵。只把晴空山色看。多少恨、倩谁笺。沙霭暗中原。横戈谁夜眠。尽今宵、且醉花边。准拟来秋天气好，重把菊、嗅芳妍。",
            "comment": ""
        },
        {
            "title": "赞崇禧丈室二仙图",
            "content": "鹿皮槲叶，容颜枯槁。于巾白袍，飘然气貌。不同者形，所同者道。金丹一丸，天地同老。",
            "comment": ""
        },
        {
            "title": "题啄蜂雀井团雀二图",
            "content": "游蜂从何来，饥雀巧相遇。谁其释纷拿，放汝采花去。",
            "comment": ""
        },
        {
            "title": "念奴娇",
            "content": "楚湘旧俗，记包黍沈流，缅怀忠节。谁挽汨罗千丈雪，一洗些魂离别。赢得儿童，红丝缠臂，佳话年年说。龙舟争渡，搴旗捶鼓骄劣。谁念词客风流，菖蒲桃柳，忆闺门铺设。嚼徵含商陶雅兴，争似年时娱悦。青杏园林，一樽煮酒，当为浇凄切。南薰应解，把君愁袂吹裂。",
            "comment": ""
        },
        {
            "title": "浪淘沙",
            "content": "春梦草茸茸。愁雨愁风。对花须拚酒频中。莫遣枝头银烛暗，辜负嫣红。推起簿书丛。何苦匆匆。悭吟却讶少陵公。天定为花开一笑，日上篱东。",
            "comment": ""
        },
        {
            "title": "咏十月桃",
            "content": "十月桃开三四枝，凄凉时候见芳菲，小红不著黄花蝶，一树春风怨落晖。",
            "comment": ""
        },
        {
            "title": "水龙吟",
            "content": "先来花较开迟，怎禁风雪摧残过。红英紫萼，从他点缀，翻成沾污。一点清香，几多秾艳，紧藏不露。伴杨花散漫，逡巡堆积，纤粟处、妆成大。多谢东君造化。把群阴、一朝除破。千机锦绣，露浓香软，中间坐我。嚼徵含商，振金敲玉，埙篪相和。问西湖，别有一番桃李，肯同游麽。",
            "comment": ""
        },
        {
            "title": "窗上",
            "content": "窗上月朦胧，香芸鼻观通。了无梅竹影，猛省在舟中。",
            "comment": ""
        },
        {
            "title": "沁园春",
            "content": "思昔买臣，怀绶会稽，年犹五旬。算初无功用，维持国事，但将富贵，夸耀时人。未若先生，方当强仕，掌握长淮百万军。难摹写，是擎天拄地，纬武经文。河滨。胡马嘶春。便密运机筹出万全。拥熊旗指授，鹰扬啖，毡裘胆落，鼠逸狐奔。褒诏飞来，威名加盛，从此不须关玉门。归朝也，看云台画像，金鼎调元。",
            "comment": ""
        },
        {
            "title": "青玉案",
            "content": "龙香熏被罗屏绕。任窗外、风儿峭。鸳枕梦回鸡唱晓。丫鬟惊笑，琼枝低亚，错认梅花老。红炉兽炭装还倒。强梳洗、忙将黛眉扫。贪趁清欢争怕早。弓靴微湿，玉纤频袖，塑出狮儿好。",
            "comment": ""
        },
        {
            "title": "虞美人",
            "content": "金炉鈒就裙纹折。香烬低云月。玉钿黏唾上眉心。不似寿阳檐下、六花清。翠禽飞起南枝动。惊破西湖梦。仗谁为作水龙声。吹绽寒葩诗眼、为君青。",
            "comment": ""
        },
        {
            "title": "凯歌",
            "content": "双阁护仙境，万壑渺清秋。台躔光动银汉，神秀孕公侯。胸次千崖灏气，笔底三江流水，姓字桂香浮。十载洞庭月，今喜照扬州。捧丹诏，升紫殿，建碧油。胡儿深避沙漠，铃阁颺轻裘。点检召棠遗爱，酝酿潘舆喜色，英裔蔚文彪。整顿乾坤定，千岁侍宸旒。",
            "comment": ""
        },
        {
            "title": "相公新创云山观於州治之东诗以颂之",
            "content": "华榱胜概实相兼，却笑滕王诧栋帘。海内一云高出岫，江南列嶂杳平檐。作霖锡命宜爰立，维石兴歌正具瞻。寰宇固应同德宇，共期羹鼎试梅盐。",
            "comment": ""
        },
        {
            "title": "奉和魏提干",
            "content": "骑鹤楼前奏宓琴，朅来又作海山吟。碧云不隔乡关梦，白发能催灰客心。愧我抗尘徒走俗，羡君博古更通今。新诗清响传空谷，击节长歌到夜深。",
            "comment": ""
        },
        {
            "title": "题钱则父凛对轩轩有老桧奇甚",
            "content": "老红落尽苍苔院，万物随时自流转。苍然古桧夜窗前，独抱寒姿耸孤榦。幽人丈室空地埃，风声月影共徘徊。树兮人兮两清绝，不然君肯居此哉。",
            "comment": ""
        },
        {
            "title": "雨花台",
            "content": "莫说南朝胜概繁，祗今近郭已江村。台荒浪纪曼花坠，事往空余古意存。瓯缺正缘轻纳景，鼎分谁谓不如孙。滔滔千载兴亡恨，尽付凭栏对月樽。",
            "comment": ""
        },
        {
            "title": "次韵孟师翰凤儿花滴滴金",
            "content": "物理纷以移，血或化为碧。安知秋草英，不作金点滴。非由冶者铸，芳葩自光泽。误彼市中攫，一过一目逆。",
            "comment": ""
        },
        {
            "title": "赋山水雪景",
            "content": "寒云凝不飞，回风舞霏雪。移多山凹平，渐释涧声咽。饥乌噤无语，老树僵欲折。簿暮渔舟归，行人稍稀绝。诗翁酒力微，清兴渺天末。夜深有奇事，玉楼耿寒月。",
            "comment": ""
        },
        {
            "title": "帝城",
            "content": "半年再作华亭客，每喜轻帆得顺风。白水涵秋千顷净，清霜粲晓万山空。暂时放浪如尘外，忆昨经过似梦中。浊酒三杯眠未熟，不能平处枕边鸿。",
            "comment": ""
        },
        {
            "title": "浪淘沙",
            "content": "风色转东南。翠拥层峦。杏花疏雨逗清寒。锺阜石城何处是，烟霭漫漫。行旆已西关。一霎时间。芳樽聊复挽馀欢。明日断魂分付与，万叠云山。",
            "comment": ""
        },
        {
            "title": "雪后呈邵尧章權尉",
            "content": "刮地风成阵，漫空雪作团。侵陵诗骨瘦，开拓酒肠宽。入竹寒声细，缄梅冷艳乾。长官何太喜，农事正相干。",
            "comment": ""
        },
        {
            "title": "送戴式之自越游江西",
            "content": "石屏峰下孤吟客，吟到头童更苦吟。四海江山多识面，百年人物半知心。诗于唐米偶先后，较以杜韦无古今。容易相逢容易别，不堪回首白云深。",
            "comment": ""
        },
        {
            "title": "题税轩新筑送青亭四首",
            "content": "白云尽处青山小，红雨飞时绿树亲。佳致仗谁同管领，野禽啁哳话深春。",
            "comment": ""
        },
        {
            "title": "有怀尤赞府季耑",
            "content": "西风约暮雨，虚亭得新爽。忽焉见崚嶒，彷佛呈万象。谁其伴孤吟，寒蛩轧幽响。碧云渺佳人，抱膝注遐想。",
            "comment": ""
        },
        {
            "title": "沁园春",
            "content": "绿野归来，筇杖角巾，岂不快哉。有清泉白石，东西岩岫，翠阴红影，高下楼台。况是蕤宾，槐庭暑薄，照眼葵榴次第开。轻熏里，翦香蒲为寿，一笑传杯。栽培。多少英材。更霖雨、看看遍九垓。算支撑厦屋，正资梁栋，调和钧鼎，须用盐梅。旒冕兴思，搢绅顒望，应有天边丹诏催。依还是，为苍生一起，重位元台。",
            "comment": ""
        },
        {
            "title": "敬饯刘兴伯提干之官",
            "content": "平生子刘子，劲气横秋霜。不肯作短簿，海漘驾飞航。棱赠高颊观，碧眼须眉苍。莺花风月夜，锦绣颂肝肠。诸公盍推毂，置之白玉堂。筦库着此士，四海空茫茫。仆也客於浙，云阡凄故乡。退鷁岂坦率，瞽无预文章。乘除君晚泰，尚欲思激昂。年饥仅半菽，羞涩无酒浆。赆别祗此诗，君无诮凄凉。",
            "comment": ""
        },
        {
            "title": "鹧鸪天",
            "content": "饱挹台城白露秋。又骑黄鹄上江州。恩波浩荡三千里，多少人家愿借留。□寿斝，菊香浮。姓名还喜到宸旒。片□□□□□□，□振□□□下流。",
            "comment": ""
        },
        {
            "title": "贺新凉/贺新郎",
            "content": "襟度天为侣。价平生、放浪江湖，浮云行住。倒挽峡流归笔底，衮衮二并四具。何尚友、沧波鸥鹭。藻黻皇猷君能事，况贤书、两度登天府。急著手，佐明主。晴风一舸来瓜步。剪灯花、樽酒论诗，顿忘羁旅。逗晓蛮笺传金缕，一片瑰词绮语。甚独茧、抽成长绪。当代壑翁文章伯，定不教、弹铗轻辞去。留共济，孤舟渡。",
            "comment": ""
        },
        {
            "title": "题包虎",
            "content": "日日红林饱血腴，尚将余力咬枯株。高亭素壁黄昏后，疑有悲风落坐隅。",
            "comment": ""
        },
        {
            "title": "再用韵呈相公",
            "content": "等囿乾坤造化中，此花珍重殿春红。矜持不受荼醾月，披拂正须杨柳风。三咏品题真入妙，独惭属和未能工。厅前旧本今应在，何必移根江以东。",
            "comment": ""
        },
        {
            "title": "浪淘沙",
            "content": "雨过暮天南。高下青峦。小楼燕子话春寒。多少夕阳芳草地，雾掩烟漫。别恨正相关。心上眉间。离歌一曲间悲欢。後夜月明何处梦，锺阜容山。",
            "comment": ""
        },
        {
            "title": "孤鸾",
            "content": "塞鸿来早。正碧瓦霜轻，玉麟寒少。昨夜南枝，一点阳和先到。黄昏半窗淡月，照青青、谢池春草。此际虚斋心事，与此花俱好。算巡檐、索共梅花笑。是千古风流，少陵曾道。争似油幢下，对一枝春小。江城惯听画角，且休教、玉关人老。好试和羹手段，向凤池春晓。",
            "comment": ""
        },
        {
            "title": "醉落魄/一斛珠",
            "content": "瑶姬妙格。冰姿微带霜痕拆。一般恼杀多情客。风弄横枝，残月半窗白。孤山仙种曾移得。结根久傍王猷宅。欲笺心事呼云翮。为报年芳，萍梗正南北。",
            "comment": ""
        },
        {
            "title": "题税轩新筑送青亭四首",
            "content": "花木中间着小亭，檐虚不碍两峰青。数声啼鸟闹中过，不似家山子细听。",
            "comment": ""
        },
        {
            "title": "题云间皎上人扃绿轩",
            "content": "丛竹傍幽亭，萧然一画屏。色欺春酒碧，光映夜灯青。雨叶供香润，风枝摇梦醒。却嫌千亩阔，浩渺绿难扃。",
            "comment": ""
        },
        {
            "title": "贺新凉/贺新郎",
            "content": "萸菊香凝雾。记重阳、才经三日，帨悬朱户。紫殿玉垣称寿斝，潋滟琼花清露。正万里、尘清淮浦。地宝从来标瑞应，甚新曾、秀出金芝树。正此处，诞申甫。人间小住千秋岁。画堂深、彩侍怡声，慈颜笑语。况是加恩封大国，锦诰鸾翔凤舞。便娱侍、鱼轩沙路。御果金泥宣晓宴，卷宫帘、争看元台母。家庆事，耀今古。",
            "comment": ""
        },
        {
            "title": "题黄岩黄山楼",
            "content": "楼俯澄江碧，山宜四面观。压波桥影阔，带雨橹声寒。客梦因诗醒，归心得酒宽。虚怀纳丝致，湿翠扑栏干。",
            "comment": ""
        },
        {
            "title": "次韵金陵赵民曹水阁即事",
            "content": "尚想溪亭跨鸭头，市嚣到晓不曾休。角声吹断老梅月，桥影压翻寒苇秋。三语固知非昔比，十年不到使人愁。老来著脚茆峰下，相望何殊风马牛。",
            "comment": ""
        },
        {
            "title": "好事近",
            "content": "素壁走龙蛇，难觅醉翁真迹。惟有断岗衰草，是几番经历。紫萸黄菊又西风，同作携壶客。清兴未阑归去，负晴空明月。",
            "comment": ""
        },
        {
            "title": "水龙吟",
            "content": "暮天丝雨轻寒，二分春色看看过。梅花谢了，苍苔万点，香残粉污。犹喜墙头，一枝娇袅，杏腮微露。算几回逗晓，朱阑独倚，悄只怕、东风大。浮世名缰利锁。这区区、要须识破。沧波夜月，翠微云树，依然还我。重结鸥盟，细听莺语，自歌自和。问黄沙飞镞，红尘走马，又还知麽。",
            "comment": ""
        },
        {
            "title": "雁声",
            "content": "雁声恰值到江东，霜影空蒙落晚篷。寒著芦花禁不得，一层晴雪乱西风。",
            "comment": ""
        },
        {
            "title": "念奴娇",
            "content": "三闾何在，把离骚细读，几番击节。蓠蕙椒兰纷江渚，较以艾萧终别。清浊同流，醉醒一梦，此恨谁能说。忠魂耿耿，只凭天辨优劣。须信千古湘流，彩丝缠黍，端为英雄设。堪笑儿童浮昌歜，悲愤翻为嬉悦。三叹灵均，竟罹谗网，我独中情切。薰风窗户，榴花知为谁裂。",
            "comment": ""
        },
        {
            "title": "题税轩新筑送青亭四首",
            "content": "日抱吟情到此亭，卷帘孤坐看云生。诗怀恰与云相似，一点悠然度太清。",
            "comment": ""
        },
        {
            "title": "青玉案",
            "content": "少时贪看琼林绕。任马上、寒威峭。昨暮六花飞逗晓。拥衾慵起，鬓丝笼帽，顿觉年来老。朱阑翠竹枝枝倒。把玉甃、棱层趁风扫。楼上一樽须放早。同云收尽，红轮初上，对面狼峰好。",
            "comment": ""
        },
        {
            "title": "木兰花慢",
            "content": "豆花轻雨霁，更七日、是中秋。记分野三台，家山双阙，孕秀名流。平生佐时大略，有忠勤、一念等伊周。十载清风楚泽，三年明月扬州。须知万灶出貔貅。智勇迈前猷。自向来擣颖，□番平海，胆落毡裘。红旗指关定洛，看春融、喜色动宸旒。著取斑衣绣衮，揭开玉字金瓯。",
            "comment": ""
        },
        {
            "title": "至后二日登狼峰",
            "content": "江流不尽天边地，山意无穷春复秋。多少诗人无分到，我来三月得重游。",
            "comment": ""
        },
        {
            "title": "摸鱼儿",
            "content": "猛思量、孄窝初度，鲁云呈瑞时节。平山杨柳苍茫外，犹是乡关明月。春漏泄。定知有、梅花先向江南发。烟波梦阔。谩约住西风，呼将塞雁，把酒为君说。君看取，世道羊肠屈摺。依然熟路轻辙。林泉暂洗经纶手，桐柏夜香熏彻。趋魏阙。指天上星辰，平步仪清切。蟠桃未结。待做著功名，却寻曼倩，相与带花折。",
            "comment": ""
        },
        {
            "title": "水龙吟",
            "content": "近家添得园亭，晓山时看飞云过。拥石栽梅，疏池傍竹，剪除芜污。更喜南墙，杏腮桃脸，含羞微露。算莺花世界，都来十亩，规模好、何须大。开放两眉上锁。把春前、新醅拨破。病酒无聊，且容觞客，无多酌我。底用歌喉，柳边自有，鸣禽相和。逗归来，折得花枝教看，似人人麽。",
            "comment": ""
        },
        {
            "title": "西江月",
            "content": "春事三分之二，落花庭院轻寒。翠屏围梦宝熏残。窗外流莺声乱。睡起犹支雪腕，觉来慵整云鬟。闲拈乐府凭阑干。宿酒才醒一半。",
            "comment": ""
        },
        {
            "title": "安庆摸/摸鱼儿",
            "content": "渺长江、浩无今古，悠悠经几流景。桥家松竹知何在，寂历丹枫如锦。行阵整。想斗舰连艘，谈笑烟灰冷。寒光万顷。算只有当年，暮天霜月，惨澹照山影。元戎队，画角梅花缓引。楼船飞渡波稳。中流击楫酬初志，此去君王高枕。应暗省。使万里尘清，谁逊周公瑾。勋名不泯。看阳蛰潜开，老龙挟雨，渊睡为民醒。",
            "comment": ""
        },
        {
            "title": "浪淘沙",
            "content": "烟缕暗蒙茸。杨柳轻风。雨声多在夜窗中。春水渐生春事去，流尽残红。新笋绿丛丛。莺语匆匆。一樽同酹定林公。十里长松青未了，山北山东。",
            "comment": ""
        },
        {
            "title": "青玉案",
            "content": "严城寂寞山缭绕。觉寒透、貂裘峭。云压江天风破晓。飞琼万顷，看来浑似，泽国芦花老。玉山不怕频频倒。要笔阵、纵横快挥扫。见说今年梅较早。笑将名胜，千锺万字，谁似邦侯好。",
            "comment": ""
        },
        {
            "title": "沁园春",
            "content": "静寿先生，笑傲四并，醉眠孄窝。甚一枰棋壤，掉头不顾，同舟风紧，袖手高歌。太白词华，更生忠愤，为问山林老得麽。须知道，有淮碑未作，浯石当磨。年来君子无多。试屈指、如公能几何。况刍荛公论，新曾推许，冕旒异眷，行见搜罗。泽润生民，洗清兵甲，待挽钱塘江上波。功名就，访蟠桃把玩，铜狄摩挲。",
            "comment": ""
        },
        {
            "title": "烛影摇红",
            "content": "春小寒轻，南枝一夜阳和转。东君先递玉麟香，冷蕊幽芳满。应把朱帘暮卷。更何须、金猊烟暖。千山月淡，万里尘清，酒樽经卷。楼上胡床，笑谈声里机谋远。甲兵百万出胸中，谁谓江流浅。憔悴狂胡计短。定相将、来朝悔晚。功名做了，金鼎和羹，卷藏袍雁。",
            "comment": ""
        },
        {
            "title": "楼中即事",
            "content": "园亭已觉晴檐暖，楼上东风尚峭寒。燕垒泥乾芹菜老，蜜房香满杏花残。诗怀正似晓山好，酒量不如春水宽。陌上儿童应笑我，黄昏犹自倚兰干。",
            "comment": ""
        },
        {
            "title": "金缕曲/贺新郎",
            "content": "枌社新相识。恍瞻君、丰神气貌，飘然仙白。笔底三江鲸浪注，胸次一瓯冰雪。怎不做、龙门上客。坎止流行元无定，敢一朝、挨却尘泥迹。且剩把，锦云织。试看自古贤侯伯。一时间、失虽暂失，得还终得。儋石空无君家事，百万付之一掷。渐养就、抟风鹏翼。任你祖鞭先著了，占鸥天、浩荡观浮没。挈富贵，等儿剧。",
            "comment": ""
        },
        {
            "title": "帝城",
            "content": "帝城那得见秋容，秋在三吴泽国中。芦未著霜花已白，蓼宜近水影偏红。一行落雁低南浦，万点栖鸦起北风。安得画师模此景，钓鱼矶上着诗翁。",
            "comment": ""
        }
    ]
}