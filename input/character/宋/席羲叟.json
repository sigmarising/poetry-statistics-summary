{
    "dynasty": "宋",
    "author": "席羲叟",
    "poems": [
        {
            "title": "次令衿游玉壶高咏十绝·对换",
            "content": "绝景频因警句夸，莫传俚耳便纷拿。须知味道耽岩穴，志意难将富贵加。",
            "comment": ""
        },
        {
            "title": "次令衿游玉壶高咏十绝·欲归甫留",
            "content": "度堑昏鸦接翅稀，断霞相映雾山微。驺车不用飞青盖，试作山翁倒载归。",
            "comment": ""
        },
        {
            "title": "次令衿游玉壶高咏十绝·处处可人",
            "content": "陂塘五月迎秋爽，脩竹成阴一径开。俗客自应惭到此，幽深雅称杖藜来。",
            "comment": ""
        },
        {
            "title": "次令衿游玉壶高咏十绝·风雷大作",
            "content": "坐听风雷起空谷，俄看四面野云生。道人不作英雄气，可笑当年失箸惊。",
            "comment": ""
        },
        {
            "title": "次令衿游玉壶高咏十绝·凭栏看花",
            "content": "湖光空阔水天秋，翠盖红衣永日留。惟有诗情磨不尽，碧云吟就喜汤休。",
            "comment": ""
        },
        {
            "title": "次令衿游玉壶高咏十绝·解衣磐",
            "content": "林宗乌帻任欹倾，缓带荷风拂面清。城市轮蹄闹如织，飘然从此便登瀛。",
            "comment": ""
        },
        {
            "title": "次令衿游玉壶高咏十绝·小雨垂帘就寝",
            "content": "篆香如雾细萦帘，始信壶中别有天。客舍黄粱今熟否，邯郸无梦梦游仙。",
            "comment": ""
        },
        {
            "title": "次令衿游玉壶高咏十绝·久病便觉清快",
            "content": "内熟先从一念收，浩然勿药更何求。西山故自朝来爽，政不惊人语不休。",
            "comment": ""
        },
        {
            "title": "次令衿游玉壶高咏十绝·满园秋香",
            "content": "黄金匀揉万英开，步绕清芬过砌台。一笑欣然超鼻观，知公曾到月中来。",
            "comment": ""
        },
        {
            "title": "次令衿游玉壶高咏十绝·独坐",
            "content": "几槛虚明不著埃，忘机鸥鸟自飞来。北窗高卧羲皇世，九陌红尘安在哉。",
            "comment": ""
        }
    ]
}