{
    "dynasty": "宋",
    "author": "赵汝譡",
    "poems": [
        {
            "title": "夏日与客饮水云馆",
            "content": "虚馆涵景阔，遐观展幽心。水云自闲澹，千载宁异今。潮生泛舟去，栏楯动黝深。野树开田庐，平绿日半阴。浙塘似仿佛，久客含沉吟。颇忻溪庖鲜，笋荔供斟酌。孤塔忽心晚，林飞羡归禽。丘樊会当返，即此思投簪。",
            "comment": ""
        },
        {
            "title": "访张宣公书院",
            "content": "神龙翔庆霄，威凤乘阳晖。德隆昌运合，教薄英才衰。圣武起主功，哲儒植邦基。温纯州殿讲，深切玉璪规。贤轨宁遽倾，休风修潜移。巧缘一州将，辍将万乘师。退抱康世模，济川舍其维。收士云麓深，会友雪岳奇。闵曾行独显，吕葛策未施。绝响旷孰嗣，素编烟今垂。永眷游習地，载瞻燕居仪。驾言往城南，翻动湘中思。景迫昧见道，登堂茫如遗。方池秋泉清，修径晨露滋。荷老莫采折，草荒欲芟治。徘徊重抚事，咏欢空复辞。",
            "comment": ""
        },
        {
            "title": "冰壶亭",
            "content": "孰是群动主，天机在灵关。深居默自照，瑕垢宁得干。昭昭素丝义，幕佐实郡端。身洁吏所贵，心精士其难。请将秋月拟，亦作冰壶观。",
            "comment": ""
        },
        {
            "title": "直州",
            "content": "时潦汇众川，朝暾耀中洲。岸回拿音急，水抱禅宇幽。竹树相覆带，云沙更荡浮。估船发波发，渔艇沿潭游。他屿亦可登，爱此所览周。东轩既延儜，西阁复夷犹。归求种嘉橘，老欲守故丘。卖谊何远去，屈原竟深投。俗卑羽才高，世浊憎多修。请将招隐作，往和沧浪讴。",
            "comment": ""
        },
        {
            "title": "囊山寺",
            "content": "松门包土囊，石径驻尘鞅。征途悄愁辛，意豁金利爽。鼓钟殷林际，堂殿爽磴上。有亭依后罔，极眺一何郎。海光混苍碧，云思浮渺漭。良久空雨霏，风泉谷交响。岩龛寄禅迹，古佛瞻刻象。更欲步层巅，荒烟晚迷罔。",
            "comment": ""
        },
        {
            "title": "赠景建将入都赠别",
            "content": "子先文章宗，秀种凌孔翠。观风多儒郡，籍籍罕与辈。客远纡劳思，文新惬清会。说诗延秋色，造极超古对。每褒入悮领，玄功谢彫绘。颇云幻把笔，涛涌亦川汇。中控阴符随，意蹑海蟾背。悄然忽坐愁，穷老少所遂。雄都始旋轸，上国专结佩。八弦张云罗，局士绳黑内。名场沾童肤，奇质委蒿艾。卿候雅如赏，荣爵宁尔爱。早拜王命归，声明耀群昧。吾衰愧尸职，笺劾力自退。夺身登金台，农野甘秉耒。",
            "comment": ""
        },
        {
            "title": "读昭君曲",
            "content": "昭君死作千年土，曲上人间调不同。绝塞烟沙宝玉质，深宫日月自春风。当时有恨傅骚客，往事无心论画工。已分二坐终寂寞，雁飞曾过上林中。",
            "comment": ""
        },
        {
            "title": "南湖书院",
            "content": "捍川始成邑，巡甸遂建都。千载倚修堤，三吴达高涂。卫军弛马牧，令尹司官湖。濬中深有蓄，丰外坚无虞。往昔水冒没，伤哉人愁吁。雨常夏潦盈，旱必秋田枯。民功念久隳，邦患諗预图。忽惊华构敞，岂为从览娱。溪落露鲂鲤，草长戏鸥凫。丹霞出云表，翠巘亘天隅。缅怀谢公言，希迹岩栖徒。且复与闾里，共守桑府区。",
            "comment": ""
        },
        {
            "title": "谢叶水心作先铭",
            "content": "隙驹日月驰，拱木霜露莘。孤生望苍旻，永念负慈地。内德不越阃，先铭欲存世。以兹沥丹素，延首冀嘉惠。大匠斡九京，篇成重覃思。发函已百拜，陈庙复三喟。石之表故阡，修麓出光气。耿如瞻其亲，端用贻尔类。道归统会阔，躬控玄颐秘。云章开人文，天笔垂古制。照照训典立，颤颤伦纪备。遂登秦汉前，上与骚雅俪。碑板落东南，贝玉失环异。膏濡沦朽骨，黼藻被幽隧。史职补王明，陋巷压高位。馀波阳懿则，惧忝弗克嗣。士恢宇宙心，学竟对贤事。整驾期远造，为基戒中坠。岳峻尚可爽，海深安可计。勗哉奉格言，没齿无敢替。",
            "comment": ""
        },
        {
            "title": "斋居即事",
            "content": "累石欲拟山，附垠爱生竹。半寻裁方沼，筒水注兹足。鸂鶒游其内，焉知海鸥浴。始收春葩丹，修长夏条绿。观物各自遂，抚时一何速。深居有广思，纡履无远瞩。圣世营世宁，哲潜避身辱。高情或贻诮，散迹乃见局。逝将从负樵，归老寒润曲。",
            "comment": ""
        },
        {
            "title": "楼望",
            "content": "倚墙茂树阴，交覆状垂盖。面岑可为楼，所惜着亭隘。试凭工师手，高取空阔界。材章来何山，得补榱栋坏。泮宫对突兀，雉堞隐萦带。老榕剪东枝，遂破群碧碍。闲云入秋眺，远霭增暮慨。心知飞鸟边，历历归路在。",
            "comment": ""
        },
        {
            "title": "句",
            "content": "先朝怀族远，平世责人深。",
            "comment": ""
        },
        {
            "title": "和蛩栗斋丰翠蛟亭",
            "content": "众峰抱苍龙，蟠屈翠蛟水。放之两崖閒，奔汹不得止。涛澜生席上，雷雹转石底。恍疑天柱摇，将拔险洞起。苏公雄风压，诗骨得山髓。指麾驱鲲鲸，赫奕动箕尾。纷纷下土人，蚁垤自封侈。骤观目睛眩，笔坠汗流泚。坐令空石啸，声彻霄汉裹。君来松根吟，仙者相去咫。老蛟破锁出，饮怒独未已。决开润千丈，散作雾五里。今年溪湖乾，草树生意靡。寸泉落山苗，灵药起垂死。遗吾云子饭，报汝青玉几。野人寻泉窦，筒坏方复理。泓然山巅池，冬夏常若此。",
            "comment": ""
        },
        {
            "title": "屈原祠",
            "content": "忠深独逢尤，怨极翻作歌。岂云嗜好异，夺此芳洁何。郢都值末造，听惑贤佞讹。令尹尊国事，君王信秦和。内思谋谏尽，旁困谗嫉多。秉道身必斥，徇时则同波。我生帝降直，臣节安敢颇。痛心易激烈，危步难逶迤。忍观宗绪坠，去复念本柯。采藻或润滨，茹芝亦岩阿。下将从彭咸，终已投汨罗。湘水碧湛湛，湘山郁峨峨。昔存怀沙恨，今见垂纶过。仲夏草树蕃，初华粲莲荷。禅栖寄幽祀，羁思发长哦。风雅尚遗音，景宋寐殊科。远游一感叹，白首留江沱。",
            "comment": ""
        },
        {
            "title": "高文庙",
            "content": "盛朝陵谷远，遗庙林麓长。美哉汉二君，百世常流光。功高拯涂炭，德盛敦农桑。兴礼表儒化，授经恢士方。尽令秦网坏，汔复周道康。下国崇明祀，令人荐嘉赏。豆笾列臣佐，冠佩参侯王。苍发商山中，素编谷城傍。曾云绛灌辈，敢厕萧曹行。奇才洛阳子，抱策意激扬。兰芷吊沉日，风沙欢游湘。遇合从古难，赋骚空自伤。逮平袭衰绪，终献委绝网。罔念开承初，巍巍炎祚昌。阶庭上藓迹，祝史陈椒浆。跪起敢不敬，咏歌独无忘。",
            "comment": ""
        },
        {
            "title": "题会春苑",
            "content": "草荒故苑几春风，尚想花开春树红。欲问当时马王事，寂寥残照野亭中。",
            "comment": ""
        },
        {
            "title": "遗虎皮谢",
            "content": "龙岩县令亦好奇，腊月赠我生虎皮。霜牙电睛已寂寞，鹊形剪斑犹陆离。最珍肩脊不受箭，须爪皆具无缺亏。革工入手硝使熟，软可寐藉忘其威。想当枯草穷秋时，风皞谷震落日低。岂知与世玩文采，叹息摩挲为赋诗。",
            "comment": ""
        },
        {
            "title": "登定王台",
            "content": "湘中十七门，层层居中央。经宫自何代，傅是汉定王。穷力致远士，侧身思咸阳。地褊乃后绝，炎灵久无光。今非昔所望，林麓深青苍。歌舞来其上，军营在其旁。国人记本始，祠典修凼赏。嘉节近楚俗，羁怀渺湖乡。野菊岂不采，含英待秋霜。风骚企高调，登览独成章。",
            "comment": ""
        },
        {
            "title": "溪次",
            "content": "雾开辨石色，日出还溪光。午炊苍林间，暮宿寒沙傍。山径叶自下，泠然若飘霜。鸟雀静四野，四家已冬藏。我车独未停，王命严所将。瞻云惧霰集，明复逾崇罔。",
            "comment": ""
        },
        {
            "title": "开福寺",
            "content": "萧辰款招提，近郭野趣深。广池映茂树，秋水涵夕阴。及兹尘事暇，谁与同幽襟。竹密隐江艇，荷衰净云岑。暑宫覆玉井，春囿开丹林。繁华荒玉迹，寂寞英霸心。图剑扫把玩，光棱就锁沉。哀乐物所感，兴废理可寻。聊以舒永眺，庶将慰孤吟。",
            "comment": ""
        },
        {
            "title": "休日黄推官登台",
            "content": "禅阁自何代，万缘委飞埃。碑图久亦减，栋宗半欲摧。一水中贯野，練光远索回。山容媚烟日，澹若今碧开。清言已忘暑，况复同此杯。攀登旷士情，感寓骚人才。停坡引归骑，表郭瞻高台。空夜两古柏，飒飒吹凉来。",
            "comment": ""
        },
        {
            "title": "宿枕峰寺怀舅氏有作",
            "content": "野竹有慈性，业生不相离。永怀寒泉感，昨与渭阳期。寺阁共秋晚，山云独移时。尚想谈论閒，丹颧映雪髭。气豪机事少，所嗜平生诗。起居今何如，会合渺难知。霜清雁荡骨，春蔼天台姿。混融入老辈，远寄江湖思。",
            "comment": ""
        },
        {
            "title": "寄题王宗卿答春堂",
            "content": "天德不可名，煦濡在三春。母恩不可报，爱慕极终身。粲粲白华士，築堂奉其亲。堂前种业兰，堂后植修筠。列卿禁武近，出牧藩条新。起居佩慈训，平讞宣皇仁。属怀音书遥，曷慰色笑频。驰神越海峤，竦睇彻昏晨。鼎钟曾足多，涤瀡良未珍。请将蓼莪义，一为君子陈。",
            "comment": ""
        },
        {
            "title": "为赵振文赋马塍歌",
            "content": "旧闻城北有马塍，聚花成锦常留春。我家苕水近来到，输他年少寻芳人。相夸此地百金惜，閒出奇花万钱直。接贴翻腾费工巧，拣抅移将斗颜色。园翁爱花如子孙，寸生尺长勤培根。南邻北邻贫富改，独守养性经凉温。兄今已得閒居趣，扁舟暂向官塘路。攀涤摘蕊娱性情，对月看云想风度。歌长词逸不可当，鬓发垂白吟沧浪。",
            "comment": ""
        },
        {
            "title": "郁孤台",
            "content": "杖藜登高台，四远披天风。清川洋光远，碧嶂含姿浓。闾井满后前，雉谯夹西东。雄为一州表，阔会群境从。摧颓久笼鹤，迅逸遐征鸿。矫首望丹阕，烟氛多翳蒙。南方少佳月，竟岁四五逢。稍喜今夕霁，回当凉秋中。衰影朗在照，空庭恣鸣蛩。石栏叶露下，吟思殊未终。",
            "comment": ""
        },
        {
            "title": "道林寺",
            "content": "伐鼓发东津，弭楫游西林。渺看汀渚隔，回入烟云深。修庑润风凉，古殿山气阴。晨彩发穉竹，夏音转幽禽。寥寥放逐迹，落落羁旅吟。奇翰动屋壁，高名照罔岑。文精公侯小，道胜天人钦。诚愿息世纷，傥期开士寻。从之未可得，年鬓上愁侵。",
            "comment": ""
        },
        {
            "title": "题浯溪中兴碑",
            "content": "苍崖插浯溪，清涨湿元颂。费墨合屋高，千年此安用。鲸翻天宝末，云滃朔方众。还都迎上皇，鸣咽抱馀痛。两宫重宴乐，万国尽朝贡。当时纪成功，小雅见微讽。颜公发劲画，金玉相错综。我于碑刻间，众羽得孤凤。艰危人物难，忠烈鬼神重。摹取挂野堂，英风凛生栋。",
            "comment": ""
        },
        {
            "title": "游雷氏园怀吴公德夫",
            "content": "城丘焕朝景，郊甸熙春风。谁能不行游，及尔聊徜徉。华栋敞中园，珍潭注方塘。惠风翼嘉殖，时鸟流音翔。岂伊丹卉间，而有修干苍。靡迤既徐步，萦纡亦深藏。忆与仁里亲，攀翻玩幽芳。抚迹已成故，期人安可亡。前洲起新涨，远岫收残光。凭槛久怅望，江云眇何长。",
            "comment": ""
        },
        {
            "title": "岳麓寺",
            "content": "霁景映苍麓，岚光泛层峦。清和惬幽步，窈缭穷遐观。偶与文会俱，未觉心赏阑。一窗奥明具，万象高下宽。城郭隐沙际，庙宫见林端。引润日流厨，取泉时出山。摩挲云杉去，惆怅烟竹寒。嘤鸣感伐木，肥遯思考槃。邹公有荒台，百世名不刊。悠悠湘波去，使我空长欢。",
            "comment": ""
        },
        {
            "title": "句",
            "content": "人家插柳春将过，时节浇松老未归。",
            "comment": ""
        },
        {
            "title": "和叶水心马塍歌",
            "content": "昔年家住长安里，春负尽日香尘起。纷纷车马过绮陌，卖花人多少人识。王侯第宅连苑墙，粲若琼蕊敷丹房。花窠近取马塍本，曲栏高槛深迷藏。主欢对客小举袖，击鼓吹箫满前后。真珠一斛聘国姝，琥珀千杯酌天酒。几年农器不铸兵，雨耕云获歌且行。钟花土腴无水旱，园税十倍田租平。拿音来近菰蒲住，演洋回溪通枉渚。霜晴沙浅桥林明，日暮水浑鱼网聚。东门故侯应自许，灞陵醉尉宁须怒。何当学稼随老农，荷锄驱犊田中去。",
            "comment": ""
        }
    ]
}