{
    "dynasty": "宋",
    "author": "陆九龄",
    "poems": [
        {
            "title": "与僧净璋",
            "content": "自从相见白云间，离别尝多公聚难。两度逢迎当汝水，数年隔阔是曹山。客来濯足旁僧怪，病不烹茶侍者閒。不是故人寻旧隐，只应终日闭禅关。",
            "comment": ""
        },
        {
            "title": "早过何郎",
            "content": "萧萧风雨晓篮舆，没胫泥深我仆痡。却忆去年苗欲槁，任从行李且虚徐。",
            "comment": ""
        },
        {
            "title": "道间示德甫德称",
            "content": "天地中间本自宽，何须特地起无端。更宜顿扫从前事，相与携筇一笑欢。",
            "comment": ""
        },
        {
            "title": "鹅湖示同志",
            "content": "孩提知爱长知钦，古圣相传只此心。大抵有基方筑室，未闻无址可成岑。留情传注翻榛塞，着意精微转陆沉。珍重友朋勤切琢，须知至乐在於今。",
            "comment": ""
        }
    ]
}