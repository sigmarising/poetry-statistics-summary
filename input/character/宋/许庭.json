{
    "dynasty": "宋",
    "author": "许庭",
    "poems": [
        {
            "title": "临江仙",
            "content": "不见陶家门外柳，柴扉一径遥通。闭门终日掩清风。感君高节，绿荫向人浓。篱落萧疏鸡犬静，日长飞絮濛濛。先生一醉万缘空。经时高卧，不到翠阴中。",
            "comment": ""
        },
        {
            "title": "临江仙",
            "content": "不见都门亭畔柳，春来绿尽长条。柳边行色马萧萧。一枝折赠，相见又何朝。酒尽曲终人去也，风前亦自无聊。祗应於我恨偏饶。东君特地，付与沈郎腰。",
            "comment": ""
        },
        {
            "title": "临江仙",
            "content": "不见昭阳宫内柳，黄金齐拈轻柔。东君昨夜到皇州。玉阶金井，无处不风流。怅望翠华春欲暮，六宫都锁春愁。暖风吹动绣帘钩。飞花委地，时转玉香球。",
            "comment": ""
        },
        {
            "title": "临江仙",
            "content": "不见隋河堤上柳，绿阴流水依依。龙舟东下疾於飞。千条万叶，浓翠染旌旗。记得当年春去也，锦帆不见西归。故抛轻絮点人衣。如将亡国恨，说与路人知。",
            "comment": ""
        },
        {
            "title": "临江仙",
            "content": "不见灞陵原上柳，往来过尽蹄轮。朝离南楚暮西秦。不成名利，赢得鬓毛新。莫怪枝条憔悴损，一生唯苦征尘。两三烟树倚孤村。夕阳影里，愁杀宦游人。",
            "comment": ""
        }
    ]
}