{
    "dynasty": "宋",
    "author": "何耕",
    "poems": [
        {
            "title": "暇日与陈楚材游四天王寺见五髻文殊画像于庑",
            "content": "陈侯招我古寺行，破椽老瓦烦支撑。丹青巨壁置庑下，大士五髻彯华缨。旁风上雨尘土集，意象落莫无光晶。近前谛视乃名笔，妙处不减本与琼。惜哉此地非所托，走卒嘈杂儿童轻。西邻塔庙颇雄伟，弥天老惠新主盟。撞钟击鼓饭千指，分坐岂无三尺楹。何人堪作不请友，参谋行解俱圆明。从容试以语二士，曰此甚易非难成。便从游戏出三昧，各借一臂相扶擎。腾空似赴远公约，散花如入维摩城。都人改观香火肃，雨泪膜拜争投诚。主人更在好看客，永为道伴终生平。莫言有我不须你，留取眉毛遮眼睛。",
            "comment": "【注释】【原题】：暇日与陈楚材游四天王寺见五髻文殊画像于庑下剥落可惜遂以告罗宗约参议迁之正法禅院俾长老惠公龛而祠之为诗十四韵书其事"
        },
        {
            "title": "龙渊",
            "content": "门前大江河渺漫，昔人饮牛水为乾。水乾龙逝亦其理，近在咫尺聊泥蟠。鱼暇玩侮娬獭笑，纵有灵怪谁当看。德人问舍压我境，便尔筑室相遮栏。坐令异类皆屏伏，恃有此耳差少安。却纡朱绂去监郡，遣我守舍良独难。昨来过门恍如梦，龙致此语催归鞍。先生不信反不笑，谓我饶舌狂丰干。",
            "comment": ""
        },
        {
            "title": "正月二十七日侍二老人出万里桥游宝历寺谒五",
            "content": "城中少乐事，日日走尘土。因循嘉节过，春物遽如许。驾言游近郊，及此新过雨。梨花雪飘零，麦脚浪掀舞。伤心梅已叶，慰眼杏初吐。荒凉入古寺，迢递行两庑。耽耽巨入阁，擐甲硕且武。出门诣支径，信马踏江浒。小舟呼未至，危亭憩方午。长江渺无际，远岫明可数。舟中更奇绝，一视隘天宇。深流风浩荡。浅岸石龃龉。水凫贞自适，修竹不知主。摇摇打鱼艇，丁丁造船斧。林疏见官道，路转失前浦。奇观非一状，四面皆可取。斗酒不妄倾，佳处辄自举。杯盘渐狼藉，野蓛旋烧煮。夷犹兴未尽，落日挂村坞。归涂绕城隈，醉眼迷处所。卧柳久知名，败屋费撑拄。轻盈楚宫样，何事腰伛偻。临风发浩叹，空响答人语。吾亲俱老矣，君羹未尝睹。聊为半日乐，少慰一生苦。馀年愿长健，彩服看儿女。此外吾何求，穷通任天与。",
            "comment": "【注释】【原题】：正月二十七日侍二老人出万里桥游宝历寺谒五丈天王至合江亭登小舟往来江中日晚出舟憩卧柳亭以归记所见"
        },
        {
            "title": "莲塘",
            "content": "色香无比出西方，何物妖狐号六郎。手折一枝聊供佛，前身定是老柴桑。",
            "comment": ""
        },
        {
            "title": "青羊宫",
            "content": "一再官锦城，咫尺望琳宫。未始得得来，正望役役中。今朝弄晴雨，策蹇随春风。颇受意象古，停骖小从容。缥缈百尺台，突起凌半空。凭栏俯修竹，决眦明孤鸿。信哉神仙宅，不受尘垢蒙。稽首五千言，众妙一以通。静观万物复，岂假九转功。区区立训诂，亦哂河上公。痴人慕羽化，心外求鸿蒙。要附白鹤背，往访青羊踪。",
            "comment": ""
        },
        {
            "title": "春日",
            "content": "闻道西楼下，香风飏绮罗。无钱沽酒得，不醉奈愁何。老去春缘薄，慵来睡兴多。闭门终一枕，亦不梦南柯。",
            "comment": ""
        },
        {
            "title": "论俗诗四首",
            "content": "他侵我界是无良，我与他争未是长。布施与他三尺地，休夸谁弱又谁强。",
            "comment": ""
        },
        {
            "title": "兰坡",
            "content": "兰与高人臭味同，含薰聊复待清风。纷纷萧艾无相笑，尔辈敷荣转眼空。",
            "comment": ""
        },
        {
            "title": "成都即事",
            "content": "零落红成阵，扶疏绿结帏。简书留客住，风雨卷春归。是处羁怀恶，浮生乐事希。锦江拚尽醉，欲典却无衣。",
            "comment": ""
        },
        {
            "title": "题龙华山寺",
            "content": "杰阁山为佛，精庐地布金。水涵空阔净，路绕翠微深。鸟下窥斋缽，龙归识梵音。城中尘眯目，那得此幽寻。",
            "comment": ""
        },
        {
            "title": "和光亭",
            "content": "枯木倚寒岩，三冬无暖气。达人定汝笑，胸中太泾渭。不妨声色海，径造佛祖地。所以亦乐翁，花前时一醉。",
            "comment": ""
        },
        {
            "title": "忘机台",
            "content": "太虚生微云，机事日夕繁。兼忘岂不佳，尚有忘者存。稽首老庞翁，妙处布一言。请观台上月，万古无昭昏。",
            "comment": ""
        },
        {
            "title": "题龙华佛阁",
            "content": "西川凿山三大像，突兀皆在江之湄。修觉九顶见略尽，独此恨未瞻窜仪。朅来胜地了畴昔，轻轩瘦马相追随。百尺金躯信雄杰，三乘宝阁何瑰奇。燃犀不用照幽鬼，击鼓自合趋冯夷。前人开创愿力广，下与舟楫扶倾危。六月滩涛剧奔吼，一分性命争毫厘。篙工落胆行者泣，弹指乞活天人师。人心狎水水多祸，佛力在人人不知。年来蜀产坐朘削，夜半有力真能移。轲峨大艑去不绝，彩鹢破浪风扬旗。慈悲但作布施相，江神虽怒将何为。",
            "comment": ""
        },
        {
            "title": "春日",
            "content": "万里桥边水，朝宗去入吴。衮衣新历数，神算旧规模。四澥从心正，诸公著力无。际天东望眼，淼淼但平芜。",
            "comment": ""
        },
        {
            "title": "普通山距府东十数里青州禅师洪果道场也自龙",
            "content": "锦城之东山培塿，突起伽蓝压山口。入门气象颇不凡，在昔规模定非苟。黄绢碑词著眼看，青州老衲知名久。自披榛迳结茅屋，不剪霜华散蓬首。市门有女捧巾盥，衣裓无化生秽垢。至今一转鹡鸰语，散作诸方狮子吼。祖灯寂寞何人继，窣堵岧峣惟鬼守。法席草长深没膝，僧榻屋穿光见斗。似闻占籍多衍沃，合选名缁振颓朽。我来不觉三叹息，眼底尽空诸所有。自开主席埽尘坌，聊寄闲眠憩奔走。梦回中夜雨鸣檐，卧听东风寒入牖。明朝散步转山脊，好语相呼闻野叟。抽芒已见麦翻浪，捣麨悬知香满手。须臾日影散林樾，绚练春光被花柳。仆夫催归屡不应，景物殊佳宁忍负。出山骑马更踌躇，乘暇应须重载酒。",
            "comment": "【注释】【原题】：普通山距府东十数里青州禅师洪果道场也自龙华归过之栋宇颓落僧徒鄙野良为可惜是夜雨大作因书所闻所见为长韵"
        },
        {
            "title": "论俗诗四首",
            "content": "时间忿怒便行拳，招引官司在眼前。下狱戴枷遭责罚，更须枉费几多钱。",
            "comment": ""
        },
        {
            "title": "自合江亭过渡观赵穆仲园亭",
            "content": "唤舟芳草渡，击马绿杨阴。步入莓苔径，门开花竹林。王孙随牒远，婺女隐云深。想见西南望，悠悠空赏心。",
            "comment": ""
        },
        {
            "title": "题长松二首",
            "content": "老桧摇风万壑声，梨花着雨四山明。龛中大士好看客，排遣云阴作晚晴。",
            "comment": ""
        },
        {
            "title": "虚舟",
            "content": "君不见江干车马纷相送，巨艑峨峨船载重。西南使者解官归，水浅着沙牵不动。如君材具岂多得，合侍明光参法从。何为浅濑着虚舟，颇笑胸中太空洞。问君此意竟安在，欲说向人谁与共。山林钟鼎本同辙，击岸截江随所用。八窗窅窅净无尘，一水泠泠清可弄。何当抱被过君眠，分破江天幽夜梦。",
            "comment": ""
        },
        {
            "title": "浮翠桥",
            "content": "隔溪苍翠各西东，架竹为梁路始通。缺月罅林凝净绿，断霞明水抹残红。芒鞋步步幽深处，藜杖声声屈曲中。回首忽惊桥已远，泠然身御圃田风。",
            "comment": ""
        },
        {
            "title": "假山",
            "content": "空庭幻出小嶙峋，假外应须别有真。只恐话头成丙橛，若为融摄主和宾。",
            "comment": ""
        },
        {
            "title": "春日",
            "content": "唇齿辅车势，坤维井络方。只宜花柳盛，莫遣鸟鱼忙。陇麦无由食，边筹是可防。出言还有禁，忍泪下成行。",
            "comment": ""
        },
        {
            "title": "论俗诗四首",
            "content": "伤人利己事多端，唆讼尤为第一般。二竞力疲俱愿息，中人未了又经官。",
            "comment": ""
        },
        {
            "title": "论俗诗四首",
            "content": "写状唆人去入官，入时容易出时难。引人平地破家产，他在傍边冷眼看。",
            "comment": ""
        },
        {
            "title": "远色阁",
            "content": "小小楼居著散仙，渊明真趣本幽然。招呼云月栏干曲，顾揖江山拄杖前。独鸟倦归翻落日，谁家晨爨起炊烟。根尘应接无留碍，笑杀胡僧面壁禅。",
            "comment": ""
        },
        {
            "title": "春日",
            "content": "寂寞城南寺，三年寄索居。折花修佛供，持缽乞僧馀。竟日无车骑，依时认鼓鱼。九衢尘一尺，吾自有华胥。",
            "comment": ""
        },
        {
            "title": "龙华大像盖冀国夫人所作因成二绝",
            "content": "慧性元从戒定薰，百花潭水洗僧裙。个中力量真超绝，故老尚传娘子军。",
            "comment": ""
        },
        {
            "title": "段文昌读书台",
            "content": "陇麦渐渐满意青，只忧春旱起蟊螟。当年人诵祷而雨，合向兹山试乞灵。",
            "comment": ""
        },
        {
            "title": "学射山相传蜀后主刘禅习射於此因以得名有感",
            "content": "修明国政保关山，岂在驰驱纵送间。空使流人登剑阁，向风长喟笑慵孱。",
            "comment": "【注释】【原题】：学射山相传蜀后主刘禅习射於此因以得名有感二作"
        },
        {
            "title": "灵谿赋双流郭信可隐居",
            "content": "幽居定何如，颇恨未见之。主人向我言，喜色融双眉。修篁流翠阴，寒溪漾清漪。领略非一状，幽妍发馀姿。空蒙雨亦佳，潋滟晴更奇。岂惟二江独，意恐两蜀稀。主人信妙士，得此固所宜。天公閟好景，授受各有时。岂无多田翁，偃蹇逝莫随。素交怀老蒲，秀句纷珠玑。安得招归来，为君赋清诗。往者不可作，后生欲何为。",
            "comment": ""
        },
        {
            "title": "龙华大像盖冀国夫人所作因成二绝",
            "content": "生男个个欲如狼，妇女军中气不扬。试问争功嗔目士，几人能敌浣花娘。",
            "comment": ""
        },
        {
            "title": "段文昌读书台",
            "content": "段公曾此读群书，读破应须万卷馀。家礼一传为杂俎，稗官收拾附虞初。",
            "comment": ""
        },
        {
            "title": "寒碧亭",
            "content": "凭栏日日俯清湍，洗竹年年斩恶竿。十顷玻璃秋色静，一林竿籁晓声寒。凉风有意生天末，明月无边照水端。谁谓过清难久处，愚溪元自不相安。",
            "comment": ""
        },
        {
            "title": "学射山相传蜀后主刘禅习射於此因以得名有感",
            "content": "苦无雄略但儿嬉，尚想山头学射时。忽报阴平鱼贯入，可怜一镞不能施。",
            "comment": "【注释】【原题】：学射山相传蜀后主刘禅习射於此因以得名有感二作"
        },
        {
            "title": "题长松二首",
            "content": "路穷山百转，云拥木千章。蕞尔人间世，萧然古道场。龙神森拱卫，旱魃走祈禳。地远斋厨薄，重来剩裹粮。",
            "comment": ""
        },
        {
            "title": "春日",
            "content": "门前无俗物，城上亦奇观。花浪东流稳，云山西望寒。身凌尘外远，目极意中宽。最爱风标客，晴沙理青纨。",
            "comment": ""
        },
        {
            "title": "留隐庵老住碧芦轩",
            "content": "庵中之人不见形，两脚不住以隐名。此行有似风过海，摸索不著闻其声。浣花江头万僧市，抵掌笑谈儿辈惊。一轩碧芦佛手种，霜叶戚戚如诗鸣。此间谓是留凤处，但恐还作冥鸿征。卷衣我亦逐师去，分取半庵栖月明。",
            "comment": ""
        }
    ]
}