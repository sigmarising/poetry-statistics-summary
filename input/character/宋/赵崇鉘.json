{
    "dynasty": "宋",
    "author": "赵崇鉘",
    "poems": [
        {
            "title": "雀",
            "content": "短翅遍斓贝花紫，逐食飞行晓霜里。只知嘴爪求自肥，肥甘累人心弗知。天寒日暮向何处，前路多山慎勿去。吴儿织网连素空，一落牢笼腥血红。",
            "comment": ""
        },
        {
            "title": "调渔者",
            "content": "山明松雪水明沙，一曲清溪着钓槎。我已浮湛君漫浪，谩煎我水试君茶。",
            "comment": ""
        },
        {
            "title": "破褐",
            "content": "生松郁寒灰，破褐出残絮。童儿不耐烦，微吟起身去。",
            "comment": ""
        },
        {
            "title": "仙思",
            "content": "水殿风清急景斜，灵君初下五云车。碧罗宝扇双题字，记是谁人咏落花。",
            "comment": ""
        },
        {
            "title": "癸卯除夕客中",
            "content": "膝下传觞事已非，瓣香千里隔庭闱。摧心远忆新阡上，寂寂低松雪乍晞。",
            "comment": ""
        },
        {
            "title": "晓起",
            "content": "雨漂窗纸湿成瑕，风历瓷瓶卧枕沙。晓起无悰饧粥冷，自添新水救梨花。",
            "comment": ""
        },
        {
            "title": "丫头岩",
            "content": "烟雨斑斓石藓春，坠云谁梦宝花颦。行人总被虚名误，到得倾城又误人。",
            "comment": ""
        },
        {
            "title": "数日",
            "content": "数日东风欺病骨，侵凌晓色作轻寒。客来坐久无谈柄，共看游丝上井栏。",
            "comment": ""
        },
        {
            "title": "杂兴",
            "content": "潮平烟敛月明高，霁宇涵空见羽毛。我自无能君了了，樯杆独倚调离蚤。",
            "comment": ""
        },
        {
            "title": "壮节亭二松",
            "content": "壮节亭前野碧滋，髯龙飞去忽经时。只应黄犊苍藤路，尚有清泉白石知。",
            "comment": ""
        },
        {
            "title": "新堤",
            "content": "淡烟衰草雨丝丝，小醉微吟倒接篱。吟到水西云影北，莞然一笑已无诗。",
            "comment": ""
        },
        {
            "title": "壁间韵",
            "content": "半髧婵娟垂两鸦，惊潮微隐宝簪斜。客愁政自游丝乱，莫戴钗头百结花。",
            "comment": ""
        },
        {
            "title": "学诗",
            "content": "神仙不可学，愿学长不死。学诗如学仙，吞霞洁尘滓。渚花流水香，烟霏暮山紫。凉颸入修竹，一笑鸣绿绮。",
            "comment": ""
        },
        {
            "title": "梅",
            "content": "新阳斡坤轴，枯朽皆光荣。棱层冰雪中，复见天地精。姑射神所为，伯夷圣之清。太白抱轗轲，灵均拥芳馨。是子心魂间，不受纤芥萦。独立万化先，皎皎非近名。溪流监寒柯，游风吹落英。山明雾气湿，月落参旗横。群虚妙香发，一洗万虑轻。纷纷儿女恣，惭愧东风情。",
            "comment": ""
        },
        {
            "title": "松下",
            "content": "松梢凉露警孤鹤，潭面北风蟠老蛟。蛟老涎腥波浪恶，独吟碎月看松梢。",
            "comment": ""
        },
        {
            "title": "杂兴",
            "content": "日日西风坐石苔，手扪苍壁倚云开。却来平地观空色，不信碧虚天际来。",
            "comment": ""
        },
        {
            "title": "狭斜",
            "content": "吴姬凌寒吹玉笛，手强误作迟迟声。却来抛眼调行客，中有二月东风情。东风二月杨花满，伯劳朝啼芳思乱。狭斜绣毂易为愁，解后相逢莫肠断。",
            "comment": ""
        },
        {
            "title": "湖中",
            "content": "汀蒲猎猎起凉颸，碧藕香中独立时。机事两忘吾丧我，扁舟吟过水仙祠。",
            "comment": ""
        },
        {
            "title": "东风",
            "content": "东风吹梅梢，飘摇泣香雪。下有野草根，崭然竞时节。",
            "comment": ""
        },
        {
            "title": "往体",
            "content": "积雪久不解，下有希世珍。志士緼袍间，苦心终不伸。安得白日光，能照清夜颦。",
            "comment": ""
        },
        {
            "title": "青阳",
            "content": "青阳满芳蕤，流连度丘园。眄睐不忍折，恐伤造物恩。",
            "comment": ""
        },
        {
            "title": "仙思",
            "content": "麻姑擗麟不肯食，飞猿岭上餐松实。月冷天空涵曙光，露色凝烟白如蜜。",
            "comment": ""
        },
        {
            "title": "山间",
            "content": "山回雾气湿，生意鞠砰隐。石道苔藓春，松花郁金粉。",
            "comment": ""
        },
        {
            "title": "壁间韵",
            "content": "山月溪风两自由，紫兰绿桂等离忧。狂歌郁郁成何事，一片夕阳芦荻秋。",
            "comment": ""
        },
        {
            "title": "空城雀",
            "content": "空城雀，黄口莫啾啾。空城无人种禾黍，钦吸飞鸣由得汝。",
            "comment": ""
        },
        {
            "title": "月岩",
            "content": "玉丹仙蜕双飞翰，便作琉璃世界看。大地山河浑忘却，谩依桂树舞青鸾。",
            "comment": ""
        },
        {
            "title": "江上",
            "content": "清露初生红蓼秋，爽风先到木兰舟。钓丝不捲波痕稳，梦入芦花数白鸥。",
            "comment": ""
        },
        {
            "title": "瓮天",
            "content": "不见瓮天人，但见石上字。谁能负瓮去，夺我寥天思。瓮破奚有余，瓮在奚不足。吟作瓮天辞，摩挲石苔绿。",
            "comment": ""
        },
        {
            "title": "往体",
            "content": "皓彩青云端，飞光落溟渤。浑河与清沚，同受明月魄。勿以清濁殊，天光本无隔。",
            "comment": ""
        },
        {
            "title": "东风吹桃花",
            "content": "东风吹桃花，花光射春林。相看秒媚娬，艳冶摇人心。憩蝶下新绿，游鱼上清浔。百年一须臾，冥观契飞沉。",
            "comment": ""
        },
        {
            "title": "答碧山",
            "content": "欲种梅花无古根，手移兰茁上瓷盆。却忧偪仄伤兰性，自下清招为返魂。",
            "comment": ""
        },
        {
            "title": "至后",
            "content": "愔愔云气绕江城，至后寒轻讵可凭。两日南风将雪信，床前蝙蝠夜翻灯。",
            "comment": ""
        },
        {
            "title": "野园",
            "content": "野园对客无杯勺，共坐茅檐理钓车。片月渐低风露冷，隔墙山鬼啸梨花。",
            "comment": ""
        },
        {
            "title": "答维溪",
            "content": "维溪插架三千轴，葺茝纫兰得自娱。会须握手论活法，静看碧水生玄珠。",
            "comment": ""
        },
        {
            "title": "都昌书事",
            "content": "世事可无酒，春藤还有花。山云欲到地，街鼓又催衙。风紧鱼休市，市贫饭带沙。天机不得问，暮色欲栖鸦。",
            "comment": ""
        },
        {
            "title": "简云卧",
            "content": "忆君心事如流水，流向江头作暮潮。想得潮平沙有雪，白铿铁版和吹箫。",
            "comment": ""
        },
        {
            "title": "南内",
            "content": "已剪诸郎百虑轻，骄儿长大又生狞。只愁南内无归日，南内归来万古情。",
            "comment": ""
        },
        {
            "title": "有赠",
            "content": "别意参差绕碧栏，外头斜月逼人寒。钩帘恐碍双栖鹊，乍可桃花隔雾看。",
            "comment": ""
        },
        {
            "title": "书事",
            "content": "东邻老翁寒不寐，百结悬鹑抆悲涕。自云子孙学灌园，不识江湖与风水。大儿里胥缚送州，小儿遁逃卒未休。老夫忍饥特未死，犂耙典尽春无牛。身为王民合徭役，运米操舟操不得。江湖风水未足愁，檝丧樯倾误人国。",
            "comment": ""
        },
        {
            "title": "壁间韵",
            "content": "雨又入帘风又斜，东风吹客客思家。浣纱西去谁家子，青绢围裙插杏花。",
            "comment": ""
        },
        {
            "title": "大孤",
            "content": "大孤溶溶决青，小孤江色春冥冥。隔江淮壖几千里，枯荻萧槮朔风起。佳人何在遥相望，我无羽翼从君翔。为君暗整真珠裳，绿蘅翠芷参差香。",
            "comment": ""
        },
        {
            "title": "往体",
            "content": "志士惜流光，游子念长道。流光如奔霆，长路漫浩浩。饥人忽梦饱，百忧愁倾倒。真妄安足论，荣名以为宝。",
            "comment": ""
        },
        {
            "title": "东溪夜泊",
            "content": "雪满汀洲风满林，霁光空澈夜深深。推篷恰受梅花月，自喷横箫调楚吟。",
            "comment": ""
        },
        {
            "title": "壁间韵",
            "content": "海棠开尽故清寒，漠漠梨花暮色闲。酒满绿樽愁满酒，醉凭枕障认巫山。",
            "comment": ""
        },
        {
            "title": "食化",
            "content": "海食多诡心，豢食令人鲁。山中食荠人，幽吟肺肠苦。",
            "comment": ""
        },
        {
            "title": "寻真夕对",
            "content": "春云弄月黄金丝，春山草木皆仙姿。松根对坐日西夕，群峰当前列青壁。铿铿虚壑含古音，静听宛是商山吟。洞石微开月当户，剪水弦冰心手语。",
            "comment": ""
        },
        {
            "title": "夜坐",
            "content": "自炷芳萧读道书，玄文豁落走龙鱼。松梢露色挂北斗，一夜风前学步虚。",
            "comment": ""
        },
        {
            "title": "颇爱",
            "content": "颇爱乐天齐物我，梦随吟赏洛中桥。桃花细马载杨柳，半面春潮红未消。",
            "comment": ""
        }
    ]
}