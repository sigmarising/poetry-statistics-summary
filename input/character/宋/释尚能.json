{
    "dynasty": "宋",
    "author": "释尚能",
    "poems": [
        {
            "title": "送本如上人归四明",
            "content": "随缘离旧隐，秋后却思归。古寺山光满，重城海气围。道孤愁作客，年长重忘机。此去何人见，云根掩竹扉。",
            "comment": ""
        },
        {
            "title": "京口僧院",
            "content": "渺漠人烟外，禅居静趣多。山遥天接树，江阔日生波。鸣橹时邻响，征车旧绝过。清风数声磬，应不入渔歌。",
            "comment": ""
        },
        {
            "title": "句",
            "content": "润珠泉路通关市，种玉仙翁寄版图。",
            "comment": ""
        },
        {
            "title": "送简长师陪黄史君归浙右",
            "content": "相送随旌旆，离情亦万端。霜洲枫落尽，水馆月生寒。接话尝茶遍，联诗坐漏残。归期在岩屋，郡邸想留难。",
            "comment": ""
        },
        {
            "title": "江行",
            "content": "渺然寒水上，四望尽无涯。沙迹迎潮没，天形接海垂。坏衣汀霭湿，疏磬苇风吹。今夜犹船宿，还应与月期。",
            "comment": ""
        },
        {
            "title": "送秀登上人",
            "content": "又负空囊出，都城难久居。西风随雁急，寒柳向人疏。野宿灯分烧，船斋磬动鱼。如逢北来客，应寄社中书。",
            "comment": ""
        },
        {
            "title": "金山寓居",
            "content": "风霜千里未归身，古迹迟留外俗群。月到天心当刹见，涛分山脊在楼闻。倚吟老树栖沙鸟，寄臣虚岩贮海云。唯恐雪晴行兴动，迢迢楚路与吴分。",
            "comment": ""
        },
        {
            "title": "五言四十字奉寄四明礼师道人",
            "content": "昔年惭不识，今日羡仍频。造疏传他域，谈空聚远人。龛灯孤敌暗，庭柏瘦无春。渐老思山甚，相逢会有因。",
            "comment": ""
        },
        {
            "title": "中秋旅怀",
            "content": "所畜惟骚雅，兼之得固穷。望乡连北斗，听雨带西风。稼穑村坊远，烟波路迳通。冥搜清绝句，恰似有神功。",
            "comment": ""
        },
        {
            "title": "句",
            "content": "关河虎符重，殿阁兽樽闲。",
            "comment": ""
        }
    ]
}