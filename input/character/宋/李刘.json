{
    "dynasty": "宋",
    "author": "李刘",
    "poems": [
        {
            "title": "寿牛都大",
            "content": "律中黄钟九日前，长淮巨海降真贤。鹏程九万快搏系，騋牝三千表塞渊。夜看牛星贯南极，早携鹤驭出西川。梅花岁岁横参影，长伴罗浮不老仙。",
            "comment": ""
        },
        {
            "title": "庆沪帅魏侍郎二首",
            "content": "碧油满眼诗书帅，紫橐骈肩献纳臣。有客皆能歌保鲁，如公方合美生申。庄椿坐阅人间世，嶰竹早吹天上春。士曰时哉起君实，只今犹可却辽人。",
            "comment": ""
        },
        {
            "title": "贺参政二首",
            "content": "海山俯视百川东，中有明堂一柱隆。两社直从平地到，寸心原共老天通。管乐功烈非轲志，尧舜君民在尹躬。寿国端须寿君子，原将箕翼等延洪。",
            "comment": ""
        },
        {
            "title": "赠刻图书处士二首",
            "content": "我乏君家玉印材，强寻厄木倩君开。无盐恐有遭逢处，也道曾将刻画来。",
            "comment": ""
        },
        {
            "title": "寿友人",
            "content": "探胜东风一领先，燕堂丝管沸华筵。鱼轩并寿欢何极，凤穴添雏庆愈绵。独乐园中闲日月，香山图里永神仙。磻溪自有安车到，屈指佳期只六年。",
            "comment": ""
        },
        {
            "title": "寿成都黄副帅二首",
            "content": "玉帐公弓应六蓬，瓣香遥遗贺南丰。扪参以手谁怜汝，居井之眉我倚公。寿域八荒随气转，醉乡五福与民同。老蟆不是青冥脚，也原追随龟鹤东。",
            "comment": ""
        },
        {
            "title": "寿县尉",
            "content": "华阳传与纯阳诀，竹隐中间悟养生。止心情澄不挠浊，浮云富贵澹无营。龙铅虎录交离坎，鹤算龟龄几甲庚。唤起吟坛称寿句，夜来一点寿星明。",
            "comment": ""
        },
        {
            "title": "寿沪帅杨尚书",
            "content": "八年黄伯颍川政，十载武侯沪水功。还向碧幢揆初度，但愁绿诏启元戎。生从峻极崧高降，寿在慈祥岂弟中。今岁添杯添福禄，膝前文度伴仙翁。",
            "comment": ""
        },
        {
            "title": "朝中措",
            "content": "我生辰在斗牛中。井路有何功。运转峨眉山月，按行雪界天风。归欤老矣，愁添鬓白，酒借颜红。丘壑堪容我辈，轩裳分付诸公。",
            "comment": ""
        },
        {
            "title": "代贺皇太子生日诗二首",
            "content": "宝月重轮丽虎闱，祥烟葱郁绕黄麾。九秋沆碭平分日，万国元良初度时。礼乐诗书俱羽惯，圣贤仁孝况生知。八荒寿域从今启，请为丰年上玉卮。",
            "comment": ""
        },
        {
            "title": "贺参政二首",
            "content": "东府西枢纪诞辰，非烟郁郁更纷纷。共知崧岳生申伯，竞把旃檀寿卯君。燮理已成六月雨，经纶更作八荒云。齐安即是安天下，敢为先生诵所闻。",
            "comment": ""
        },
        {
            "title": "浣溪沙",
            "content": "濯锦江边玉树明。碧油幢里彩衣荣。当年此日下长庚。细酌成都千岁酒，闲看嶰谷一阳春。归听云母隔屏声。",
            "comment": ""
        },
        {
            "title": "又代贺皇太子生日诗二首",
            "content": "银盘浴兔方二日，宝册蟠龙甫半旬。甲观诞弥佳气郁，春宫衍庆{左纟右辱}仪新。前星色正光芒远，少海波清润泽均。鹤驾归来传密语，更将仁义域斯民。",
            "comment": ""
        },
        {
            "title": "生查子",
            "content": "湘江贯地维，衡岳生人杰。谁遣益州星，暂伴峨眉月。初度庆今朝，绣斧双龙节。为国罩嘉鱼，趣觐黄金阙。",
            "comment": ""
        },
        {
            "title": "记梦",
            "content": "壮志已违黄鹄下，老身合占白鸥前。夜来耿耿江湖梦，秋水长天一钓船。",
            "comment": ""
        },
        {
            "title": "庆桂帅经略二首",
            "content": "江汉浮浮炳地灵，参旗井钺寿星明。庚寅初度周而始，戊己连营静不惊。山上印成龟左顾，月中桂共兔长生。公堂遥想称觞后，便报天阶取履声。",
            "comment": ""
        },
        {
            "title": "读刘梦得集",
            "content": "一咏桃花谪九年，何如兵卫日高眠。苦嫌不得文章力，得力教君更可怜。",
            "comment": ""
        },
        {
            "title": "水调歌头",
            "content": "端正九秋月，今夜始生明。扬辉毓秀，飘然海上跨长鲸。认得灵均初度，直用望舒为御，重耀紫枢庭。何事乘槎使，尚藉执珪卿。合东西，瞻使节，镜中行。腾腾渐渐，绕枝乌鹊不须惊。太白擒胡了未，即墨降城安否，玉斧仗修成。圆却山河影，捣药兔长生。",
            "comment": ""
        },
        {
            "title": "赠刻图书处士二首",
            "content": "信手挥斤出古文，商盘秦鼎失精神。烦君惜取铸金手，留待人间周伯仁。",
            "comment": ""
        },
        {
            "title": "酹江月/念奴娇",
            "content": "汉庭用老，想君王也忆、潜郎白首。底事煌煌金玉节，奔走天涯许久。江右风流，湖南清绝，更借诗翁手。明年七十，人间此事希有。固是守得堂间，鲂斋亭下，要称归来柳。上恐夜深□贾傅，便有锋车迎候。寿岳峰前，寿星池畔，且寿长沙酒。期颐三万，祖风应管依旧。",
            "comment": ""
        },
        {
            "title": "柳花",
            "content": "蝶扑蜂粘发出狂，飘然欲上白云乡。无端却被游蜂搅，绾住东风舞几场。",
            "comment": ""
        },
        {
            "title": "笔阵",
            "content": "鼓舞先声自管城，细听鏖战了无声。看来亦异常蛇势，扫退词场万马兵。",
            "comment": ""
        },
        {
            "title": "寿沪帅杨尚书",
            "content": "尚书清禀秋天杳，吉梦元占玉燕飞。南定三军须北定，西归九罭合东归。寿星出丙光丹极，华盖丞辰近紫薇。要减汾阳声乐半，直须扬濯入黄扉。",
            "comment": ""
        },
        {
            "title": "代贺皇太子生日诗二首",
            "content": "朱芾皇皇问寝门，青宫喜气满乾坤。江清淮晏干戈息，渊默雷声匕鬯尊。端冕常年亲举礼，远庖此日剩明恩。直将三代齐长久，愿听长沙贾谊言。",
            "comment": ""
        },
        {
            "title": "庆刘教授",
            "content": "万里秋风生桂枝，麒麟堕地有谁知。摩空早奏甘泉赋，取势犹歌{左氵右半}水诗。好是桑蓬浮喜气，正栽桃李助清诗。银袍争原公衣钵，应指湘山无量师。",
            "comment": ""
        },
        {
            "title": "鹧鸪天",
            "content": "恰则重阳信宿前。菊潭先寿濮阳仙。暂陪明月清风夜，共醉孤云落照边。群玉府，紫微天。看看东壁二星连。月中斫桂吴夫子，定是长生不记年。",
            "comment": ""
        },
        {
            "title": "自寿",
            "content": "光景不相待，流年剧箭过。酸辛前诏左，科甲后生多。命蹇穷为祟，愁多睡作魔。盖棺方事定，有酒且高歌。",
            "comment": ""
        },
        {
            "title": "鱼游春水",
            "content": "湖南三千里。百万人家争送喜。元戎初度，和气水流山峙。荆楚中间寿域开，翼轸傍边台躔起。崧岳降神，维箕骑尾。见说君王注倚。问舟楫、盐梅谁是。国人争望周公，东归几几。功名多载旗常上，福禄平分天壤里。家家弦管，年年弧矢。",
            "comment": ""
        },
        {
            "title": "寿帅阃",
            "content": "盛德元勋绝等伦，麟符虎节冠宗臣。大椿上古身千岁，一柱明堂力万钧。坐镇罴熊瞻绣衮，燕居松鹤伴纶巾。只应便是神仙事，万丈蓬莱却未真。",
            "comment": ""
        },
        {
            "title": "送甥回崇仁",
            "content": "万里七年艰险同，我车西去子舟东。教儿强学先循理，嫁女随宜莫讳穷。注就欧诗勤琢削，续成汉纪更磨礲。乡人借问碧鸡使，万卷书中一老翁。",
            "comment": ""
        },
        {
            "title": "贺舍弟新得子",
            "content": "早来乾鹊鸣檐楹，报我庭阶玉树生。告白祖宗知积善，喧传奴婢总欢声。远增阿大中郎喜，足想殊常散骑情。点校六经留汝读，吾家元不蓄金籯。",
            "comment": ""
        },
        {
            "title": "满庭芳",
            "content": "郑履声传，倪经业绍，半千贤运重开。妙年阔步，高折桂枝回。卿月郎星历遍，都贪把、符竹南来。棠阴永，仍持玉节，臬事副钦哉。吾生，真幸会，旧家桃李，曾费栽培。更春风次第，吹到寒荄。遥望绂麟祥旦，霄躔邈、阻奉琅杯。谁知道，清源路远，直上即蓬莱。",
            "comment": ""
        },
        {
            "title": "寿刘宰",
            "content": "制锦新城衣锦归，种桃遗爱满桃蹊。恩波淮水流不尽，福力螺山高与齐。天上已催班玉笋，日边行见月璇题。欢声都是长生曲，薰作香云覆宝猊。",
            "comment": ""
        },
        {
            "title": "赠刻图书处士二首",
            "content": "今年生日胜常年，一佛中间万佛缘。善念才兴方寸地，恩光便下九重天。花香作供围方丈，粟粒成功福大千。长寿如来更多宝，饱参住世小乘禅。",
            "comment": ""
        },
        {
            "title": "蝉",
            "content": "露满枯肠蜕顿轻，山林那有不平鸣。薰弦寂寞无人续，故揖清风作颂声。",
            "comment": ""
        },
        {
            "title": "生查子",
            "content": "万里彩衣远，旬日黄花後。蓬矢纪佳辰，莲幕翻新奏。更看桂枝香，归献灵椿寿。同对小蟠桃，共醉长生酒。",
            "comment": ""
        },
        {
            "title": "麾蚊",
            "content": "烟驱扇系手频挝，奈尔传呼又满衙。我醉不眠君不去，下帷高枕任喧哗。",
            "comment": ""
        },
        {
            "title": "庆尚书八十",
            "content": "宝唐佳气夜充闾，八十尚书古所无。勘破赵州行脚案，展开老子出关图。五房孙各了官事，千户侯封食税租。若问蹯溪钓渔叟，先生应道没工夫。",
            "comment": ""
        },
        {
            "title": "又代贺皇太子生日诗二首",
            "content": "粲粲祥烟绕虎闱，欢声催捧未央卮。干戈东序承平日，衮冕南郊负见时。行中鸾和真合礼，宴陪鱼藻旧闻诗。宫僚惭愧非周召，三善惟当效祝规。",
            "comment": ""
        },
        {
            "title": "贺生次子又喜邻荐",
            "content": "君家兰玉满庭除，尤喜徐卿第二雏。方遂鹏程收鹗荐，又符熊梦{左犭右劐去刂}骊珠。史山孕秀头颅别，秋水为神骨骼殊。况有义方严训在，早看腾踏上云衢。",
            "comment": ""
        },
        {
            "title": "庆桂帅经略二首",
            "content": "煌煌昴宿正开冬，日驭高躔龙尾宫。贲说须知应天策，留萧暂委守关中。赤云决胜三边壮，白日褰晴五谷丰。六十州人开寿域，碧幢一笑与民同。",
            "comment": ""
        },
        {
            "title": "羽扇",
            "content": "奋迹冲霄驾鹤游，霜毛鞭落在扬州。仁人收拾才挥动，风被黎元六月秋。",
            "comment": ""
        },
        {
            "title": "寿成都黄副帅二首",
            "content": "王正初生七叶蓂，斗牛间气出延平。次公恰恰九年最，叔度汪汪千顷清。济北一编烦展究，剑西半壁赖生成。且倾江汉朝宗水，济彼公堂荐寿觥。",
            "comment": ""
        },
        {
            "title": "寿教授",
            "content": "襟怀锦绣富多文，人物冰壶绝点尘。太华昨宵方诞吕，姑苏今日恰生申。堂萱呈瑞年年绿，坛杏逢春日日新。更为南丰添一瓣，即看趣诏侍严宸。",
            "comment": ""
        },
        {
            "title": "贺晚生子",
            "content": "兰玉森森天下奇，灵椿犹自长新枝。从来老蚌珠生晚，岂是长庚梦到迟。标格银蟾光皎洁，精神秋水碧涟漪。玉皇案吏家声近，伫看追踪入凤池。",
            "comment": ""
        },
        {
            "title": "贺新郎",
            "content": "鹄立通明殿。又重逢、揆余初度，梦庚华旦。不学花奴簪红槿，且看秋香宜晚。任甲子、从新重换。天欲东都修车马，故降神生甫维周翰。歌崧岳，咏江汉。明堂朝罢夷琛献。引星辰、万人共听，风尘长算。清昼山东诸将捷，席卷黄河两岸。问谁在、玉皇香案。师保万民功业别，向西京、原庙行圭瓒。定郏鄏，卜瀍涧。",
            "comment": ""
        },
        {
            "title": "寿提管",
            "content": "满廊香雾弄霏霏，欲去还留燕子飞。酒盏自便秋思早，花枝未怯鬓毛非。脱巾骂灌从狂醉，剪烛留髠好缓归。我欲寄君无杰语，安期大枣荐青玑。",
            "comment": ""
        },
        {
            "title": "寿友人林仲乔",
            "content": "十分国艳贪春暖，一簇芳心衬晓霞。送与生朝添寿斝，洛阳年少洛阳花。",
            "comment": ""
        },
        {
            "title": "赠刻图书处士二首",
            "content": "明善堂前香矗云，诸生再拜祝庄椿。芹香藻绿涵和气，枫老梅疏健小春。有道可为明主佐，无毡休叹广文贫。烹羔压酒称千寿，会看仙桃着子新。",
            "comment": ""
        },
        {
            "title": "水调歌头",
            "content": "万里碧鸡使，叱驭问邛崃。枪旗有烨，川秦奔走送龙媒。好在灵均初度，唤起长庚佳梦，霜月照金罍。寿似武侯柏，香在草堂梅。舞娉婷，斟凿落，沃崔嵬。神尧孙子，向来八九上三台。挂了桑弧蓬矢，便恐彤弓秬瓒，分宝下天阶。归赋梁园雪，试唤长卿来。",
            "comment": ""
        },
        {
            "title": "贺晚生子",
            "content": "商瞿五十子何迟，佳气充闾庆可知。喜溢麟生天上日，梦回虎堕月中时。犀钱{左月右卷下换贝}送沾佳客，麝颗轻涂付侍儿。英物从来声自别，试啼容我一听之。",
            "comment": ""
        },
        {
            "title": "寿漕使",
            "content": "金床玉兔岁重逢，初度占星尚剑东。铁马未穷耕渭上，木牛且合漕关中。云屯营垒樵苏饱，雨足郊原菽粟丰。更与坤垠开寿域，皇华一笑与民同。",
            "comment": ""
        },
        {
            "title": "闻笛",
            "content": "何处桓伊酒力雄，分明嚼徵更含官。倚楼三弄西风急，不觉梅花大半空。",
            "comment": ""
        },
        {
            "title": "寿太守",
            "content": "蓂飞两叶正深春，是日人间岳降神。自昔词章推大手，即今风采见埋轮。书传黄石由来远，名压青钱孰与伦。寿禄祈公如万福，未应江海羡鲈{薄去氵}。",
            "comment": ""
        },
        {
            "title": "寿翁权县",
            "content": "昴宿腾辉落建溪，鸳鸿兄弟步云梯。暂收鸾翼来栖棘，聊鼓牛刀为割鸡。三月鸣琴初布政，万家磨石拟镌题。情知百里难淹骥，行看天书下紫泥。",
            "comment": ""
        },
        {
            "title": "庆沪帅魏侍郎二首",
            "content": "中庸日用脚根实，动静天机眼力亲。未月凤筩钟地统，戌年麟跋纪生辰。身名宿世陈忠肃，眉寿他年范景仁。福禄近来贤否共，欲将斯道觉斯民。",
            "comment": ""
        },
        {
            "title": "柳耳",
            "content": "风絮起时无纩塞，雨丝添处有珠垂。黄莺说尽千般语，舞困三眠总不知。",
            "comment": ""
        },
        {
            "title": "龙眼",
            "content": "绛衣摇曳绽冰肌，依约华清出浴时。何物鸦儿驱不去，前身恐是食酥儿。",
            "comment": ""
        }
    ]
}