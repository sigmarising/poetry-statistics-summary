{
    "dynasty": "宋",
    "author": "胡仲参",
    "poems": [
        {
            "title": "王用和屡言别而未归颐斋有诗戏之次韵奉寄",
            "content": "几度西郊饯马尘，曾将尺素托文鳞。荷杯酌尽开怀酒，柳线萦回有脚春。瘴海自多流落客，阳关少见别离人。出门有碍何为者，徒风江湖老大身。",
            "comment": ""
        },
        {
            "title": "夜坐与伯氏苇航对床阅江湖诗偶成一首",
            "content": "对床因话弟兄情，话到山林世念轻。几上江湖诗一卷，窗前灯火夜三更。茶经未展神先爽，香片才烧味较清。吟罢忽闻谯角动，石桥霜晓有人行。",
            "comment": ""
        },
        {
            "title": "宫怨",
            "content": "泪粉羞临宝鉴前，淡妆争似旧婵娟。一言曾忤君王意，闭在长门十五年。",
            "comment": ""
        },
        {
            "title": "过千顷寺访谷隐老",
            "content": "别久交情淡，重来似旧时。人生云聚散，世事月盈亏。茶具权行酒，禅床借看诗。漫天多雪意，预约探梅期。",
            "comment": ""
        },
        {
            "title": "听雨",
            "content": "听尽灯前细雨声，声声总是别离情。何时断得闲烦恼，一任芭蕉滴到明。",
            "comment": ""
        },
        {
            "title": "郊行暮归",
            "content": "吟罢归来兴欲狂，重城半掩傍昏黄。钟声遥动山灵答，月魄未高人影长。竹叶浅斟杯量窄，梅花满插帽檐香。不妨竟日酬心赏，才到明朝事又忙。",
            "comment": ""
        },
        {
            "title": "喜郭希范上自痒归",
            "content": "马蹄明日是君家，千里归来傍节华。几夜深闺寒寂寂，有人和泪卜灯花。",
            "comment": ""
        },
        {
            "title": "秋晚泛湖",
            "content": "载酒湖边买小舟，水光山色解人愁。短篱寂寂菊花晚，两岸萧萧杨柳秋。落日波间收戏鼓，暮烟林外出歌楼。倚栏长啸西风里，惊起前汀双白鸥。",
            "comment": ""
        },
        {
            "title": "西湖会上和赵靖轩韵",
            "content": "不首人间半点愁，每於胜处一凭楼。吟边只欠林和靖，坐上追思马少游。晕脸芙蕖酣薄暮，低眉杨柳拂新秋。酒阑拍掌狂歌舞，自是忘机可狎鸥。",
            "comment": ""
        },
        {
            "title": "思家",
            "content": "夜梦到山成，回头千里余。屡传归去信，不得寄来书。小迳应添笋，荒畦欠理蔬。客程频得雨，田里事何如。",
            "comment": ""
        },
        {
            "title": "夹河中有矮道人自小舟持呪为生人莫不异之者",
            "content": "道人神貌古，双鬓欲垂肩。坐席容三尺，浮家住一船。养生凭佛果，持钵信人缘。早泊桥梁下，蓬头起白烟。",
            "comment": ""
        },
        {
            "title": "和伯氏春雨中韵",
            "content": "雨堤杨柳拂新亭，怪底游人懒踏青。手撚梨花成小立，半窗湖水雨冥冥。",
            "comment": ""
        },
        {
            "title": "枕上得句寄潜君升",
            "content": "无奈蓬窗雪打声，梦魂才稳又还惊。枕食如许犹嫌冷，多少阎闾睡不成。",
            "comment": ""
        },
        {
            "title": "山中作",
            "content": "村居便野性，况复是清秋。为爱山间好，因成旬日留。林深喧鸟雀，露重滴松楸。昨夜新寒入，篝灯覆弊裘。",
            "comment": ""
        },
        {
            "title": "书怀呈曾性之",
            "content": "览镜叹头颅，梅花一样臞。病因吟后有，愁到醉边无。心事归梁燕，年华过隙驹。世途难看脚，况复是江湖。",
            "comment": ""
        },
        {
            "title": "渔梁岭禹庙",
            "content": "古今陈迹几兴亡，闽岭何因祀夏王。莫是当年平水日，曾驱鱼鳖渡渔梁。",
            "comment": ""
        },
        {
            "title": "雪晴泛湖",
            "content": "雪后湖清浅，令人心眼开。林疏知寺近，冰全碍舟回。寒色欺吟鬓，斜阳入酒杯。山行已清绝，况复是寻梅。",
            "comment": ""
        },
        {
            "title": "清明",
            "content": "杯酒浓浇垅上春，东风吹起纸灰尘。可堪肠断中原路，草掩芒丘不见人。",
            "comment": ""
        },
        {
            "title": "柬竹院孚老",
            "content": "别来旬日许，又过一分春。因感尘中事，空惭物外人。吟清便境静，语苦见情真。近况知何似，篇诗得细询。",
            "comment": ""
        },
        {
            "title": "道中早发",
            "content": "未晓催行色，微吟独据鞍。露垂星影湿，月淡水光寒。犬吠知村近，鸡鸣觉夜残。亲围在何许，谁念客衣单。",
            "comment": ""
        },
        {
            "title": "月夜听琴效渔父辞",
            "content": "风入古松成节奏，泉奔幽磴响琮琤。琴中弹意不弹声，猛拂朱弦灯焰落。细敲玉版梦魂清，啼乌枝上月三更。",
            "comment": ""
        },
        {
            "title": "端午",
            "content": "千年流水去滔滔，此日人来吊汩罗。江上画船无买处，闭门风雨读离骚。",
            "comment": ""
        },
        {
            "title": "寄懒庵",
            "content": "天寒日短道路长，白云飞处知吾乡。大江之东渭之北，念我故人何可忘。别来杨柳春依依，只今开到梅花香。扁舟漫浪归未得，京尘海里安行藏。身名未立仰天笑，床头夜夜鸣干将。羡师物外无宠辱，庭前柏树常苍苍。吁嗟念羽飞不到，二千里外空相望。五云前坠满室光，报师之意无以将。篇诗浓墨才淋浪，一声雁过天南翔。",
            "comment": ""
        },
        {
            "title": "寄竹院方丈孚师",
            "content": "江湖岁月易销磨，振锡归来鬓欲皤。性懒吟编多散逸，门闲俗客少经过。虚檐破处悬蛛网，落叶空中见鸟窠。一片师心谁会得，半窗竹影绿婆娑。",
            "comment": ""
        },
        {
            "title": "枕上偶成",
            "content": "客楼萧索抱愁眠，雁过声声到枕边。念脚动如鱼拨刺，吟身寒似鹭联拳。匣中幸有刘琨剑，囊里犹余杜老钱。忽忆西山山下路，夜深霜露滴松秆。",
            "comment": ""
        },
        {
            "title": "和伯氏包山观桃花韵",
            "content": "因访桃花到岑根，御林春色此平分。千株示数栽唐观，一幅犹堪画晋源。仙在云间无处觅，人行风外有香闻。笙箫隐隐宫城隔，立尽黄昏更断魂。",
            "comment": ""
        },
        {
            "title": "题墨梅竹",
            "content": "洗尽丹青料，清高绝点埃。数竿无韵竹，一树不香梅。与可今已矣，补之安在哉。千年好风致。唤上笔头来。",
            "comment": ""
        },
        {
            "title": "入京第一程",
            "content": "六载馆杭州，重来访旧游。山中才过雨，客里又惊秋。岚气蒸衣湿，泉声激石流。功名苦行役，差见渡头鸥。",
            "comment": ""
        },
        {
            "title": "读秦记",
            "content": "万雉云边万马屯，筑来直欲障胡尘。谁知斩木为干者，只是长城里面人。",
            "comment": ""
        },
        {
            "title": "闺中词",
            "content": "写就相思字，灯前带泪看。欲缄还未忍，少待泪痕乾。",
            "comment": ""
        },
        {
            "title": "还赵靖轩吟卷",
            "content": "借得君诗在案头，篝灯夜夜看银钩。苦吟暗数秋更尽，何处笛声人倚楼。",
            "comment": ""
        },
        {
            "title": "秋意",
            "content": "梧叶飘残客梦惊，拥衾危坐到天明。片心除是眉头识，万感都从念脚生。江上鲈肥销旅况，楼前雁过带边声。挑灯无语闲商略，谋国谋家底计成。",
            "comment": ""
        },
        {
            "title": "读岳鄂王行实",
            "content": "飞鹄来何意，英雄此日生。山河张胆气，宇宙载风声。一片堂中纸，千年身后名。至今坟上木，犹作不平鸣。",
            "comment": ""
        },
        {
            "title": "用伯氏韵柬梅臞",
            "content": "榾柮炉前坐夜深，寒侵窗户月西沉。冥搜天地无穷趣，写尽江湖一片心。霜叶落边添客思，梅花瘦处动高吟。访君欲问推敲诀，拟把清樽共细斟。",
            "comment": ""
        },
        {
            "title": "过界首",
            "content": "几重岭隔几重湾，路入蒙蒙烟雨间。独立溪桥重回首，前头已是剑州山。",
            "comment": ""
        },
        {
            "title": "寒中偶题",
            "content": "酒对红炉暖，香凝绣被温。老天有私意，寒不到朱门。",
            "comment": ""
        },
        {
            "title": "重阳",
            "content": "漫浪江湖已十霜，一秋强半又重阳。可怜白日浑闲度，偶对黄花觉自伤。客舍题诗书感遇，市楼沽酒慰凄凉。登高不为酬心赏，直欲凭栏望故乡。",
            "comment": ""
        },
        {
            "title": "寄梅臞",
            "content": "别去忽经旬，春风阅二分。几番吟对雨，独自暗思君。客里加频病，愁边骇近闻。倚栏商不得，心目乱於云。",
            "comment": ""
        },
        {
            "title": "晚雨",
            "content": "勃姑鸦舅叫楼西，春色阴晴景不齐。浓墨四垂收未起，明边一片夕阳低。",
            "comment": ""
        },
        {
            "title": "采桑女",
            "content": "叶满筐箱花满簪，低头微笑出桑阴。后来若有秋胡子，说与黄金必动心。",
            "comment": ""
        },
        {
            "title": "偶得",
            "content": "挑灯伴寒夜，兀坐竹炉边。赤脚知吟苦，时将山茗煎。",
            "comment": ""
        },
        {
            "title": "圩田",
            "content": "圩田依涧水，入夏未栽禾。不是春耕晚，山中寒气多。",
            "comment": ""
        },
        {
            "title": "性之寻梅归来有诗因感一绝",
            "content": "处士庐前门迳深，仅留佳句与人吟。孤山近日无行路，疏影暗香何处寻。",
            "comment": ""
        },
        {
            "title": "雨中",
            "content": "愁坐黄昏掩客扉，风翻霜叶满庭飞。孤灯挑到寒更尽，犹有行人带雨归。",
            "comment": ""
        },
        {
            "title": "山中口占三首",
            "content": "饭罢呼僮旋煮茶，棋枰诗卷小生涯。从今厌踏红尘路，多在山间少在家。",
            "comment": ""
        },
        {
            "title": "与生上人",
            "content": "久住深山里，相忘物外形。逢人出好语，入定掩残经。古字碑成轴，名诗榜作屏。欲知祖师意，柏树在中庭。",
            "comment": ""
        },
        {
            "title": "陵上",
            "content": "身为功名役，因思队者贤。只行山后路，羞过钓台前。",
            "comment": ""
        },
        {
            "title": "和伯氏春雨中韵",
            "content": "痴寒脉脉压晴莎，春渐三分景未和。待得浓阴收拾后，花边春色已无多。",
            "comment": ""
        },
        {
            "title": "题雪舟云心二友吟卷",
            "content": "君诗何所似，绝似晚唐诗。写出春云状，融成白雪词。百篇多态度，二妙一襟期。与我为三友，他年题品谁。",
            "comment": ""
        },
        {
            "title": "留别社友",
            "content": "漫浪归来六换秋，又携书剑入皇州。得些湖海元龙气，作个出川司马游。奔走客城因念脚，勾牵时事上眉头。中朝满目皆知已，还有篇诗遣寄不。",
            "comment": ""
        },
        {
            "title": "闺中词",
            "content": "听尽芭蕉雨，愁人夜不眠。凭谁将此意，为妾到郎边。",
            "comment": ""
        },
        {
            "title": "和性之见寄韵",
            "content": "窗烛销残转寂寥，柴门无复野僧敲。偶来枕上吟诗就，记向心头欠笔抄。鸣笔数声疑雪片，寻梅清梦到山坳。世情云雨多翻覆，谁是江湖耐久交。",
            "comment": ""
        },
        {
            "title": "偶得",
            "content": "欲问梅花信，山寒去未能。静思天外句，坐对夜深灯。戒烟频添衲，煎茶旋凿冰。月残霜又落，无复叩门僧。",
            "comment": ""
        },
        {
            "title": "山行",
            "content": "石磴手难攀，林深去复还。人行啼鸟外，僧住白去间。野兴平秋水，吟魂绕暮山。马头风作恶，潘鬓任阑珊。",
            "comment": ""
        },
        {
            "title": "次林庭植留别韵",
            "content": "麴生皆可醉，何必问醇醨。浩气长看剑，愁肠半贮诗。归舟无麦载，去路有梅随。瘴海风波恶，此行君自知。",
            "comment": ""
        },
        {
            "title": "用冯深居韵题莆阳章氏环翠楼",
            "content": "百尺危梯眇海寰，栏干十二尽青山。烟光浓淡藏多景，野水周遭匝四环。胜地只宜骚客在，老天未放主人闲。凭谁说与九仙道，方丈移来在此间。",
            "comment": ""
        },
        {
            "title": "夜来闻曾性之丘君就二友隔楼吟声不绝以诗柬",
            "content": "月下归来深闭门，衾寒时倩博山温。隔楼忽听吟声苦，引得清愁入梦魂。",
            "comment": "【注释】【原题】：夜来闻曾性之丘君就二友隔楼吟声不绝以诗柬之"
        },
        {
            "title": "过水春县",
            "content": "距城才百里，世路便难平。碣石唐人墓，桃源晋地名。危谯依岳势，，荒市带溪声。往日罹兵火，颓垣蔓草生。",
            "comment": ""
        },
        {
            "title": "试后书怀",
            "content": "踏遍天涯路，春三秋又三。文章与时背，言语对人惭。湖海气何馁，山林分未甘。闲僧时过我，挥尘共玄谈。",
            "comment": ""
        },
        {
            "title": "送梅臞还三山",
            "content": "十年湖海上，此日值梅兄。一见才倾盖，相逢又问程。新编联画卷，清话入诗评。从此云山别，因风时寄声。",
            "comment": ""
        },
        {
            "title": "夜坐即事",
            "content": "午夜空庭寂，心闲坐亦忘。竹间风动静，云里月行藏。惊鹊出幽树，寒螀语废廊。瓯茶聊当酒，清气入诗肠。",
            "comment": ""
        },
        {
            "title": "和林梅臞西淙瀑布图韵",
            "content": "瀑驶惊风雨，危悬峭壁前。临流清客耳，入夜搅幽眠。旁是龙为庙，高疑山有仙。一尘飞不到，长似九秋天。",
            "comment": ""
        },
        {
            "title": "寄黄云心",
            "content": "竹屋少行迹，闭门春昼长。天时半晴湿，人意共炎凉。苔藓侵阶绿，荼醾压架香。冥搜寻杖屨，不为看花忙。",
            "comment": ""
        },
        {
            "title": "游山中",
            "content": "世途平处起波澜，输与高僧占好山。竹尘直为挥俗具，槿篱虚设掩尘关。林泉有分酬清供，瓶锡无人伴此闲。摆脱名缰须早计，半生犹得住云间。",
            "comment": ""
        },
        {
            "title": "寒夜作",
            "content": "生计尚茫茫，微吟思故乡。羁愁消不尽，寒夜未为长。门掩梅花月，禽翻竹叶霜。挑灯裁锦字，明发有归航。",
            "comment": ""
        },
        {
            "title": "薄暮",
            "content": "薄暮抱幽独，无言倚小楼。日觉千树晚，风起一天秋。警枕团新梦，寒衣带旧愁。只因吟太苦，余病未全瘳。",
            "comment": ""
        },
        {
            "title": "丑妇吟",
            "content": "君不见汉殿丹青未漫灭，马上琵琶向谁说。又不见华清舞破霓裳衣，凌波竟堕嵬山血。从来艳色多累身，妾貌虽丑心自悦。幽闺到老无人知，白发如丝镜如铁。",
            "comment": ""
        },
        {
            "title": "留窗陈氏书斋",
            "content": "因访吟朋到竹居，春寒策策动窗虚。几翻好雨偏留客，一盏青灯共读书。徐孺旧曾亲下榻，陈遵见说好投车。与君静夜评心事，万斛闲愁尽扫除。",
            "comment": ""
        },
        {
            "title": "山中口占三首",
            "content": "踯躅花开野色浓，和风和雨卧丛丛。城中只买零枝看，那似山头满树红。",
            "comment": ""
        },
        {
            "title": "和王和礼留别韵",
            "content": "归骑匆匆十日程，客身犹自恋桐城。未应江左追王建，且去隆中卧孔明。鸡黍几番陪夜话，莺花一路伴伶声。秦溪溪上无风浪，好与白鸥寻旧盟。",
            "comment": ""
        },
        {
            "title": "无题",
            "content": "露重湿征衣，风急翻纱帽。山下灌园人，倚锄看马过。",
            "comment": ""
        },
        {
            "title": "萧山望城中遗",
            "content": "见说天文变，频占太史台。但云星犯月，不料火为灾。尽夜看烟灭，逢人问讯来。丹心勤恋阙，东向极裴回。",
            "comment": ""
        },
        {
            "title": "夜坐偶成",
            "content": "一字吟难稳，沉沉夜向阑。灯明妨短梦，衣薄犯新寒。千里家山远，三年客路难。明朝有佳便，尺纸报平安。",
            "comment": ""
        },
        {
            "title": "山中口占三首",
            "content": "四野平田春水肥，前山隐隐带残晖。千林晚色无人共，时有樵翁独自归。",
            "comment": ""
        },
        {
            "title": "春晚见山茶花一枝独开",
            "content": "荼醾开尽见山茶，血色娇春带雨斜。莫是今年逢闰月，东风吹到背时花。",
            "comment": ""
        },
        {
            "title": "游白石山观音寺",
            "content": "绿阴深处石桥横，才入山门意便清。林下一僧无个事，时来倚树听泉声。",
            "comment": ""
        },
        {
            "title": "雪",
            "content": "凝云商作雪，顷刻满天涯。片片疏还密，霏霏整复斜。映窗疑月影，着地似杨花。四望浑同色，微茫认黠鸦。",
            "comment": ""
        },
        {
            "title": "问性之病",
            "content": "莫向推敲苦用心，闻君病里亦沉吟。书灯挑尽无人共，药鼎煎残到夜深。霜后菊花方寂寂，腊前梅事又骎骎。相看咫尺如千里，几度逢人问信音。",
            "comment": ""
        },
        {
            "title": "吴王试剑石",
            "content": "吴王铸剑成，自谓古难比。试之高山巅，石裂断横理。那无昔时人，相逢干将里。故宫中白日长，春风野田百草香。",
            "comment": ""
        },
        {
            "title": "送诸葛春卿还里",
            "content": "扁舟分袂出湖滨，我向吴中君向闽。自笑吟身犹是客，却来远道送行人。家山会友凭传语，旅舍逢诗为拂尘。天北天南相忆处，梅花毋惜一枝春。",
            "comment": ""
        },
        {
            "title": "得家书",
            "content": "手剥鳞缄细细看，北堂垂白喜平安。为怜客里多霜雪，寄得衣来正及寒。",
            "comment": ""
        },
        {
            "title": "早发",
            "content": "早发六七里，前途曙未分。渔舟依岸立，水碓隔溪闻。独树支残月，空山半白云。清晨那可驻，日出又如焚。",
            "comment": ""
        }
    ]
}