{
    "dynasty": "宋",
    "author": "罗公升",
    "poems": [
        {
            "title": "脱身军府暂憩先月亭前挹湖光左右花木交映壁",
            "content": "四年尘沙中，奔走日不给。空歌下泉诗，颇愧夔子集。今晨出军府，心与归鸟急。花迎晓日笑，树沐清露湿。清漪无游鳞，照影孤小立。重来期秋风，领略蟾影入。",
            "comment": "【注释】【原题】：脱身军府暂憩先月亭前挹湖光左右花木交映壁间题字亦有可观惜未及见月也"
        },
        {
            "title": "七绝句",
            "content": "本是山林物，中间一念差。稻粱今懒种，况乃种桃花。",
            "comment": ""
        },
        {
            "title": "有念",
            "content": "方招东渚魂，又送北阡窆。交游亦余几，日觉眼中欠。向来所憎者，一一皆可念。忧愁鬓先霜，形影吾自厌。春华已零落，秋木岂阳艳。绯怀郢人质，徒挂季子剑。",
            "comment": ""
        },
        {
            "title": "秋日有感",
            "content": "桂花无主亦清秋，荞麦为谁先白头。萤不照身常隐见，鸥燕求世自沈浮。",
            "comment": ""
        },
        {
            "title": "夜月怀超然故台",
            "content": "中宵雨声歇，好月满我屋。开门四无人，老树立於独。巡檐不成寐，送影过墙竹。赏弄情未央，矮屋碍远目。故山有层台，千里旷游瞩。主人三年别，坐使万瓦覆。鹏程本逍遥，蚁穴自羁束。乾坤有兴废，岂必善者福。是身且非我，而况土与木。但听雍门弹，忽效孟尝哭。",
            "comment": ""
        },
        {
            "title": "金陵",
            "content": "江左诸人未易轻，驰驱犹欲致中兴。后人只说清谈误，并与清谈已不能。",
            "comment": ""
        },
        {
            "title": "从道益声自清江送至樟镇别后书怀",
            "content": "故人虽合并，贫路惜羁旅。孤蓬远追送，未怯危路阻。当年滕王城，跌宕欣得侣。朱颜侮华发，笑口失愁绪。那知更世故，侠客变处女。西风凄破帽，细雨杂参请。羽书虽云急，飞斝未忍去。嗟予百忧集，俯仰辄龃龉。萧然一匏笠，四海莫我处。断崖挥手处，别意写双艣。夜阑江树摇，尚想客凝佇。",
            "comment": ""
        },
        {
            "title": "看书有感",
            "content": "龆龀趋庭日，真期万里程。开编十行下，刻烛五言成。颇笑阿时学，方怀览古情。只言如昨日，不悟已前生。客里余长铗，忙中负短檠。旧言如远客，新卷即生兵。文武终何执，行藏两未明。空余清夜梦，时作读书声。",
            "comment": ""
        },
        {
            "title": "忆故人",
            "content": "檐前一矫首，云冻天欲愁。客心急岁晚，留滞此何州。黄金不疗饥，暖老各一裘。珍重山中人，幅巾自无忧。",
            "comment": ""
        },
        {
            "title": "春日皇帝阁",
            "content": "蓬莱宫阙王云端，太液冰澌不敢寒。须信帝家春事早，勾芒昨夜引春班。",
            "comment": ""
        },
        {
            "title": "禽言·枭",
            "content": "人谁独无母，汝母良可悲。汝饱讵几乎，亦有生子时。",
            "comment": ""
        },
        {
            "title": "送归使绝句七首",
            "content": "东老真仙者，神游八极周。此行沧海上，定得拜苍虯。",
            "comment": ""
        },
        {
            "title": "散慵",
            "content": "散慵陟岚岭，恰与落日平。天秋万宇淡，尽见山水情。遥烟破众寂，危花疑月明。川原自潇洒，衣袂皆风声。鉴空识本性，凭高失平生。苍然暮色合，兴尽心复惊。",
            "comment": ""
        },
        {
            "title": "纳凉",
            "content": "气至暑固当，境寂凉自生。天河自如水，夜久山更明。古树有庄色，新泉入幽听。逃空空快事，丧虎不可停。飞萤过屋顶，一落如流星。",
            "comment": ""
        },
        {
            "title": "杂咏二首",
            "content": "胡羯宁知分，中原欲并驱。设兵生建武，堪与赤眉俱。",
            "comment": ""
        },
        {
            "title": "世故",
            "content": "世故年年别，人烟处处非。诗从出山俗，客已及门稀。凯入犹闻警，场登更苦饥。乾坤多事在，未许制荷衣。",
            "comment": ""
        },
        {
            "title": "谢松野叔惠菊",
            "content": "囷粟分公瑾，千金寿仲连。山人不须此，再拜菊花前。",
            "comment": ""
        },
        {
            "title": "七绝句",
            "content": "水旱关何事，兵凶孰汝怜。但寻师壁谷，莫误客求田。",
            "comment": ""
        },
        {
            "title": "春日皇帝阁",
            "content": "太液池边数树红，年年先得占春风。那知万物含仁义，都在君王一笑中。",
            "comment": ""
        },
        {
            "title": "送同邸刘学古",
            "content": "入彀西山月，骊驹几属行。如君今又别，令我若为情。句入妇舟好，蛩僧客梦成。梅边会相见，风树莫离声。",
            "comment": ""
        },
        {
            "title": "读史",
            "content": "太初结绳制自好，庖犧仓颉计益疏。拓跋小羌行国字，钟山丞相著新书。",
            "comment": ""
        },
        {
            "title": "故相府",
            "content": "擎天力尽午桥休，狐舞中庭草塞楼。铁骑竟侵司马宅，金樵谁报子房仇。事关气数英雄老，位易翰坤史册羞。故旧凄凉几人在，羊昙无泪到西州。",
            "comment": ""
        },
        {
            "title": "入书室东垣有神光自几案出三首",
            "content": "征鸿且勿飞，我凭问长安。长安在何许，征鸿亦良难。世狭日月短，气缩天地悭。春色岂不深，风雨犹晓寒。",
            "comment": ""
        },
        {
            "title": "杂咏二首",
            "content": "帝历千年统，神州百代居。但看今日事，莫信古人书。",
            "comment": ""
        },
        {
            "title": "发湖州二首",
            "content": "彭蠡太湖三十驿，澄江如练忆玄晖。他年云海相逢处，还取苕溪一叶飞。",
            "comment": ""
        },
        {
            "title": "冬至",
            "content": "穷冬乃常燠，广礎上云气。索居共谁语，煮药作冬至。客来寄枯棋，客去玩奇字。是中即了我，自得在不智。偷生轻日月，长短亦何计。惟应开闢事，颇得大易意。门前鸣驺急，窗外飞雨细。云物吾不知，晓钟一觉睡。",
            "comment": ""
        },
        {
            "title": "梦中作",
            "content": "绛桥孤欣压星斗，阑干回首乾坤小。不知金井晚月寒，鹤弄一声春梦晓。",
            "comment": ""
        },
        {
            "title": "寄萧高风",
            "content": "义气凌秋日，高怀亘海云。古人如取友，天下独逢君。暑退颜何似，书疏梦却勤。木瓜何以报，明月为君分。",
            "comment": ""
        },
        {
            "title": "秋夜有怀二首",
            "content": "稍稍暝色添，悠悠远山缩。秋声何方起，余韵入修竹。兴来不知痴，桥外一筇独。灯光小市闹，人语深院肃。惟应无归云，背向檐下宿。",
            "comment": ""
        },
        {
            "title": "戏萧高风曾孟声二友二首",
            "content": "丹凤辞旧楼，四海求其凤。偶来梧竹间，振翮鸣朝阳。众禽不自揣，竞欲依余光。神物要自珍，微羽那足当。了知霄汉姿，不集灌莽场。所忧燕雀杂，坐更鸿鹄藏。丹山有佳侣，足以陪双翔。人间勿为留，归哉白云乡。",
            "comment": ""
        },
        {
            "title": "读史",
            "content": "隋文伟姿相，谈笑取周鼎。俘陈朝突厥，四海绝纤警。奈何枭獍祸，老不保腰领，不如临春人，到此醉不醒。",
            "comment": ""
        },
        {
            "title": "端午皇帝阁",
            "content": "化日舒长万国陶，南风古韵入弦高。天心广大乾坤小，添得神游一两遭。",
            "comment": ""
        },
        {
            "title": "秋夜有怀二首",
            "content": "今夕凉已透，开阳月初生。忽思会心友，谈锋隔江城。是非天意高，宠辱人事惊。众宾亦笑语，我独杂为情。回风避老树，中宵有余声。",
            "comment": ""
        },
        {
            "title": "江州寒食",
            "content": "旅食逄寒食，风声佐雨声。野坟犹有主，客舍若为情。家近心逾切，囊空眼便生。庐山如不过，此去信无名。",
            "comment": ""
        },
        {
            "title": "赠游仁翁",
            "content": "南山有好鸟，来集鸿鹄行。鸣声日已都，六翮岁以长。虽云气类集，习久迹已忘。所期逍遥游，一息视八荒。三年稻粱少，去与鹰鸇翔。好音变饥啸，鸷声嗔馋肠。重来见鸿鹄，反噬气益张。鸿鹄不汝尤，矰缴防汝伤。",
            "comment": ""
        },
        {
            "title": "赠别詹厚斋",
            "content": "闭门秋气深，霜虫伴书帷。高轩御风至，我屋还有奇。十年几离合，往梦不可思。岂期丘壑间，谈此五日诗。肝肠洗旧染，刀圭得新医。人间公等在，不必吾道衰。如何更轻别，莫计重逢时。霜余出硕果，持用慰渴饥。",
            "comment": ""
        },
        {
            "title": "秋夕",
            "content": "客散烛亦尽，明月共寂寥。三生东华梦，岁晚依曾寮。秋宵岂不凉，客心自如烧。循檐耿无寐，顾影自萧萧。",
            "comment": ""
        },
        {
            "title": "燕城读史",
            "content": "晋武深鉴前代失，诸王竞握兵马雄。何须更待东门啸，始叹铜驼荆刺中。",
            "comment": ""
        },
        {
            "title": "至日见菊花盛开有感",
            "content": "玄冥用事久，百卉不复余。今晨转阳律，始见天地初。黄花独何事，佳色炯自如。渊明骨已朽，余子不称渠。风霜不汝容，岁若驰故车。独立良自苦，归根勿徐徐。宝此后凋质，会见秋香舒。吾亦焚笔砚，南山荷春鉏。",
            "comment": ""
        },
        {
            "title": "闵雨有怀",
            "content": "千畴昼生烟，稻本焦釜急。化工哀遗黎，起死在呼吸。檐牙飞瀑乱，沟曲怒潮集。书生乐人乐，夜久倚杖立。遥知饥肠苏，不但爽气入。兵气二十载，狐鼠舞城邑。向来被犁者，沧海余一粒。潜虯尚无情，枯鱼亦何及。终然天者定，未恨老蓑笠。念彼荷戈人，山中甲裳湿。",
            "comment": ""
        },
        {
            "title": "和潘彦国见赠",
            "content": "风雨千山落叶秋，不知当岁泣尼丘。仲由有勇休凭虎，宁戚虽贤且饭牛。史笔谩贻来世恨，书生空替古人愁。凭君局外留高着，莫道乾坤只麽休。",
            "comment": ""
        },
        {
            "title": "过表湖逢彭奇山",
            "content": "入眼溪山亦世情，故人无复旧家声。卖刀未得逢龚遂，置体那知为穆生。相鼠聊为庆封赠，巨牛应待老瞒烹。倘无听雨连床乐，惭愧先□冒暑行。",
            "comment": ""
        },
        {
            "title": "闻息有变",
            "content": "斗粟将谁憾，关弓只自怜。竟成瓜蔓摘，深愧棣华翩。甘苦同三月，幽明冀百年。衰宗更如此，愁绝古松烟。",
            "comment": ""
        },
        {
            "title": "秋怀",
            "content": "明月从东来，幽窗光炯炯。疏窗一尺许，写我肩与顶。可怜窗下心，愧此窗上影。",
            "comment": ""
        },
        {
            "title": "读史",
            "content": "季龙紾兄臂，晚以兵自强。笑看华林花，谓与天地长。岂知肘腋间，豚犬皆豺狼。多须既滥死，朽骨污清漳。",
            "comment": ""
        },
        {
            "title": "即事",
            "content": "早知色外本无身，不踏阎浮末世尘。说与达多何用许，如来元自等冤亲。",
            "comment": ""
        },
        {
            "title": "秋怀",
            "content": "归舆穿翠微，夜久树益苍。海蟾浴清波，吐此林表光。今宵夜上露，明日履下霜。儿童不知此，且喜今夕凉。风林忽响答，似识予心肠。",
            "comment": ""
        },
        {
            "title": "陵州",
            "content": "五月征裘路五千，长安疑在北辰边。故园归梦西风冷，明日陵州正觅船。",
            "comment": ""
        },
        {
            "title": "闷",
            "content": "帘织江上雨，送我作飘零。江海飘双鬓，乾坤赘一萍。兔株空自守，龟筴为谁灵。嵇笔怀忧愤，湘吟苦独醒。眼看四海白，血洒九天青。萱背占乌鹊，圜扉痛鹡鴒。无由归海岛，谁为哭秦庭。欲问鄜州信，鸿飞更杳冥。",
            "comment": ""
        },
        {
            "title": "曹操疑冢",
            "content": "汉文因山事已定，曹操疑冢忧更深。假饶掩得腥臊骨，难掩欺孤一片心。",
            "comment": ""
        },
        {
            "title": "燕城读史",
            "content": "隋唐晋汉本胡种，自入中国皆衣冠。不知耶律称皇帝，何似文皇号可汗。",
            "comment": ""
        },
        {
            "title": "灵岩寺二首",
            "content": "石门木老势槎牙，曾见吴娃拥翠华。底事秦宫与唐苑，百年多属梵王家。",
            "comment": ""
        },
        {
            "title": "七绝句",
            "content": "天岂私贫我，看书每自疑。寸心即知己，不用世人知。",
            "comment": ""
        },
        {
            "title": "扬州",
            "content": "琼姬羽化归天去，花后香销扫地空。要觅扬州旧风物，夕阳禅智立秋风。",
            "comment": ""
        },
        {
            "title": "春晓道中",
            "content": "笳鸣雨声歇，据鞍迎晓风。挑花逞颜色，窈窕一川红。经年用越地，杀气浮太空。颇宜化工手，不到荆棘丛。莺声忽起予，梦落柳影中。缅怀习池赏，不减燕然功。横槊岂无人，赋诗定谁工。",
            "comment": ""
        },
        {
            "title": "湖山人隐居",
            "content": "幽人不管兴亡事，赢得三年只下帘。居介两山今李愿，园开三径古陶潜。传家书已为儿计，种秫田应为客添。要与山神结缘去，一丘分我卜茅檐。",
            "comment": ""
        },
        {
            "title": "旌德寺静云亭",
            "content": "岩壑幽幽竹树青，山泉鸟处看云生。苍苔不没摩崔字，留与游人唾姓名。",
            "comment": ""
        },
        {
            "title": "读史",
            "content": "德光起龙沙，忽拔汴水帜。赭袍拜千官，始识皇帝贵。饮冰一何愚，剖腹有余秽。可怜无知石，犹纪会同岁。",
            "comment": ""
        },
        {
            "title": "丹房采蕨",
            "content": "神丹有余光，入地茁紫玉。气钟仙掌清，味压妇臂俗。东风一夜雨，登俎间红绿。淡羹意自古，酸蕴香更酷。山人谢肉食，藉此慰便腹。荐新先北堂，夸示及小陆。府公厌腥腐，宁有啖此福。所以首阳翁，不复羡周粟。",
            "comment": ""
        },
        {
            "title": "观潮二首",
            "content": "白马扬波信有神，了知忠愤不缘身。潮头却向西陵出，犹为君王击越人。",
            "comment": ""
        },
        {
            "title": "道傍古樟有竹附焉可发一叹",
            "content": "古樟蟠山间，垂荫翳我里。岁久或反常，村童祭为鬼。大穴藏精灵，小隙窜蛇虺。尝闻有惊霆，搜抉破根柢。竹我君子徒，冰霜凜在齿。胡为事钻刺，蟠屈嵚岩里。乾坤亦广大，朽木何足恃。托身一失所，万水难复洗。松海各相吊，为我二友耻。去去非吾徒，偷生不如死。",
            "comment": ""
        },
        {
            "title": "黄州",
            "content": "十里南来道，初逢第一州。地因苏子重，江替老瞒羞。路转淮山□，天开楚岸浮。吾无赤壁赋，聊亦驾扁舟。",
            "comment": ""
        },
        {
            "title": "洞岩",
            "content": "但见佳山便合登，不须凭幻说超升。峥嵘神禹疏河势，镗鞳轩皇奏乐声。已有道人称吏隐，应无处士乐岩耕。近来太守君知否，只记西园是玉京。",
            "comment": ""
        },
        {
            "title": "燕城读史",
            "content": "亚子十指得天下，尽取国用供至尊。一朝颠沛罂子谷，费尽软语谁知恩。",
            "comment": ""
        },
        {
            "title": "乙酉元日游长春宫奚真人所居之地雕砌文礎皆",
            "content": "元日能关一日开，解鞍杖策访云端。树冲剑气千秋老，泉遇松声六月寒。朝市未妨閒野乐，山村犹恨世途难。凄凉龙德宫中石，装点琳宫处道冠。",
            "comment": "【注释】【原题】：乙酉元日游长春宫奚真人所居之地雕砌文礎皆汴都宫殿旧物"
        },
        {
            "title": "别次山馆中诸客",
            "content": "德星光照斗牛野，我亦沙鸥尾凤鸾。聚首自怜我辈在，画眉莫与世人看。正平幸作忘年好，灵运那知入社难。明日回头别群玉，乱山何处兀孤鞍。",
            "comment": ""
        },
        {
            "title": "读史",
            "content": "祖龙吞八荒，功名再开闢。方贪蓬山金，肯信滈池璧。平生焚椒兰，死得鲍鱼力。长城空巍巍，千古表汉域。",
            "comment": ""
        },
        {
            "title": "病中",
            "content": "十日两示疾，修途若为情。闭蓬风涛中，益觉遗死生。顽石无枯株，千年亦何成。平生一大事，时至不须惊。",
            "comment": ""
        },
        {
            "title": "挽何见山二首",
            "content": "大父平生友，惟公意莫违。山嵇欣月托，张许竟同归。光岳留英笑，阳秋见是非。终天臣子泪，今日重沾衣。",
            "comment": ""
        },
        {
            "title": "九日言怀",
            "content": "木落湖山万叶黄，乱愁深处见重阳。絺衣只惯诗人体，酒盏全乖病客肠。只道事随人意改，如何花作旧时香。孤楼不作还家梦，卧听松风响夜长。",
            "comment": ""
        },
        {
            "title": "疏渠",
            "content": "疏渠行活水，水鸣空院幽。堂坳地母小，中有万里流。向来手拮据，华屋俄荒丘。犹余愚沟迹，洗我中山羞。九河且平陆，起灭况一沤。相娱亦聊耳，南涧何多忧。",
            "comment": ""
        },
        {
            "title": "李古城索狂醒道人诗",
            "content": "狂风扇八区，一发不可息。遂令地行人，颠倒忘南北。道人留醒眼，谓得大慧力。出门楚天高，万里寄两屐。袈裟且不着，况作轩冕剧。穷秋华峰哭，夜月牛渚笛。是中岂狂者，狂者自莫识。他年真醒时，为汝说皇极。",
            "comment": ""
        },
        {
            "title": "春雨",
            "content": "三更饱甘雨，翛然凉意秋。惊霆驾风至，气欲掀我楼。溟蒙划轩豁，稻陇如泼油。兵凶岁相仍，糟糠甚珍羞。天公一反手，少缓带犊谋。诸贤自蒿目，百亩真吾忧。",
            "comment": ""
        },
        {
            "title": "禽言·夜鹤",
            "content": "月黑众慝起，夜鹤乘时呼。悬知不足畏，奈此渊中□。",
            "comment": ""
        },
        {
            "title": "抵舍一夕复行途中遣怀",
            "content": "乾坤本无边，我命自荆棘。去住风涛中，生死无消息。兹晨梦中归，真幻竟莫测。形声各已改，老稚不我识。一灯话清凉，喜极泪始滴。出门动经年，还合甫浃昔。云胡作惊鸥，又复告行役。雨声挟离思，春晚作秋色。暮山试回首，上有云气白。天长眼力短，此意几悽恻。",
            "comment": ""
        },
        {
            "title": "辟地",
            "content": "四海风涛日，谁欤柱急流。山东雄剧孟，蓟北化田畴。气静天阍晚，星沉戍角秋。如君关气数，宁不重嫠忧。",
            "comment": ""
        },
        {
            "title": "燕城读史",
            "content": "中屠蹶张一健卒，欲斩嬖幸尊朝廷。如何董贤小竖子，迨退宰辅如优伶。",
            "comment": ""
        },
        {
            "title": "从军留别天逸",
            "content": "一閒五千日，功德高於山。如何天不借，驱向金革间。妖血醒人饥，马足愁险艰。今宵觞咏处，已带风雪颜。皇穷未厌乱，肯放两脚閒。东海邈山河，庐峰定天关。即往不可留，我去何当还。后夜梦君时，哀笳鬓成班。",
            "comment": ""
        },
        {
            "title": "送归使绝句七首",
            "content": "人问我何之，我以此诗对。云飞百川流，只在天地内。",
            "comment": ""
        },
        {
            "title": "七绝句",
            "content": "群盗田夫耳，兵疲万骨枯。千年干羽事，只道圣人迂。",
            "comment": ""
        },
        {
            "title": "谢松野叔赠诗用首句惊舟出瞿塘还有平流安十",
            "content": "君字若修竹，潇洒风雨秋。君诗若轻帆，沧海万斛舟。快读意自醒，痼疾一剂瘳。细读殊味益，汲井百丈忧。",
            "comment": "【注释】【原题】：谢松野叔赠诗用首句惊舟出瞿塘还有平流安十字为韵"
        },
        {
            "title": "旅坐",
            "content": "负却征尘债，飘零迄未休。孤蓬江貯梦，深巷雨添愁。山色分浓淡，禽声互去留。班超亦良苦，万里觅封侯。",
            "comment": ""
        },
        {
            "title": "有感",
            "content": "车骑将军结束新，长安那记昔年身。南来尽是干名者，无复平阳下泪人。龙首黄扉老大臣，婆娑听履上星辰。西风一点违天血，同是先朝拣拔人。",
            "comment": ""
        },
        {
            "title": "秋怀",
            "content": "空庭下梧叶，欲静闻疏雨。幽怀耿无寐，邻客终夜语。",
            "comment": ""
        },
        {
            "title": "燕城读史",
            "content": "始皇渡江项籍笑，魏朝失政高欢讥。奸雄觇国自有在，岂必儒者能知几。",
            "comment": ""
        },
        {
            "title": "飘蓬",
            "content": "飘蓬未敢怨途穷，晋殿吴宫事亦空。宇宙不能逃劫数，山河元只戏英雄。佇观成败无过月，多管兴亡只有风。拟学飞鸿离尘网，飞鸿犹在稻粱中。",
            "comment": ""
        },
        {
            "title": "庾楼",
            "content": "万里淮山万晨江，庾公曾此据胡床。西风尘土谋诚误，故国关河念未亡。对策记谈乘塞事，倚阑今送入京航。六朝人物知多少，只有东篱百岁香。",
            "comment": ""
        },
        {
            "title": "挽何见山二首",
            "content": "试手闻弦化，焦头谕檄驰。鹏方从海运，鳌已戴山移。虚哭玄元庙，还赓鹫领诗。寥寥岛中客，不负故王知。",
            "comment": ""
        },
        {
            "title": "禽言·日中乌",
            "content": "日中有痴乌，食日疗饥腹。不省日无光，此身难驻足。",
            "comment": ""
        },
        {
            "title": "燕城读史",
            "content": "秦王手创万世业，四海不足充侈心。孝文田家眼孔小，露台欲作悭百金。",
            "comment": ""
        },
        {
            "title": "送归使绝句七首",
            "content": "鱼鳖甘贻祸，鸡豚饱自焚。莫云鸥鹭宿，馋口不饶君。",
            "comment": ""
        },
        {
            "title": "西楼火",
            "content": "祝融下省方，掉鞭鞭火龙。夜行失故路，误入书窗中。红光拂斗极，幻出琉璃宫。鱼龙沸幽壑，台观游太空。六丁摄图史，羽化茫无踪。成毁有定理，那足介我胸。造物解相补，放入山数重。此境如此心，空洞无垣墉。",
            "comment": ""
        },
        {
            "title": "所闻",
            "content": "试问南来雁，何时战马闲。古闻侵柳塞，今见入梅关。南海潮方怒，西江士不还。凄凉广州妇，万里没燕山。",
            "comment": ""
        },
        {
            "title": "早起",
            "content": "冬冬五鼓动，客子推枕起。余灯明壁间，照我发垂耳。呻吟与鼻息，彻晓声未已。谁言吴越异，疾痛切吾体。向来参内篇，久已一生死。区区穷通者，未足置愠喜。渠方怒张髯，我亦笑弹指。珍重青原山，岁晚吾与尔。",
            "comment": ""
        },
        {
            "title": "观棋",
            "content": "秋风动江臯，吹落鸥鹭影。先生江湖心，收作目中景。庭深树阴好，门掩禽语静。一声寂寞中，恍若隔人境。胸中兵十万，临敌暇且整。歛之塞成臯，纵去举鄢郢。仆方栖会稽，蹇足未得骋。中原倘相逢，亦有凭轼请。",
            "comment": ""
        },
        {
            "title": "灵岩寺二首",
            "content": "马嵬锦袜战尘中，辱颈空余颈血红。却是西施偏命好，国亡犹得嫁朱公。",
            "comment": ""
        },
        {
            "title": "燕城读史",
            "content": "千秋一言致宰相，匈奴已谓朝廷轻。那知汉家有故事，倒取屠贩居公卿。",
            "comment": ""
        },
        {
            "title": "观猎",
            "content": "诡御羞禽获，随车忍兽呼。为敺须桀纣，况逐欠陈吾。",
            "comment": ""
        },
        {
            "title": "儗过钱塘约诸客同赋",
            "content": "去者勿戚戚，来者勿赫赫。天地犹乘除，万古晨有夕。讵知今时今，不作异时异。吴山越山青，旧日钱王宅。",
            "comment": ""
        },
        {
            "title": "山背道中",
            "content": "是间定可著吾家，流水深林一迳斜。天下独清惟雪色，客中旧识是梅花。妍媸颠倒惊时事，战伐纷纭老岁华。风雨穷山为谁苦，故人何处岸乌纱。",
            "comment": ""
        },
        {
            "title": "纪秦汉间事二首",
            "content": "秦王狭百二，猛虎正负嵎。壮哉田家子，赤手摩其须。叩关固蹉跎，未觉此诗迂。沛公居山东，财色良区区。一朝咸阳去，始作帝者图。砀公倘不偶，陈中遂长驱。求知千载下，优劣当何如。九原已黄土，极目空欷嘘。",
            "comment": ""
        },
        {
            "title": "七绝句",
            "content": "吟昔从军瘦，生涯出仕空。山中破茅屋，日日是秋风。",
            "comment": ""
        },
        {
            "title": "冬蚊",
            "content": "冬夜乃常燠，蚊鸣犹薨薨。客枕本无寐，驱驰困挥肱。向来炎歊中，意气莫敢膺。群飞乘幽阴，各以啮自矜。诗癯肉几何，磨吮恐不胜。霜风日以劲，利觜那可凭。奈何逞余毒，糜烂意未懲。先生忽睡着，汝亦终何能。",
            "comment": ""
        },
        {
            "title": "秋夜观书",
            "content": "秋夜不可奈，孤灯耿残书。书中何所陈，兴亡鉴贤愚。心兵忽森起，掩卷长嗟吁。童子问我言，自古夫何如。小人计目前，君子思远图。双髀骨已满，揽镜犹故吾。跼蹐蚁封里，负此六尺躯。投桃勿复道，候虫吊风梧。",
            "comment": ""
        },
        {
            "title": "食新稻",
            "content": "野人何所赠，金粟眩双目。吾庐幸徒壁，恐受贾祸速。熟视心始平，中有稻一斛。开囊带风露，入釜间黄绿。云碓明珠跳，甆椀幽兰馥。已分先农余，不假惠伯卜。侑以手种松，领此一岁熟。大笑老杜陵，橡栗款空腹。天不怜万民，何以生百谷。所惧风雨疾，翻使风雨覆。倘无飘泊忧，田舍有余福。",
            "comment": ""
        },
        {
            "title": "安庆府",
            "content": "金城图上各论功，弹压江流势自雄。但使老熊当道左，宁愁游骑入回中。幕间客解称杨子，席上伶谁赋皖公。禾黍渐多青燐歇，郡人犹忆降元戎。",
            "comment": ""
        },
        {
            "title": "次韵槐侄送花",
            "content": "尘欺双鬓少，春寄一枝多。为报花神道，晴天载酒过。",
            "comment": ""
        },
        {
            "title": "东平府文庙规模颇壮其中亦有儒生十数然无一",
            "content": "当年邹鲁地，弦诵久无声。刀笔迂颜闵，章缝羡甲兵。谷陵朝暮改，日月古今明。岁晚高皇帝，犹难至两生。",
            "comment": "【注释】【原题】：东平府文庙规模颇壮其中亦有儒生十数然无一可语者"
        },
        {
            "title": "冬夜独坐",
            "content": "庭幽蛰谈口，烛尽辍书卷。墙外醉客喧，堪憎更堪羡。",
            "comment": ""
        },
        {
            "title": "戏萧高风曾孟声二友二首",
            "content": "飞鸿响遥空，抱弋空遗影。游鳞纵前川，把钓睨枯井。相看各如梦，欲求几延颈。劳心纵有获，所获仅蛙黾。行人见之笑，千唤不一省。沧溟四无边，尽纳天地境。巨鳌载三山，未足污吾绠。相顾作清游，濯足壶峤顶。",
            "comment": ""
        },
        {
            "title": "入书室东垣有神光自几案出三首",
            "content": "江海东南泻，日月西北倾。天地岂不仁，作此大不平。遂使宇宙内，千载拿甲兵。人间勿设险，设险招战争。",
            "comment": ""
        },
        {
            "title": "次韵严叔贤见寄",
            "content": "威凤翔九天，栖息惟十洲。胡为落世人，下与鸡鹜游。吟仙霄汉间，清液瑶琴秋。余音遇风至，不可言语求。黄尘隔辰晤，回首生暮愁。櫜弓定何日，春驭已莫留。柳营岂云远，邈若青海头。何当踏月来，羽衣啸黄楼。",
            "comment": ""
        },
        {
            "title": "送归使绝句七首",
            "content": "梁楚连天阔，江湖接海浮。故人相忆夜，风雨定何州。",
            "comment": ""
        },
        {
            "title": "种药",
            "content": "治生吾未能，学圃岂不恶。秋风雨如酥，畦土树灵药。荒茨出神奇，高下粲花萼。将期清百虑，岂独健双脚。平生林下心，五鼎视藜藿。常疑种玉诞，亦笑带经错。黄金污吾鉏，矧肯白昼攫。妇还劳卮酒，辛苦同为乐。",
            "comment": ""
        },
        {
            "title": "偶赋二首",
            "content": "定力了万花，正眼空须弥。俯仰天地间，此身亦如遗。平生空洞腹，不受俗子窥。奈何区区者，妄俗求吾嗤。欣须对南山，但见云度迟。却后百五岁，举似尔辈如。",
            "comment": ""
        },
        {
            "title": "九日",
            "content": "客楼坐阅帝居移，强赋愁边九日诗。称寿无从辜菊把，避灾何处愧茱枝。兴如陷贼蓝田月，吟到闻兵汉北时。万里朔风将梦去，故园鸥鹭诉相思。",
            "comment": ""
        },
        {
            "title": "辟地",
            "content": "雨急啼鸦切，山昏去客奔。窜身楚南极，独立郑东门。卜处无神珓，招余有断魂。死生毫发事，不足累乾坤。",
            "comment": ""
        },
        {
            "title": "发湖州二首",
            "content": "秋色频於客鬓加，归期犹自叹无涯。行缠剩欠江湖债，未著袈裟已出家。",
            "comment": ""
        },
        {
            "title": "菩提寺",
            "content": "一亩方池几劫灰，哭声未了笑声催。六桥烟桥相逢处，半是菩提拭泪来。",
            "comment": ""
        },
        {
            "title": "送归使绝句七首",
            "content": "目断归帆急，无身可得追。亲庭如有问，依说鬓成丝。",
            "comment": ""
        },
        {
            "title": "从军兴平",
            "content": "废墟起寒烟，饥鼠意自妥。十年行脚处，重到无一可。乾坤钟厄会，推择乃及我。东皋两犁手，长戟三岁荷。治丝惭益棼，杯水不救火。穷山高马齿，华屋实野果。平生疏懒报，岁晚困羁锁。有如醉行人，日暮路益左。未须说神仙，大福在无祸。但当求蒲团，不须梦狨坐。",
            "comment": ""
        },
        {
            "title": "燕城读史",
            "content": "敖仓转粟走天下，山积云委加蒿蓬。子孙粒粟不到日，留与楚汉争英雄。",
            "comment": ""
        },
        {
            "title": "春日皇后阁",
            "content": "坤元布气本无私，载物功深世不知。天上春回椒殿暖，春风才入万年枝。",
            "comment": ""
        },
        {
            "title": "燕城读史",
            "content": "石虎父子恃兵刀，卜世谓与天地期。那知喋血宫庭者，尽是怀中抱弄儿。",
            "comment": ""
        },
        {
            "title": "答戴用斋教谕",
            "content": "学书早无成，学剑老可怕。不如反初服，一锸始学稼。虽烦远公招，实恐惠子嚇。纶言若春风，枯朽歘变化。平生河汾策，肯出叔夜下。飞潜各努力，兰菊异开谢。他年卖药来，石鼎赋雪夜。",
            "comment": ""
        },
        {
            "title": "燕城读史",
            "content": "主父变服强公叔，魏武迁都违众臣。战国犹有知礼士，后世还同问俗人。",
            "comment": ""
        },
        {
            "title": "和罗菊潭",
            "content": "六月茫茫天昼昏，泾清渭濁不须分。安能夜踏文城雪，只合朝看太华云。异日亲曾拜黄石，他年应有好玄文。人间无著欣髯处，天姥峰头一唤君。",
            "comment": ""
        },
        {
            "title": "感怀",
            "content": "自缘举世弃君平，宁为莼鲈忆季鹰。不识将军何用揖，元非进士底须称。归寻城郭浑如鹤，只欠袈裟便是僧。书册至今成粪土，夜窗犹对短檠灯。",
            "comment": ""
        },
        {
            "title": "挽章",
            "content": "忆昔垂髫日，相期志已深。国家当日事，父母此时心。劫火分南北，秋风隔古今。病躯可堪此，无泪足沾襟。",
            "comment": ""
        },
        {
            "title": "赠刘次山",
            "content": "片云相望不相识，万里相思首重回。剡曲正须安道见，高阳真为朗陵来。天分瑞叶供吟料，春遣梅花侑酒杯。安得受廛成二老，日陪杖履说敲推。",
            "comment": ""
        },
        {
            "title": "客楼次韵单中怨",
            "content": "白刃交飞楼下楼，却教骑马逐吴钩。江南此去无消息，只听鸿声认妾愁。",
            "comment": ""
        },
        {
            "title": "七绝句",
            "content": "贾生空痛哭，汉吏孰分忧。谩倚天为命，天命不自由。",
            "comment": ""
        },
        {
            "title": "溪上",
            "content": "往岁贪奇览，今年遂老槃。门前溪一发，我作五湖看。",
            "comment": ""
        },
        {
            "title": "送介翁兄自扬州还南城",
            "content": "声满对松县，功成浮海船。去随骑鹤侣，归访擘鳞仙。马首吟情溢，鸳屏别梦牵。相思不惮暑，计日话灯前。",
            "comment": ""
        },
        {
            "title": "读史",
            "content": "燕丹余风被朔野，男女无别身益荣。谁云乃祖驺虞化，却自鹊巢行露生。",
            "comment": ""
        },
        {
            "title": "蔡州二首",
            "content": "中国衣冠礼乐先，国亡那得更求全。凄凉青盖端诚殿，何似幽兰一炬烟。",
            "comment": ""
        },
        {
            "title": "纪秦汉间事二首",
            "content": "秦焰亦已灰，函关碎周文。玄感老东都，不救身首分。慎勿轻瘠牛，犹足偾孤豚。高文信神武，□往乘□昏。落果固有时，燥者勿与言。",
            "comment": ""
        },
        {
            "title": "秋怀",
            "content": "旧日方山子，凄凉寄一箪。虫声来倦枕，秋思入凭栏。已是肱三折，那堪指一弹。中宵更风雨，谁念客毡寒。",
            "comment": ""
        },
        {
            "title": "赠相字曾木讷",
            "content": "仓公造文字，千古疲蠹简。尔来记草青，颇觉浮伪损。老曾相心画，乃复凿泥沌。毫端窥灵台，口角出华衮。讷虽未成论，木亦不离本。西游观青原，佳士竞推挽。的应夸幼妇，不用愁御饭。道人衡气机，笔置付一莞。聊持无形字，示子非俗眼。",
            "comment": ""
        },
        {
            "title": "燕城读史",
            "content": "辽佐遣戍函谷举，平怀构兵江都亡。秦隋失道自速死，可是东海真不祥。",
            "comment": ""
        },
        {
            "title": "燕城读史",
            "content": "德宗急治相鬼质，间架算尽琼林开。鲁宣强聒亦徒耳，直到山南未觉来。",
            "comment": ""
        },
        {
            "title": "见远亭次韵",
            "content": "望中无处觅尘嚣，只有诗人度名桥。万里龙鳞归雪屋，千山羊角下风条。斜阳尽处青山小，飞鸟行中碧树遥。更把新吟作三绝，不妨东国使人描。",
            "comment": ""
        },
        {
            "title": "端午夫人阁",
            "content": "黄金角黍照盘明，秋月弓湾斗彩赢。应是君王方右武，内家仙子亦知兵。",
            "comment": ""
        },
        {
            "title": "谢松野叔赠诗用首句惊舟出瞿塘还有平流安十",
            "content": "庭中鸟鹊噪，门外鸡犬惊。知有锦绣章，来作金石声。松因屈子耻，菊为渊明清。今我独何者，照几新诗明。",
            "comment": "【注释】【原题】：谢松野叔赠诗用首句惊舟出瞿塘还有平流安十字为韵"
        },
        {
            "title": "故里",
            "content": "生长太平日，不识悲欢殊。今晨入故里，万感忽启予。人去鸟鼠乐，草长牛羊肥。土花幸无恙，犹作颓垣娱。平生怀古笔，拟赋东南都。岂知桑梓地，今即咸阳墟。欲知当日事，试问墙上乌。安得超世网，片帆渺江湖。",
            "comment": ""
        },
        {
            "title": "代前清江守滕大著赠李吉州",
            "content": "福星又见出虚危，螺浦千山亦展眉。八邑命悬循吏传，万家春在道州诗。旌旗已变河阳色，布粟犹怜蔡土饥。只恐九天归诏急，去思还似凤洲时。",
            "comment": ""
        },
        {
            "title": "新秋",
            "content": "团扇初辞暑，虚檐恰受风。帘花孤月冷，秋在不声中。",
            "comment": ""
        },
        {
            "title": "相国寺",
            "content": "白璧犹书唐岁月，都城更记旧朝廷。如何六代明天子，不及缁衣独有灵。",
            "comment": ""
        },
        {
            "title": "牢落",
            "content": "牢落岁时晚，天寒游子悲。机几如赵壹，舌不救张仪。梦短鸡声急，心飞雁足迟。乱愁已堪织，零雨更如丝。",
            "comment": ""
        },
        {
            "title": "春日夫人阁",
            "content": "君王着意在经帷，无复琼林宴赏时。从此六宫休斗草，碧纱窗下读毛诗。",
            "comment": ""
        },
        {
            "title": "为游叔蕃觅苦椎",
            "content": "丘中有佳人，被褐抱白玉。百年老风雨，坐阅成毁速。霜余乃脱颍，磊落隐者屋。平生苦硬姿，卓尔受命独。虞翻终老辣，严挺笑软熟。世情乐肥甘，有齿但食肉。封题欲远赠，惧以蜇口渎。的应山林味，雅称藜藿咮。聊持诗百字，为博珠一斛。我本看泉声，茅斋添夜读。",
            "comment": ""
        },
        {
            "title": "秋望",
            "content": "远树岚烟合，孤村落照横。江从前日濁，山似去年青。暝色鸦分去，羁愁蛩说成。乾坤久萧瑟，消息听鸿声。",
            "comment": ""
        },
        {
            "title": "送归使绝句七首",
            "content": "人植东臯松，勿遣樵牧经。他时化鹤归，要斲千年苓。",
            "comment": ""
        },
        {
            "title": "观潮二首",
            "content": "佧越吞荆志未酬，此身生死只吴钩。今人自有长驱策，不待君王赐属镂。",
            "comment": ""
        },
        {
            "title": "演福寺",
            "content": "祎翟当年让福人，早知何用羡长春。帝乡抔土真无憾，怨绝龙沙万里身。",
            "comment": ""
        },
        {
            "title": "过嘉兴雪中",
            "content": "天末雄风卷白波，玉舟既晓泛银河。不知瑞入耕畴未，但觉寒生客路多。四海尽宽胡至此，一丘无分欲如何。只因岁晚嘉禾道，剩要先生赋七歌。",
            "comment": ""
        },
        {
            "title": "偶赋二首",
            "content": "巢由善择富，四海不易牛。古人耻苟得，一粟怀十忧。谁云黄屋荣，可掩頳面羞。那知井里蛙，锱铢重山丘。肝肠果何罪，日夕森戈矛。头曼岂不天，哀哉国为仇。",
            "comment": ""
        },
        {
            "title": "得家问",
            "content": "万里平泉梦，谁怜创业难。已闻封树伐，敢惜赐书残。鹰击宁论饱，乌栖不奈寒。长平门下客，知复几任字。",
            "comment": ""
        },
        {
            "title": "蛾眉亭",
            "content": "万里风涛竞击撞，乾坤设险键南邦。五更画角三州梦，两岸青山四面窗。太白风流空旧月，虞公勋业自长江。倚阑何物堪持玩，万顷长江鹭一双。",
            "comment": ""
        },
        {
            "title": "杂诗三首",
            "content": "世故如游尘，朝扫暮还有。向平待毕婚，谢事计已后。耳堪几枕流，口但宜饮酒。门前泰华压，老子一搔首。秋来四壁寂，草色上户牖。好山喜笑人，客至但摇手。",
            "comment": ""
        },
        {
            "title": "再如吴门",
            "content": "地冻江空雁不飞，孤帆何事又乘危。更无残雪山阴兴，漫有穷通蜀道诗。自笑大瓢长濩落，可辞群鸟议瑕玼。吴门市隐非梁籍，名姓宁须假手知。",
            "comment": ""
        },
        {
            "title": "蔡州二首",
            "content": "臣子应思累世雠，况凭朽壤捍狂流。今人不恨南兵弱，却恨南兵入蔡州。",
            "comment": ""
        },
        {
            "title": "七绝句",
            "content": "橐重驴鸣苦，村空鬼哭悲。黄华存大体，不肯问狐狸。",
            "comment": ""
        },
        {
            "title": "自沟河乃旧日南北分界之地",
            "content": "万里封疆到白沟，祖宗犹拟复幽州。他年海岛无归处，谁解捐躯为国谋。",
            "comment": ""
        },
        {
            "title": "道逢新婚者",
            "content": "时危家如寄，生离恨终天。称家毕婚姻，岂必齐宋贤。白首未可期，乐此桃李年。畸人感雉飞，七载操断弦。三年扬州梦，化作空中烟。大义古有制，私情岂云牵。命也我所安，抚事增怅然。",
            "comment": ""
        },
        {
            "title": "和宫怨",
            "content": "竹叶垂黄雨露偏，羞缘买赋费金钱。有缘会有承恩日，莫遣峨眉减去年。",
            "comment": ""
        },
        {
            "title": "得家问",
            "content": "乍喜平安报，俄增放逐愁。亲闱万晨老，客境四时秋。意往形空在，诗成影自酬。东风岩濑在，不是欠扁舟。",
            "comment": ""
        },
        {
            "title": "感旧",
            "content": "逝水日已远，愈觉别恨重。岁月不可留，又已闻鸣蛩。故衣余手泽，见肘未忍缝。遥知春去后，飞花散无纵。游魂定何依，马蹄隔千峰。谁与持麦饭，一洒冢上松。凭高酹觞酒，聊以写我胸。彭殇同所归，百岁还相逢。但留一寸心，不愧三尺封。",
            "comment": ""
        },
        {
            "title": "燕城读史",
            "content": "李生平生嘻佛去，厕筹拭面邦计空。那知铁马浮江日，却是神僧建塔功。",
            "comment": ""
        },
        {
            "title": "燕城读史",
            "content": "锱郎璀贼世台家，卖主知作他邦臣。当年只算孙供奉，犹胜纷纷误国人。",
            "comment": ""
        },
        {
            "title": "早行",
            "content": "残月不肯吐，邻鸡殊未鸣。已惊火星没，况值玄云生。居人酣春梦，行客贪修程。众愁春露冷，我喜旦气清。小立着定眼，自觉归路明。",
            "comment": ""
        },
        {
            "title": "杂诗三首",
            "content": "叔夜七不堪，投笔窜耕垄。被毛学新鄙，暴虎悔旧勇。敛身蜗壳间，榻外即关陇。□无奏记手，门绝问奇踵。人言明府骄，我欲廷尉重。可人忽东来，明月云乐拥。",
            "comment": ""
        },
        {
            "title": "雪后望庐山",
            "content": "一别炉峰十载余，重来相对雪消初。湖中怒长也侯气，林外先生佛子庐。鼎镬梦回山屐在，尘埃业重草堂疏。匆匆未副登临愿，终拟诛茅赋卜居。",
            "comment": ""
        },
        {
            "title": "尝稻",
            "content": "楚稻中秋熟，珠玑碗面浮。已谙藜藿味，敢作稻粱谋。农业年年减，官征日日稠。凭谁寄焦饭，少慰倚门忧。",
            "comment": ""
        },
        {
            "title": "春晚",
            "content": "人在幽窗柳在阑，楼头杜宇一声残。梦魂惊断梨花月，寂寞五更风雨寒。",
            "comment": ""
        },
        {
            "title": "晓起",
            "content": "危柯早得秋，羁鹤易知晓。幽人带星起，古木叫孤鸟。帘影一丈高，曙色万里杳。人衡苍茫内，树立浩荡表。安知南征云，不自厌纷扰。秋光接岩气，终觉风味少。红矜古蓉丽，白惜渚莲夭。观妄眼已空，触物思还悄。贺公岂真狂，有激或成矫。归登神圣台，一笑万缘了。",
            "comment": ""
        },
        {
            "title": "题邹安斋诗卷",
            "content": "兵余十八载，乃忽见此诗。乾坤发危涕，未论言语奇。古音乃泗磬，丽色藻鲛丝。想见堵墙人，倾倒落笔时。奈何清平调，变入寒笳吹。苍茫同谷意，天遣放厥词。墓槚忽可材，所患访何迟。空余两家子，把卷惊合离。九原不可起，可起更可悲。祝君藏名山，小作千岁期。",
            "comment": ""
        },
        {
            "title": "杂诗三首",
            "content": "形驱世鞅缚，妄灭天刑逃。我身不失我，荣辱谁能操。蔬肉等一恋，耕学两不高。未应泉石癖，可笑州县劳。秦人跨四海，不及源中桃。但看逸名姓，已足贤萧曹。",
            "comment": ""
        },
        {
            "title": "秋怀",
            "content": "钱塘八月潮，胜绝闻古今。顺儿识潮耳，不识潮中心。",
            "comment": ""
        },
        {
            "title": "送刘玉田通判归山",
            "content": "诗工穷鬼妒，貌古人只讥。达士何荣辱，閒官更是非。面无三已愠，身带一癯归。已度囊中法，春田春正肥。",
            "comment": ""
        },
        {
            "title": "送归使绝句七首",
            "content": "百年诗礼训，惟彝仲容贤。慎勿如痴叔，膏明适自煎。",
            "comment": ""
        },
        {
            "title": "洪扇馈松野叔",
            "content": "霜筠析丝豪，雪楮翦圭琬。凉飕生其间，怀袖觉清婉。贱子西北来，持此献大阮。亦知秋气深，为表别怀远。洪钧转二气，暑极寒必返。君看千古日，未可异衰盾。霜雪虽云夺，箧笥亦何损。倘朋解愠功，来岁出未晚。",
            "comment": ""
        },
        {
            "title": "戍妇",
            "content": "夫戍关西妾在东，东西何处望相从。只应两处秋宵梦，万一关头得暂逢。",
            "comment": ""
        },
        {
            "title": "入书室东垣有神光自几案出三首",
            "content": "若以俗眼观，荣枯几翻手。若以法眼观，穷达竟何有。吾身以觉赘，身外安足守。若□谢□□，为我作不朽。",
            "comment": ""
        }
    ]
}