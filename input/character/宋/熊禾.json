{
    "dynasty": "宋",
    "author": "熊禾",
    "poems": [
        {
            "title": "越州道中",
            "content": "野田秋溜正潺潺，新翠乔林绕舍环。淡日凝烟横别浦，斜风吹雨过前山。柴扉初放牛羊出，渔艇方攜蟹蛤还。自笑平生爱游览，天教长在水云间。",
            "comment": ""
        },
        {
            "title": "寄赵菊东山长三首",
            "content": "澹然幽贞姿，乃是夕英菊。托根九秋抄，霜露凄已肃。我疑灵均伴，只有渊明独。采采黄金花，岂意杜陵曲。",
            "comment": ""
        },
        {
            "title": "闻崇安县学立碑",
            "content": "出山未逾月，辄复入山去。平生武夷志，兹游适真遇。诛茅倘可遂，岂但山水趣。扶摇欣夙心，踌躇动长虑。恭惟文公学，倡道匪虚语。向微剖析功，斯人遂聋瞽。斋居一原叹，此叹无人悟。晚年制作心，门人未轻许。真实浸泬寥，枝叶谩夸诩。漂沦未百年，剽窃立门户。吾党固有愆，斯道自今古。扶偏须忠臣，邪说可无距。同志此来游，兴言激余素。礼乐愧河汾，兴唐竟谁予。大隐堂前水，滔滔自东注，回薄万古心，无言对天柱。",
            "comment": ""
        },
        {
            "title": "上严廉访十首",
            "content": "春秋得忠臣，炎绍犹有述。至今十七篇，末学或不识。乾淳有大儒，奏请非不力。一时欠良遇，志士重嗟惜。",
            "comment": ""
        },
        {
            "title": "送税官仇副使诗十首",
            "content": "古来抱关人，玩世可无闷。内省既不愆，得仁又何怨。",
            "comment": ""
        },
        {
            "title": "荒城步月",
            "content": "出门喜清旷，兴尽唤归船。攜手共明月，知心惟老天。暮潮生远浦，秋色满平田。落落男儿事，相逢岂偶然。",
            "comment": ""
        },
        {
            "title": "赫曦台四景·中宵皓月",
            "content": "赫曦日夕真奇绝，最好中秋看明月。竦身飞上第一峰，不觉清寒近天阙。初离海角犹朦胧，行到天心转光洁。今宵端正照山河，长笛一声愁欲裂。",
            "comment": ""
        },
        {
            "title": "索茶",
            "content": "两帙诗课早已了，三杯酒债亦可休。我去问君去无去，君留任我留不留。门前雨深泥滑滑，道人四壁风飕飕。且留看诗可罢酒，请烧香鼎调茶瓯。",
            "comment": ""
        },
        {
            "title": "经理武夷书院",
            "content": "大隐东南第几峰，我思论学武夷翁。春秋时义今如昨，文献风流已不同。阳欲复时宜静俟，道当穷处有时通。先生若有观梅约，好把篇诗和渚宫。",
            "comment": ""
        },
        {
            "title": "擣衣曲",
            "content": "北望悠悠音信少，空房念远心常早。流萤煜煜夜稍清，寒雁嗈嗈寒已到。细丝清水练方新，在椸半湿日中明。隔篱翁媪寐不熟，月落尚闻砧杵声。将军锦帐环歌舞，百战尚迟归寸土。老农肩米肉成疮，思妇裁衣泪如雨。",
            "comment": ""
        },
        {
            "title": "赠王典史五首",
            "content": "愚尝闻之师，六官欠经制。户礼与刑兵，上法天时四。丞曹象阴阳，右左各分治。斯言扩前闻，大小岂殊致。",
            "comment": ""
        },
        {
            "title": "送税官仇副使诗十首",
            "content": "世事良可见，浩荡书生心。先民亦会计，儒道终当行。",
            "comment": ""
        },
        {
            "title": "别永福诸友",
            "content": "高哉永阳山，清哉永阳水。不须问芝岭，不须寻桃源，桃源芝岭近在永阳里。此山朝朝暮暮有爽气，此水一点不受汙泥滓。黼冕峨峨尽周献，弦诵洋洋尚周礼。员颅方趾天地间，靖献此心固何尔。梅坡先生真绝俗，夜月清标照寒水。年移物换耳不闻，不挠不汙直如矢。留远先生心更苦，风雪漫漫燕万里。腴田好爵某不顾，攜手河梁得鱼泚。暘彼诸老皆典刑，三叹此邦皆俗媺。嗟哉世之人，醉中偷生梦中死。高冈千仞亦陵迟，狂众一啜滔滔是。如此衣冠古人物，直入画图播青史。更有一事兴我闻，后生尚及见典刑。兵戈生长三十载，豪杰岂必文王兴。迩来童冠入小学，有文何啻百许人。虽然文章亦未授，山深最喜习气淳。万方飒飒声一概，此地未着裘马尘。甘能受和白受来，岂有质实无其文。古云变鲁可至道，百年正学亦失真。尼山一何高，泗洙一何深。圣门登临别是一般起，处处山水满我仁智心。悠悠沮泉涤我虑，飘飘长风吹我襟。认取当年咏归意，与我同赋暮春吟。",
            "comment": ""
        },
        {
            "title": "又游南园次傍花随柳句",
            "content": "柳绿花红别一天，新来人物旧山川。若为唤起尧夫梦，再整三千六百年。",
            "comment": ""
        },
        {
            "title": "上严廉访十首",
            "content": "斯文迓续交，天意岂无拟。猗欤恪斋翁，雅意敦典礼。推行大经纶，宣风自兹始。百世常公祠，罔俾独专美。",
            "comment": ""
        },
        {
            "title": "春雨",
            "content": "春来一月雨，米斗钱三千。江空尽绝市，灶冷厨无烟。我从莆城来，四望良凄然。滨海皆食淡，逻卒相寻挻。累累起夫役，庶局供熬煎。玉食宁几何，千百俱并缘。只今二月节，何暇及种田。使臣询民瘼，当务固有先。近仓有陈粟，庶解朝夕悬。州县价一平，乡闾自然宽。欲言事何限，何当息民肩。",
            "comment": ""
        },
        {
            "title": "咏盆梅",
            "content": "一声羌笛晚风斜，再问花期便觉赊。茵幌泥沙可随分，莫将春意殢残花。",
            "comment": ""
        },
        {
            "title": "赋游高逸轩怀蓝远洞",
            "content": "世情弱卑近，子独志高远。中庭敞明轩，大字书钜扁。轩前山百丈，山下水千涧。摩空屹苍苍，赴壑来滚滚。神明万宇澄，清旷百虑远。恭惟孔孟翁，古圣一关键。勿云仰之高，万象不吾隐。勿云道之远，千里在发轫。卓尔固难知，博约端可勉。一贯未易悟，忠恕力可践。云胡千载间，架漏安蹇浅。下者志富贵，妾妇视仪衍。次者志功名，童子羞管晏。知子质直资，勿惮厪考问。五夫小洛阳，犹当有文献。当年胡与刘，水泉得源本。及门紫阳人，斯道益弘阐。四海褰孤风，百世想遐韵。未登泰华高，丘阜即层巘。未涉海沧远，沼沚亦深沔。志高犹恐卑，志远犹恐迩。周公思三王，伊尹乐尧舜。宣尼万世师，道在兼祖宪。志大心欲小，勗子宜重慎。作诗代座箴，我亦持自警。",
            "comment": ""
        },
        {
            "title": "上刘治中",
            "content": "弱水流西河水东，瞻乌爰谁雌雄，天地方闭何时通。颠倒溷室成仙宫，我羡仙人在高空，绝粒轻举乘天风。豢养不及真神龙，人生剪羽樊笼中，名尤利怨方相攻。忽闻海上蓬莱翁，却来幔亭跨长虹。愿留徜徉群仙峰，尘寰渺渺知何穷。",
            "comment": ""
        },
        {
            "title": "三纲叹",
            "content": "三纲首夫妇，大义天地侔。世人不见理，人欲滔天流。卦象利牝马，诗歌美关鸠。一阴与一阳，物物有匹逑。引手戒援溺，发言愧中冓。人道岂兽禽，今乃不尔犹。明明白昼攫，岂复人间羞。迩来六合混，不限风马牛。燕姬与越女，妙舞还清讴。倍蓰与什百，但欲称所求。一屋欲火炎，燄燄焚林丘。大则相弃捐，小亦生懲尤。六如与五耦，倾覆卒未休。衽席有陷阱，谈笑皆戈矛。天性自此夷，同气或为仇。谗言间黑白，骨肉成深仇。每恨共世子，天分太甚柔。事明易为決，何至经渎沟。不如挺之儿，处变才俱优。孝子成父美，岂是相嫉仇。家人继之睽，二女志不投。一家只三亲，恩义本相缪。乾纲一以解，涣然更莫收。升堂道既绝，徒重薰养忧。司徒久无官，经世乏远猷。架漏二千载，使我心悠悠。",
            "comment": ""
        },
        {
            "title": "乙酉端午联句",
            "content": "离骚读罢意沈沈，痛饮狂歌作楚吟。鱼腹有灵应瞑目，后来犹自有孙心。",
            "comment": ""
        },
        {
            "title": "探梅",
            "content": "我归及初夏，正值梅黄时。曾得二三友，共赋梅仁诗。当时梅树下，捋实攀条枝。顾此廊庙物，弃之或涂泥。岂不盘实供，酸涩终见遗。古来偶不遇，物理亦可推。凉风八九月，叶尽条枝痿。精华虽内腴，知者良亦希。而况腔壳中，认此一性微。古今咏梅者，此趣谁得知。仁者天地心，生生无穷期。维此生之性，物物皆有之。安得似此梅，独秉纯阳姿。一枝一太极，静动常相随。却於坤复间，微微见端倪。凝阴不翕固，阳德无繇施。所以探梅人，用意常在兹。清霜十月旦，吟边发新题。梅亦顾我笑，笑我世俗为。无华亦无实，此境正自奇。半年不我问，觌面当何辞。见花始知树，识趣毋乃卑。我今对梅语，此道何足疑。自守固尔分，求知岂其宜。伯夷合饿死，箕子当明夷。啮雪海上郎，履霜野中儿。今我故来意，岂伊常情窥。入冬雨霜多，玄冥张其威。婉娈荆棘间，正恐不自持。探梅愿梅早，我独愿梅迟。腊前与冬后，生意真如丝。微阳不爱护，迓续今其谁。忆昔少年日，看花来京师。买舟西湖上，曾造孤山涯。孤山不可往，葛岭高巍巍。豺枭正嘷舞，龙鵷何处飞。不待岁月换，已觉人民非。逋仙唤不起，岁晏亦径归。归来三十年，清梦常依依。春事有代换，梅心无改移。春光年年有，我发自早衰。但与梅久要，处处不暂离。所至必种梅，殷勤废培滋。培滋不见盛，雪压还霜欺。气候固多乖，人事亦如违。行行去寻芳，三年海南陲。雪霜不到地，生意当融怡。旧来种梅处，更自荒弗治。甚者斧为薪，令人重怀悲。拂衣归去来，天风吹人衣。舍南有古树，久矣阅岁期。至刚肯受磷，至洁宁为缁。廊庙未觉高，山林岂云卑。但得余蔕在，一任羌管吹。明年烟雨中，青子还累累。更看萌蘖生，生性常不亏。新极连旧根，不断生生机。生机日以长，清阴渐成蹊。从此种千树，春暗花垂垂。东风一解冻，万卉纷芳菲。",
            "comment": ""
        },
        {
            "title": "与徐同知",
            "content": "武夷山中旧学子，汗漫偶作观海游。此观此游亦何有，炎氛瘴雨烂不收。蓬莱绝岛固难望，何处大泽并高丘。独闻东南倚天耸石壁，上有一轮照耀之明月，下有一道演迤之清流。此流不求清，此月不求明。众星冥蒙日毂远拍天，烟浪渺渺令人愁。因思八极间，品彙岂不稠。后皇生物至今日，茫茫大化无停辀。群阴剥尽硕果在，新畲再闢陈根留。我辈等是丰芑春，盛德何止数世谋。男儿生世有不朽，百年易迈千载悠。造物生材谅非偶，阳春有脚先南州。八郡春已满，忍使四海赤子寒飕飕。一时泽物亦易足，旱须霖雨川须舟。书生却顾动遐想，愿为来世苍生忧。斯文迓续正此时，安得古绠千寻修。莘郊匹夫乐尧道，朝鲜逋播叙禹畴。两生不来至今尚绵蕝房魏背汗岂但唐人羞。礼颓乐坏二千载，欲观周道当何繇。我闻伊洛道南后，武夷云谷今鲁邹。孔堂金石未尽泯，淹中断简犹堪搜。独抱遗经守迂拙，岁月兀兀春复秋。蚊蝱负山力谩苦，精卫填海志未休。书生迂拙公所知，此来见公亦何求。穷通志也命当遂，天地倾缺人绸缪。愿公借我一片五色石，要补元气混沌无疮疣。千载在我前，万载在我后，山中事业非王侯。",
            "comment": ""
        },
        {
            "title": "乙巳元日鳌峰书院会拜五十五人",
            "content": "晓日瞳瞳一岁初，乡闾盛会说吾庐。运当尧历三千六，数协羲图五十余。修竹岁寒欣得友，野花春色且攜书。大篇听取艰贞训，万古天心定不虚。",
            "comment": ""
        },
        {
            "title": "咏菊",
            "content": "庐峰几千仞，中有云一龛。幽幽遯世人，诛茅绍为庵。我尝造其间，追寻极幽探。山中满兰蕙，谷口罗松杉。更有药圃畦，种菊杞与甘，疗疾还延年，未数菊水潭。百年未云久，涧草空毵毵。我居北涧北，子住南涧南。偶然比邻并，妙处谁能参。古来种菊人，祗言晋陶潜。当年移南村，北地何所躭。亦曰素心人，可与共晤谈。云何舍之去，我怀殊未谙。八表方停云，处处迷征骖。何如且归来，理此荒径三。岁晚永为伴，青松冠前岩。唐人爱牡丹，末俗亦易酣。保此霜下杰，毋令涧怀惭。万古晋徵士，可使顽夫廉。题作柴桑人，纲目书法严。我欲质巾几，白云满虚檐。",
            "comment": ""
        },
        {
            "title": "瑞鹤仙",
            "content": "翠旗迎风辇。正金母、西游瑶台宝殿。蓬莱都历遍。□飘然来到，笙歌庭院。朱颜绿鬓。须尽道、人间罕见。更恰恰占得，美景良辰，小春天暖。开宴。画堂深处，银烛高烧，珠帘任卷。香浮宝篆。翻舞袖，掩歌扇。看兰孙桂子，成团成簇，共捧金荷齐劝。□从今、鹤算龟龄，天长地远。",
            "comment": ""
        },
        {
            "title": "勉无咎",
            "content": "万古纲常六尺躯，可嗤杜老悔为儒。林间已听鸠呼妇，竹外行看凤引雏。倘有牛眠先卜兆，岂无盘谷早营菟。世间忙处应多错，尽把韦弦玩座隅。唤作三才只此躯，乾坤一日可无儒。稍余礼义存余脉，亟把诗书教小雏。黑窣窣时鱼是鲁，声呜呜处虎为菟。只今时节当如此，可笑迂生独向隅。",
            "comment": ""
        },
        {
            "title": "芜湖过繁昌旅舍萧然偶书",
            "content": "竹窗渐白卷寒衾，上巳才过节物深。野杏出篱明望眼，萋蒿满地蔼愁心。已知赋分多行役，焉用诗鸣得赏音。春在江山无限好，缓驱羸马度烟林。",
            "comment": ""
        },
        {
            "title": "沁园春",
            "content": "自笑生身，历事以来，垂六十年。今浮沈闾里，半非识面，交游朋友，各已华颠。富贵不来，少年已去，空见悠悠岁月迁。虽然是，壮心一点，犹自依然。新阳又长天边。人指似山间诗酒仙。算胸次崔嵬，不胜百榼，笔端枯槁，难足千篇。隐几杖藜，相耕听诵，聊看诸郎相後先。馀何事，但读书煮茗，日晏高眠。",
            "comment": ""
        },
        {
            "title": "赠王典史五首",
            "content": "百里古君侯，一邑天下积。掾曹拟六官，典领几相职。民亲教弥数，职要事应剧。慎哉勿辞卑，儒术随所益。",
            "comment": ""
        },
        {
            "title": "送税官仇副使诗十首",
            "content": "关征足自润，人谓恶能廉。吾独知彦修，一叶亦不沾。",
            "comment": ""
        },
        {
            "title": "石壁泉",
            "content": "一滴流浆石骨穿，于今一掬扫炎氛。鹤仙业已成陈迹，瀑布声中隐剑痕。",
            "comment": ""
        },
        {
            "title": "涌翠亭梅花",
            "content": "来者为新去为陈，阴阳如代各还香。花开花谢亦常理，对花不必尤花神。平生性耆不在花，两年颇与梅相亲。何人种梅绕此屋，一见使我心清冷。老树槎牙溪侧径，枯枝倒挂池边亭。花开主人不复赏，我来却作花主人。此花不必相香色，凜凜大节何峥嵘。北海雪深臣皓首，霜寒中野儿悲吟。荷蓧老人留植杖，沧浪孺子来濯缨。神人妃子固有态，此花不是儿女情。托根山谷居岁晚，自分不及芳春辰。春前腊后挺高洁，留与桃李争妍新。春寒桃李犹未开，莫随羌管轻飘零。先生自是绝俗士，西湖东合当齐名。巡檐索笑兴不浅，金樽檀板随红尘。斯言近戏君勿讶，南山松柏终年青。",
            "comment": ""
        },
        {
            "title": "送税官仇副使诗十首",
            "content": "世无半山叟，叹息屏间诗。曾参尚投杼，知己何敢期。",
            "comment": ""
        },
        {
            "title": "题山云海月楼",
            "content": "壶山一片云，沧海一轮月。仁人典刑静，志士胸次阔。我来登斯楼，抚景亦奇绝。一天任舒卷，万古看出没。吟情俯八极，酒兴小溟渤。云来地脉动，云去悄无迹。月出天光生，月落万山黑。归来一梦觉，东窗又明发。",
            "comment": ""
        },
        {
            "title": "三山先贤祠落成八首",
            "content": "忆昔文治初，观风有常公。维时得欧阳，名籍上国通。当年主宾美，至今蔼余风。新祠荐泉菊，还宜列同宫。",
            "comment": ""
        },
        {
            "title": "三山先贤祠落成八首",
            "content": "伟哉云溪翁，兴学功百世。岂求奂轮美，作事见典制。迂生吐狂愚，万一裨末议。他时勒坚珉，洋洋可无愧。",
            "comment": ""
        },
        {
            "title": "赠陈教谕",
            "content": "每惟斯道南，七闽小邹鲁。考亭四书学，日月行万古。我生亦何幸，私淑欣有遇。南来证文献，令人动遐虑。斯文欠统一，正学真一缕。莆阳礼义国，敛袵殷黼冔。绯思东湖集，复斋接前绪。至今耆俊多，渊源此其祖。德闳有闻孙，邂逅快披睹。儒先教化地，师传盛称誉。教成畀邻邦，祖训有遗矩。岂但美彼芹，更思甘棠树。一邑召可行，尽分皆有补。十室有忠信，矧此万家聚。派近源可寻，我来重瞻遡。当年弦诵声，溪水自东注。典刑前辈人，溪山正堪数。安得杖屦陪，安溪溪头路。",
            "comment": ""
        },
        {
            "title": "入武夷山二首",
            "content": "一见识君多道气，再陪杖屦此跻攀。高山流水知公志，明月清风共我闲。落落半生心未泯，寥寥千载事相关。出山一步尘埃满，便好赍粮莫出山。",
            "comment": ""
        },
        {
            "title": "赠朱仁甫",
            "content": "九州四海文公书，千秋万古文公祠。文公之祠何所始，考亭云谷与武夷。建安城中一亩地，桓桓寝广世守之。时人拟作曲阜宅，表章何代坏者谁。鲁余宫室已壮丽，广地何必取此为。鲋池藏书抱祭器，间关之际亦可悲。斯人今代不复见，为公故宅三嘘欷。玄孙适此相邂逅，剧谈往事无休期。别来已是二十载，城府之事了不知。但闻祠堂旧基址，势家亭馆今巍巍。东边自是子住处，一枝不许鸟鹊栖。成都閟宫思丞相，通泉书室记□□。斯文所係岂止此，经从此地空涟洏。百年公论会有定，文公之后人见知。子行定有我同志，为我问讯出此诗。",
            "comment": ""
        },
        {
            "title": "七夕遇雨访石堂先生",
            "content": "今宵无月烛，鬃瓢泻银河。谁言滂沱泪，恨此离别多。尔会亦云数，吾感亦如何。",
            "comment": ""
        },
        {
            "title": "满庭芳",
            "content": "斗转旋霄，梧飘金井，洞天秋气方新。幔亭仙子，飞佩下瑶京。霞袂霓裳缥缈，冰肌莹、月作精神。云璈动，琼仙歌舞，共庆捧瑶觥。蟾宫，人未老，纵横礼乐，谈笑功句名。从今去，有多少、富贵光荣。且听宾云奏曲，千秋岁、更引清声。齐眉处，朱颜绿鬓，相与共长生。",
            "comment": ""
        },
        {
            "title": "送税官仇副使诗十首",
            "content": "市廛有宽征，僚吏无间言。弊例亦麾却，益知彦修贤。",
            "comment": ""
        },
        {
            "title": "送税官仇副使诗十首",
            "content": "正直男子身，自有神与谋。世治天理现，何必事祷求。",
            "comment": ""
        },
        {
            "title": "三山先贤祠落成八首",
            "content": "共惟无极翁，混元再开闢。关洛与考亭，杲杲行世日。惟此五大贤，人极赖以立。谓宜昭明荐，千古为令式。",
            "comment": ""
        },
        {
            "title": "上张廉访三首",
            "content": "荒山十室九无人，行道三年两调兵。闻得老贪今授首，老夫买犊要春耕。",
            "comment": ""
        },
        {
            "title": "送税官仇副使诗十首",
            "content": "课余自哦诗，诗罢还教子。时时视橐余，质鬻市薪米。",
            "comment": ""
        },
        {
            "title": "上严廉访十首",
            "content": "古人重民教，礼乐用为急。虞书有三官，周典犹二职。太学领奉常，西都有余责。两生既不来，何参又无术。",
            "comment": ""
        },
        {
            "title": "平江舟中不寐",
            "content": "远水萧萧荻苇风，月明云外叫孤鸿。丹枫拥被疏蓬底，梦断山深野寺锺。",
            "comment": ""
        },
        {
            "title": "江边客舍",
            "content": "轻寒无赖入征裘，野水闲云总是愁。极目远山横霭外，数声鸣橹过苹洲。",
            "comment": ""
        },
        {
            "title": "七夕遇雨访石堂先生",
            "content": "高高不可问，神光终朦胧。云锦不成报，谩尔欺盲聋。柱维久倾折，会有补炼功。",
            "comment": ""
        },
        {
            "title": "咏武夷怀朱晦翁",
            "content": "五月凉巾陟翠微，竹根香露湿人衣。云行老树青猿过，雪落长溪白鹭飞。仙径好花愁急雨，洞亭芳草怨斜晖。我来只欲平林去，细叩先生玉版扉。",
            "comment": ""
        },
        {
            "title": "贺新郎",
            "content": "旧事凭谁诉。记锦宫、初试浓妆，前身天女。玉辇行春娇侍夜，浴殿温泉轻注。一点点、猩红啼吐。绣屋篝香春睡足，细温存，怕遣惊风雨。春孟散，暗凝伫。韶华寂寞今何许。想故宫、柳亦凝愁，倚栏停舞。欲趁啼鹃归月下，可奈川回山阻。倩万里、鹄来衔子。工部无诗虽结恨，道无香、更恨痴人语。拌绝艳，付黄土。",
            "comment": ""
        },
        {
            "title": "游武夷山",
            "content": "我来武夷山，远意起千古。尝疑混沌开，疏凿未经禹。峡山犹古梁，洪涛莽回互。行舟留大壑，营巢余断树。垠崖波涛痕，隐隐皆可睹。陶然上古民，要服固深阻。秦威何桓桓，薄海犹广土。六合皆涌沸，一枝岂宁处。尝言十三君，隐隐避秦侣。一日厌尘寰，泠然遂高举。上山娱宾云，下山满豺虎。神仙可渺茫，虹桥想虚语。桃源亦其类，好事自夸诩。风气日已开，蛇断出真主。遂令闽山陬，尽入职方宇。汉志名始彰，祠堂用鱼脯。流传世代久，琳宫粲衣羽。至今此名山，号为神仙府。恭惟我遯翁，辞闢厥功溥。于焉卜精庐，溪山九曲五。图书尽在是，斯地俨邹鲁。我以负笈生，来兹有年数。自惭仁智心，未睹高深趣。斯游亦何意，会心觊真遇。侃侃平生友，惠然肯来顾。攜手敦夙好，抗志企遐慕。招我山中游，兹游适予素。巍巍大隐屏，屹屹天一柱。前瞻晚对亭，考槃固其所。何当同心人，相与薙榛莽。长松期岁寒，修竹倚日莫。我自爱此山，踌躇不忍去。",
            "comment": ""
        },
        {
            "title": "三山先贤祠落成八首",
            "content": "州牧风化遗，乡贤典刊旧。年代较后先，人品类贤否。公议岂有情，祀典固非苟。道义思无疆，功言期不朽。",
            "comment": ""
        },
        {
            "title": "观钓",
            "content": "暂停窗间诗，观此池上钓。鱼尾何沉沉，竹午何嫋嫋。一丝波面动，摇曳出深沼。校人畜我时，活我良谓厚。作鱠终当供，设饵诚不料。何当两相忘，万里游浩渺。",
            "comment": ""
        },
        {
            "title": "婆罗门引",
            "content": "秋宵倦起，起来风露湿人衣。休休未是早行时。旋摘青蔬炊饭，暖酒就炉围。值青山有意，且把诗题。兴阑便归，忽邂逅、故人期。道是游山正叔，消息曾知。茶烟午灶，听击棹、歌声笑语迟。云霭散、皓月呈辉。",
            "comment": ""
        },
        {
            "title": "赠医士詹翠峰",
            "content": "我观卦气先天图，更参岐伯答问书。虽然三坟不可得，此即造化阴阳枢。超然便可会大道，学不至此应非儒。医亦其中一事耳，造妙直与神明俱。后人自是识根浅，九流既裂家法殊。儒家道家已为二，医术下视史与巫。苍生百万命安寄，天地生物意亦辜。日来运气颇自别，颠倒温凉与寒热。众工庸技漫尝试，须藉良医为宣节。翠峰直是英杰士，家世箕裘素儒业。辞章小技我易工，要参大道融明彻。太上好生无别事，且向医方究施设。垂帘市肆心自闲，左右图书恣怡悦。便是羲皇以上人，岂但当年佗扁诀。今兹出手才小试，邦人感恩已凜烈。长歌为作儒医行，德君之深望君切。古称良相即良医，大化烦君更调燮。",
            "comment": ""
        },
        {
            "title": "寄赵菊东山长三首",
            "content": "胡为此不采，却采泮水芹。圣人望鲁念，彼黍车辚辚。余泽孟孙氏，管商何足论。新畲有陈根，犹是丰芑春。",
            "comment": ""
        },
        {
            "title": "赠笔生",
            "content": "东坡咏鼠须，山谷歌猩猩。微物岂足道，斯文颇关情。片言斧钺凜，一字华衮荣。化工运方寸，亦自芒端生。寄语管城子，所托甚非轻。",
            "comment": ""
        },
        {
            "title": "蒙泉",
            "content": "天池有佳水，云气护深山。我爱泓澄好，人嫌泽润悭。暗空呜滴滴，高壁泻潺潺。渐近尘泥涴，何时复此还。",
            "comment": ""
        },
        {
            "title": "赠外科医者",
            "content": "男儿踏地志四方，出门大路行康庄。况为馹使期令速，千里万里瞬息将。云胡邂逅遭一跌，颇觉平陸成羊肠。古云一蹶得一便，又云三折医之良。幸逢瞑眩得早瘳，莫若视地足勿伤。生全天地父母恩，一举足兮慎勿忘。",
            "comment": ""
        },
        {
            "title": "上致用院李同知论海舶",
            "content": "易经致民用，肇自羲农先。耒耜既生聚，市易还懋迁。公私不交病，本末无倒悬。古人致主术，称物靡有偏。厥初禹作贡，不但中邦田。四海自锡贡，不惮来远边。碣石来冀右，海岱青徐连。东南并淮扬，亦自江海沿。夫岂宝远物，有道归陶甄。成周制国用，半在周官编。虞衡与商贾，胡不末利捐。艰难开国心，什一犹欲蠲。裒益固有道，公功格皇天。后儒不知学，说理多虚玄。生财昧大道，民命是益朘。管商一作俑，蠹弊贻千年。渔盐尚抑末，奈何诱开阡。怀清一以筑，茕独堪哀怜。封君擅半赋，公私重熬煎。寒机冻女手，汗粒赪农肩。织衣不上体，舂粟不下咽。伤哉力田家，欲说涕泪涟。何如弃之去，逐末利百千。矧此贾舶人，入海如登仙。远穷象齿徼，深入骊珠渊。大贝与南琛，错落万斛船。取之人不伤，用之我何愆。奈何昧轻重，屑屑穷算鞭。锱铢较鹭股，漏网鱼吞船。安得体国臣，为天掘玑璇。上资国脉寿，下拯民瘼阗。朝夕禹贡志，菲食甘胝胼。九载不入门，千古孰与贤。更想公旦心，待旦尤乾乾。世俗吝与骄，曾不丝毫牵。所以泰和治，常在虞周前。此道久已亡，利欲充培埏。岂曰治不及，曾是心无传。明公中州杰，自是天分全。问学甚充厚，愿力还精坚。溥物功不劳，无欲心湛然。维此一枢轴，实秉大化权。利用六府修，制用九府圜。古人不可作，得意皆蹄筌。谁哉识治本，理此大化弦。三代事寂寞，念之中心悁。书生武夷客，偶此来海堧，使者采风谣，诗歌寓惓惓。",
            "comment": ""
        },
        {
            "title": "七夕遇雨访石堂先生",
            "content": "混之再开闢，唤觉千载迷。龙门空宝匣，明月照玉溪。五纬集未久，又报填旅奎。",
            "comment": ""
        },
        {
            "title": "上张廉访三首",
            "content": "道傍竹马彩旌旗，颂德歌辞纪政碑。使者郊原问民瘼，也应采到老夫诗。",
            "comment": ""
        },
        {
            "title": "赠王典史五首",
            "content": "自从大道裂，教法日益殊。文学与政事，往往成两途。簿书吏应俗，佔毕儒诚迂。二者不相能，世道良可吁。",
            "comment": ""
        },
        {
            "title": "登升真岩",
            "content": "仙宫郁岧峣，仰望如升天。人生无羽翰，凡骨难神仙。行险非所愿，攀高已无缘。且安平易道，聊以返自然。",
            "comment": ""
        },
        {
            "title": "入武夷山二首",
            "content": "试问山中亦何好，见山便自喜居山。不堪造物半生役，枉使男儿百岁闲。天柱沈冥阴雨外，幔亭缥渺彩云间。苍生辛苦何终极，控鹤仙人云不还。",
            "comment": ""
        },
        {
            "title": "赠朱仁甫",
            "content": "吾宗贤叔父，穷壤一全人。欲义终取义，求仁果得仁。夜常形梦寐，昼亦想精神。寄语贤孙子，天知我一真。",
            "comment": ""
        },
        {
            "title": "兴程县尹",
            "content": "我思程伯子，试令晋城邑。岂第父母人，一念诚恳恻。存心民必济，正己吏自格。虽然一邑小，允矣天下式。槃槃古东阳，亶为礼义国。弦歌视曲阜，岂惟文公泽。尚想兴学功，百年未陈迹。古来号难治，此语谅非必。人怀学道心，功化亦俄刻。重惟伊洛传，道南此其脉。家传余政谱，师授存学则。此邦有美俗，文献犹可及。接畛皆儒黉，兴起易为力。当今尚文化，乡校首扶植。非无善政人，教化岂遑急。明公下车来，声誉已洋溢。三年田里间，公来始休息。简静公优为，不扰知政绩。山人重期望，亹亹慎无斁。四海文公邦，正学自兹出。政教岂殊途，饰吏贵儒术。善化必因俗，吾世俱有责。到手事必为，莫让功第一。",
            "comment": ""
        },
        {
            "title": "奉怀明仲旧邻舍",
            "content": "久客为邻忆杖藜，情亲端与弟兄齐。一生磨螘团团走，百事枰棋着着低。武定波寒看落月，石头秋晚吊荒蹊。茅檐作计能成否，破壁何堪草满畦。",
            "comment": ""
        },
        {
            "title": "春光叹",
            "content": "平生不喜桃李春，懒随年少争芳新。堂前酌我金叵罗，春衫密缝恣其仁。出郊相逢好朋伴，赠我殽羞荐歌管。等闲对客难为劝，强作春妍趁游衍。人言洛阳富春光，我来看花如醉狂。蚩堤欲決值连雨，着鞭跨马空自忙。天津一声来杜宇，东君冉冉归何处。春会有归归太早，忍见红荒在尘土。归来山中自闭门，落花片片余空山。今春只向风雨过，伤春怀抱将谁言。武陵风景四时好，扁舟径问桃源叟。春来春去总不知，赏心一付寻芳友。",
            "comment": ""
        },
        {
            "title": "客舍雨",
            "content": "青烟著雨傍楼横，辗转虚窗梦不成。客里清愁无可奈，卧听檐溜泻秋声。",
            "comment": ""
        },
        {
            "title": "赫曦台四景·鸡鸣出日",
            "content": "赫曦清昼真奇绝，远望海门观出日。金戈铁骑走千峰，闪闪万旗张天赤。神龙飞上使人惊，烁眼祥光成五色。扶桑欲出升何难，认取真情凝太极。",
            "comment": ""
        },
        {
            "title": "赠王典史五首",
            "content": "每爱湖学规，明经必治事。待宾与吏师，伊川有成议。皇极欠统一，体用非有二。早学无专科，已仕竟何试。",
            "comment": ""
        },
        {
            "title": "送税官仇副使诗十首",
            "content": "彦修但自修，逆境堪进德。知我自有天，纯固在学力。",
            "comment": ""
        },
        {
            "title": "三山先贤祠落成八首",
            "content": "道原出於一，秩祀安有二。作俑唐开元，损益端有俟。杨马彼何人，周程列其次。论议轻一时，典祀误来世。",
            "comment": ""
        },
        {
            "title": "赠周善长省亲",
            "content": "客路三千亲七十，行道无情亦沾臆。阿娘七十更加四，阿翁七十更加八。人生至乐那有是，君独胡为此役役。五鼎珍羞不见多，一盂菽水堪为悦。八方渺渺夕阳西，与君早決归来策。高曾规矩父弓冶，君家正印斯文脉。我生喜读平园文，到老更看梅谷集。此翁岂弟真可人，直把文章事游剧。庆儿二首望不浅，城山佳谶真端的。相边佳作渐家数，慎真不觉誉儿癖。更想高阳寿内辞，曾是修行嚥梅实。二老随宜也自欢，终欠斑衣儿在侧。须知团聚第一乐，此外蝇知总无益。名骥坠地千里心，丹凤冲霄九秋翼。萧曹事业已千千，当年岂要从刀笔。丈夫未遇固脱略，时人孰测调元术。平园相谱当相传，抚卷临风三叹息。勗哉勗哉后之人，百世诗书尚余泽。",
            "comment": ""
        },
        {
            "title": "经理建阳县学",
            "content": "当年卫道大贤功，人士今知有学宫。自叹升堂惭董子，岂无笑列议韩公。儒风济济衣冠旧，世事茫茫尘网中。我已结茅溪五曲，飞鸿尚许遡天风。",
            "comment": ""
        },
        {
            "title": "赫曦台四景·中夜白云",
            "content": "赫曦中夜真奇绝，起视茫茫大瀛渤。风涛雪浪无际涯，绝岸时看孤岛出。洪炉巨甑如蒸炊，囿形宇宙非金石。直凌倒景窥三光，俯视尘寰如超越。",
            "comment": ""
        },
        {
            "title": "送税官仇副使诗十首",
            "content": "儒道未易行，挽首为禄仕。仕而不得禄，卓哉见廉吏。",
            "comment": ""
        },
        {
            "title": "上严廉访十首",
            "content": "汉兴历数世，兹事竟未遑。一绝不复续，千载重慨慷。房魏辅贞观，汗渖空流浆。开宝袭唐陋，仪俨负义方。",
            "comment": ""
        },
        {
            "title": "上严廉访十首",
            "content": "大哉伊洛传，正统接洙泗。一源肇南来，九曲清日泚。百年尚无有，千载那可俟。崇台励风化，此是第一义。",
            "comment": ""
        },
        {
            "title": "寄张廉",
            "content": "七闽古要荒，是为越南徼。秦汉列职方，居民亦稀少。文风渐褰开，李唐盛称表。问之何因尔，风气有先兆。桓桓观察公，切切廑告诏。至今章掖流，诗书被余照。伊洛道既南，考亭重继绍。譬之中天日，万古垂炳耀。岂但行中原，衣被弥岭峤。云胡一气迁，变化有难料。百年诗书地，末俗事攘矫。岂是殷民顽，此亦关感召。天下本无事，庸人自为扰。庸人亦何伤，贪小祸非小。小贪人易知，大贪一何巧。豺狼不堪问，狐鼠何足道。哀哀消漳民，仁者宜一吊，何年彗旄头，燐火犹有爝。十家九空荒，落日曛野烧。迩来痛甫定，生意渐原草。三年两徵兵，行人亦伤悼。闽地本硗瘠，山海相带绕。两耕不供餐，俭岁即有莩。独藉煮海余，易以供岁调。古人弛丽禁，琐琐不尔较。但令官无亏，一任民转漕。近年盐法密，适以长贪暴。茫茫一溟渤，乃是大穽沼。下不济民穷，上不资国耗。饥狼与饿鼠，白昼敢嘷噪。民膏宁几何，尔腹安得饱。我思山海藏，本是天地宝。公家卖盐引，本钱亦铢秒。只今增倍蓰，安得不为挠。上恩岂不厚，末弊诚不料。官曹既犹御，何责汝为盗。千钧发鼷鼠，桃虫集飞鸟。我欲陈其言，哀情动深悄。闽山秀而刚，习气本强矫。近代姱节人，一一皆可考。汉史言未公，反覆出篁筱。反覆岂其性，当年久探讨。学道皆有用，薰陶乃其妙。抚御或失宜，反以萌不肖。矧兹一峤地，峒险接深杳。郡人生本微，邻寇时掠剽。亟当保天和，玉石戒俱燎。民生必有养，而后可施教。云何无其具，而辄事刑勦。海滨去天边，高高不堪叫。使者重观风，苏息宜及早。",
            "comment": ""
        },
        {
            "title": "赠琢砚",
            "content": "我闻铜雀瓦，只覆娇屋姝。又闻端溪石，只近贪泉夫。胡为得贵重，置我几案隅。尚恐习气腻，解使简册污。我有一雨铁，秉心与之俱。永矢磨不磷，千载明区区。彼哉瓦与石，飘掷付太虚。",
            "comment": ""
        },
        {
            "title": "题东坡诗集后",
            "content": "东坡真天人，再拜当敛袵。千古岷峨英，浩气发耿耿。用世固磊落，作诗更雄骋。熙宁化宜更，当国惜已甚。胡为叫怒呶，使我毛发懍。九天忠臣心，欲发不暇忍。雪堂何从容，人事得尽屏。江山拓胸次，风月动佳兴。我观此时诗，下语已清永。晚喫惠州饭，晨夕对蔬笋。和陶数十篇，习气脱略尽。岷江几百阻，到海渺万顷。公诗盖三变，每变辄近正。少年纵横习，岂意造此境。偶於玄寂中，佳处得深省。学道便为真，此语吾敢信。文固气所充，要在以理胜。洋洋大雅音，千载叹寥泯。言诗抑小技，所入宜重慎。我诗难示人，特此聊自警。",
            "comment": ""
        },
        {
            "title": "观洛行",
            "content": "我生海南万山间，出门冈陇相回环。平田更无十里阔，何处知有天地宽。男儿堕地六合志，抱此一雨常悁悁。早年曾作天府客，长歌东出穆陵关。关头仰天坐叹息，百年事业如弹丸。乾坤只限衣带水，何繇万里窥中原。只今文轨一潮混，地不改辟时易然。斯须洛京见嵩华，咫尺孔林登泰山。圣贤往迹正在此，譬若木水有本原。北方学道古所贵，当年楚产皆其偏。从来一气有旺歇，况及人事多移迁。程门立雪道南后，幸此一脉犹绵延。武夷考亭今洙泗，文公之学行八埏。当时亦号小洛阳，游胡刘蔡居相联。风流不减程邵马，至今故老人能言。起来高目视八荒，斯文一缕千钧悬。人心不啻溺焚急，茫茫大柄伊谁颛。但得人读周孔书，不患古道今无传。图书龙马事阔远，荥河温洛仍当年。畴分三三卦八八，举目法象非虚玄。大哉伊亳一德书，此极翼翼甸幅员。太平六典深识此，下方余意公惓惓。不惟周官列三百，更将仪礼陈三千。成周致治绝千古，空余轨则留残编。尼山已叹凤不至，只有梦寐相周旋。从兹架漏过千载，何时赤子当息肩。汉初自是有余责，仁义经制皆蕝绵。董公年老贾生少，至今秦法常袭沿。娄敬一言岂通论，长雄气习争相挻。绝爱东都一代治，犹是三代气象存。泱泱思乐鼓钟地，冠带几万圜桥门。尊师重傅古亦少，一变至道夫何难。惜哉桓荣无此学，西方现出金光仙。马来牛去事甚浅，自此正气常腥膻。秣陵青山那得以，独有此地余衣冠。王通元经莫轻议，太和文治诚班班。一时礼乐盛兴学，千闾万井皆均田。殷周而下此一治，王苏诸老重讨论。却恨晋阳好昌运，大纲不正他何观。此几一失又几载，高天厚地衔深冤。虽然正气当有合，古今良会应非悭。书生杜门三十载，邂逅三生一日缘。愿言挟册拜曲阜，更欲促驾窥涧瀍。河南夫子倡道地，似闻荒草凝凄烟。圣贤事事在耳目，依然昔日佳山川。文公之道会当北，古今此理常往还。昭代表音自此始，九州四海须同文。在道久分要统一，皇极一建趋荡平。老癃扶杖何日见，深衷寓此观洛篇。尧夫卜宅太平日，有道经世常一元。扬帆东南必沧海，振屐西北须昆仑。鲁侯僖伯我有望，残山剩水难为妍。",
            "comment": ""
        },
        {
            "title": "上严廉访十首",
            "content": "四海文公书，行世日杲杲。晚年制作心，三礼重探讨。质文贵时宜，消长关世道。烱然百圣心，来哲当有考。",
            "comment": ""
        },
        {
            "title": "三山先贤祠落成八首",
            "content": "填宿久旅奎，一朝开文治。行歌闽水春，芹藻见新意。林亭郁环合，祠宫敞宏丽。欲赓泮宫颂，且作乡校议。",
            "comment": ""
        },
        {
            "title": "三山先贤祠落成八首",
            "content": "武夷九曲水，流出三神山。考亭得勉斋，壁立孔门颜。信斋继其志，经礼赖以完。六经复其一，百世功不刊。",
            "comment": ""
        },
        {
            "title": "上严廉访十首",
            "content": "南方尚秉礼，文风未云衰。释奠古雅乐，乡饮旧汉仪。表章在正学，舍鲁将安之。愿言假良遇，制作逢昌时。",
            "comment": ""
        },
        {
            "title": "寄赵菊东山长三首",
            "content": "男儿贵神交，何必见颜色。大江有佳士，梦寐不可得。忽来幔亭间，片云不相识。娟娟已在眼，犹此一水隔。",
            "comment": ""
        },
        {
            "title": "闻读书有感",
            "content": "万叠青山锁暮阴，倚栏凝竚意深深。趁时士女忺秦服，学语儿童解楚吟。当日繁华逐流水，何年拱把秀穹林。辽东俎豆铜川筮，认取斯人万古心。",
            "comment": ""
        },
        {
            "title": "古风寿九十",
            "content": "百年九十多，百里九十半。我持千岁樽，祝公椿松算。忆昔钓璜叟，桓桓鹰扬旦。是时年未百，一出戡祸乱。丹书佐太平，树立更明焕。又思淇澳翁，盛德为世冠。懿戒亦何年，耄境若童草。前公十年期，丹扆隆简眷。太公出为将，远业俟时奋。后公更五年，进德当不倦。武公入为相，苍生副深愿。昭代儒老成，硕望孚众观。百年未为多，名节千载看。后皇启昌运，万一效裨赞。",
            "comment": ""
        },
        {
            "title": "上张廉访三首",
            "content": "书生久叹三纲绝，天道那无一发存。东海不须更忧旱，迩来一妇已无冤。",
            "comment": ""
        },
        {
            "title": "送胡双湖归新安",
            "content": "城南讲太极，寒泉参近思。古人学道志，千里焉得辞。{上山下欹}嵚入闽录，泱漭游湘诗。共惟紫阳翁，跬步怀亲慈。亲在望云想，亲去庐墓悲。往迹尚历历，流风讵应衰。紫阳有学子，绰绰醇儒姿。手攜图象编，来扣文公祠。为我再月留，着意窥精微。理象本一原，体用非殊岐。精爽谅有迪，涣然契深期。末流学易偏，此语慎勿疑。今晨出别语，怆然叙心知。家君授余学，感子为发挥。母茔有双湖，筑室吾将依。愿子识一语，晨昏奉无违。闻君陈大义，临分重含悽。顾惟双湖象，在易已具垂。八卦各具体，惟水独两之。两间水为月，圣贤常取斯。坎水与兑泽，行止固有时。说从止处得，险与行相随。居原丽泽占，讲习相涵滋。行观游水至，德行宜常持。易道静自悟，动焉谨知几。乾坤胞与同，干蛊子职宜。悠悠大化运，勉勉前修追。愧予望道邈，愿君锐前驰。浩歌祝融章，远送之武夷。更浥寒泉润，注彼双湖涯。",
            "comment": ""
        },
        {
            "title": "赠王典史五首",
            "content": "我爱熙然翁，识畅度亦夷。饰政必以儒，公余只吟诗。利欲胶盆中，三叹斯人希。安得公伯辈，万宇阳春熙。",
            "comment": ""
        },
        {
            "title": "上严廉访十首",
            "content": "七闽天南陬，实惟文明方。风气一以开，文治何其昌。我思常公化，迪我真无疆。开端固匪易，再造伊谁当。",
            "comment": ""
        },
        {
            "title": "三山先贤祠落成八首",
            "content": "平地忽突兀，敏手何神哉。蔼然色笑中，见此通济才。入门知我心，三岁犹初来。祀典关百世，所贵重讨裁。",
            "comment": ""
        },
        {
            "title": "泊舟野望",
            "content": "树色连云色，春归物更妍。落红飘近岸，新绿涨平川。野鹳窥渔笱，沙鸥避客船。斜阳江上立，搔首意茫然。",
            "comment": ""
        },
        {
            "title": "游南园次傍花随柳句",
            "content": "忧世心衰且乐天，不妨飞咏此云川。天高地下有千载，物换人非无百年。",
            "comment": ""
        },
        {
            "title": "玉融陈心我诸友萧寺读书",
            "content": "偶成汗漫游，邂逅得良际。畏途日如汤，且作旬日憩。居然二三友，读书此萧寺。古人固有之，岂意见吾世。人生各有营，壮岁多秽气。纷纷陌上儿，倥偬名与利。借曰未有知，蚩蚩事游戏。妖艳东家桃，醲鲜西邻醉。北山斗双陸，南园赏新荔。谁能空山中，作此穷活计。满架儒先书，学成欲何济。真如嚼余甘，泊然味无味。是中有何好，吃吃不小置。拱手对我言，此亦各有志。童蒙本无知，未省学何事。珍重希贤人，为我重指示。蔗境初未佳，渐久乃有嗜。况兹得抠承。讵敢萌厌弃。我闻重欣然，疑虑亦随继。言之岂云艰，守此谅非易。勇锐亦易能，坚苦方可畏。河汾有礼乐，兴邦定房魏。燕山有义方，仪俨真世瑞。斯人未云多，斯道今岂坠。君看春后花，腊前已根蒂。勗哉记斯言，晨夕慎无替。",
            "comment": ""
        },
        {
            "title": "上严廉访十首",
            "content": "因思传记学，本欲释经义。春秋列三家，仪礼亦存二。荆舒彼何人，繁碎妄讥毁。煌煌姬孔书，坐此竟废弃。",
            "comment": ""
        },
        {
            "title": "七夕遇雨访石堂先生",
            "content": "冀亳与歧山，一际五百年。洙泗岂无集，未遇时运偏。世降道愈悠，击壤呼尧天。",
            "comment": ""
        },
        {
            "title": "送洛阳靳都事",
            "content": "铜驼巷陌棘风凉，尚记东都旧帝乡。甲马营空云气远，杜鹃声老洛园荒。天开地闢人才出，风起云飞汗竹香。倘得行窝容我老，春风借地种姚黄。",
            "comment": ""
        },
        {
            "title": "上严廉访十首",
            "content": "煌煌五星聚，瑞世启文治。明道十事奏，横渠一方议。有志不得行，曲学竟持世。六经亡其一，此责竟谁诿。",
            "comment": ""
        },
        {
            "title": "七夕遇雨访石堂先生",
            "content": "东都亦论道，忽梦金光身。太和岂无治，髽发终殊伦。夜半一炷香，命世胡邅屯。",
            "comment": ""
        },
        {
            "title": "别福清诸友",
            "content": "自从尧历数昌辰，已是三千六百春。渺渺文明知几聚，悠悠盖壤定何人。斯文一缕千钧日，我辈三纲五典身。日迈月征各珍重，几多疏缺待弥纶。",
            "comment": ""
        },
        {
            "title": "茶荔谣",
            "content": "阳春播一气，着处成芳菲。闽地本荒落，山川亦何奇。赢刘始为郡，望秩暨武夷。通仕良鲜少，贡入还稀微。晚唐得常公，文化今有遗。国初归职方，况复兵革稀，圣化溥涵育，生生浩无涯。昭陵锐图治，四夷息鞭笞。峨峨四谏官，日晏犹彤墀。君谟起南服，感知无不为。芹曝犹欲献，茶贡讵非宜。草木贵多识，荔谱何伤而。岂意成滥觞，岁献妨耕犁。当年东坡老，作诗叹荔枝。诗语似成谶，采茶武夷溪。民力固甚惫，卉木且具腓。士人作是事，兴言痛心脾。闽溪何澍湃，闽山何嵚{上山下欹}。彼一草木秀，不惮勤航梯。昌黎感二鸟，世道矧益漓。我思全盛际，贤书连驲驰。公卿项背望，仄席须谋惟。十家九诗书，三年下芝泥。宣靖名节著，炎绍勋业资。乾淳道学称，人物世有之。大雅日以丧，迂阔有旺歇，回斡应何迟。百卉岁发荣，英杰生无时。风气谅有开，久矣斯的疲。武夷大隐山，自有百世师。来哲倘可俟，拳拳留此诗。",
            "comment": ""
        },
        {
            "title": "赫曦台四景·薄暮明霞",
            "content": "赫曦薄暮真奇绝，初到残阳复西没。仙霞山外何处山，五彩云霞互明灭。须臾群阴解剥尽，雨脚如麻渐开豁。冥冥勃勃不可留，空有残霞半天赤。",
            "comment": ""
        },
        {
            "title": "客里书事",
            "content": "西风凉信入虚檐，絺綌微单已戒严。乡梦不随秋夜永，客愁偏向雨声添。清高鸣雁低云海，漂泊流萤傍竹帘。搔首寒灯楼舍悄，行藏自晓不须占。",
            "comment": ""
        },
        {
            "title": "送税官仇副使诗十首",
            "content": "莆城如斗大，征额钜万积。逭责犹未能，余润安可得。",
            "comment": ""
        },
        {
            "title": "题林氏药圃",
            "content": "采药来，神山在何许。忽闻瀛海头，居然一玄圃。天风吹轻帆，至人展良晤。圃中药千本，历历皆手树。我生抱奇疢，岁久不得愈。三年蓄艾心，有此一朝聚。惠我方匕剂，翛然脱沈痼。吾观此圃中，来游亦无数。夫岂独我私，一一随听取。同游二三友，牵连亦遭遇。餐此霞屑余，腾身即飞翥。人生各有累，那得免患苦。至人略形骸，一视等胞与。过之或忘情，我独刻肺腑。世人持狭见，一膜便尔汝。比邻立藩墙，边幅生龃龉。老矣多阅人，知君用心处。斯人匪斯今，意度一何溥。我尝读西铭，一初混中处。茫茫大化运，上下四方宇。当作一圃观，何物不储貯。岂但百草性，曾入农氏谱。奇葩与异石，海陆细分部。金膏丹空青，亦不惮远阻。是中富台沼，飞泳供盼顾。有时钓弋娱，遗坠拾鳞羽。铺陈盛筵旦，咳唾好宾侣。歌阑车马散，溲渤遗败鼓。我知太医生，适用随细钜。水火各燥湿，阴阳互寒暑。刚汞或柔砂，炎硝或寒附。峻或蓬稜攻，平或参术补。生材天岂靳，所恨辨者瞽。生人倘有济，我圃足供具。玄枢掌握间，调齐有其所。悠悠动我思，无怀大庭古。八荒登春台，一气调律吕。人人无鄙夭，物物不疵窳。胡然降大厉，使我重悽楚。薰蒸始一气，俄顷遍九土。缅怀有生初，恫瘝入心膂。恭惟生物心，孰不同父母。我欲代一笺，飞上九天诉。冥冥天阍深，重关列蛟虎。至人对我言，天高不堪吁。无宁苍苍求，我圃自有趣。圃中别有圃，妙处子未睹。中藏六六天，玄玄岂无主。我尝偕子游，相与诘其故。虽然只方雨，此妙谁赋予。包括尽六合，剖析入毫缕。一粒蕊珠中，太极有玄姥。但得斯心存，充拓何可御。至人岂易逢，再拜致我语。授药不授方，药尽力已去。似闻海上秘，久藏龙宫府。君今得妙诀，授我勿我拒。珍重千金传，为君广流布。别君怀不忍，回首重凝竚。千山莽愁人，沧波正烟雨。",
            "comment": ""
        },
        {
            "title": "阴字亭",
            "content": "涌翠岂兰亭，唐峰非山阴，一渠疏曲水，四野成茂林。对此坐叹息，超然起遐心。当年诸王集，幽情畅登临。虚旷非远识，绝胜名利襟。近代翁李游，至理穷高深。云何夸毗子，清谈且駸駸。抗志有近远，抚事无古今。此日复何日，有酒始酌斟。援琴不敢发，谁欤为知音。",
            "comment": ""
        }
    ]
}