{
    "dynasty": "宋",
    "author": "赵士礽",
    "poems": [
        {
            "title": "和张叔夏梅岭",
            "content": "闻道西山尽是梅，暂陪高兴酌金罍。衰颜白发旋老矣，脱帽簪花亦放哉。籍草为茵方醉睡，落英扑面又衔杯。须臾月照吉堆雪，故使朱轮倒载回。",
            "comment": ""
        },
        {
            "title": "和张叔夏梅岭",
            "content": "一岭江梅烂漫芳，追陪杖屦兴偏长。山幽日转移疏影，人静风回度暗香。从尔轻肥多宴赏，嗟予清健对时康。他年自许调金鼎，绝味应当献帝王。",
            "comment": ""
        },
        {
            "title": "游报恩寺",
            "content": "绿暗红稀日渐长，追游不觉至云房。庭前密菊花铺锦，竹外娇莺语转簧。把盏自能忘得失，围棋何必较低昂。篮舆款曲归来晚，满路清风拂面凉。",
            "comment": ""
        },
        {
            "title": "赠申孝子",
            "content": "铅山乃灵山，号为七宝库。有时地爱宝，人杰时一付。礼围较文章，发为性仁赋。盛美固不绝，且作忠孝路。时凶资贼多，炽焰不容捕。长驱斩关来，提挥远相诉。申生本医家，首冲众贼怒。有子趋而前，悲泣湿衣袧。愿代父这死，三万色不怖。贼曰汝子孝，解衣衬血污。以此两全生，父子欢如故。何不上明君，青旌当金铸。",
            "comment": ""
        }
    ]
}