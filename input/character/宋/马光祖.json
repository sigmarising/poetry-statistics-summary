{
    "dynasty": "宋",
    "author": "马光祖",
    "poems": [
        {
            "title": "赠李端履",
            "content": "倚门稚子灶头妻，有米无钱相对啼。为把青蚨济艰苦，莫教穷谷有饥黎。",
            "comment": ""
        },
        {
            "title": "汝南湾",
            "content": "当时只号汝南湾，后有三人住此间。自谓逸民须隐约，并称贤士想高闲。只缘水味都殊异，且欲邻居数往还。好事有时相就饮，不妨铛脚对青山。",
            "comment": ""
        },
        {
            "title": "迎享送神",
            "content": "长江兮淙淙，踞虎兮蟠龙。秀群英兮礼乐，览千古兮焉穷。蹇谁留兮青溪，穆将愉兮寿宫。思至德兮肇苍姬，避圣嗣兮兴句吴。竟长干兮游五湖，烨客星兮隐东庐。坐根石兮定吴都，怀仲父兮秦淮隅。燎赤壁兮伟北图，忆尚书兮西明居。孝感兮冰鱼，鹿苑兮儒书。起乌衣兮见夷吾，运百甓兮恢宏橅。忠孝兮父子，将相兮叔侄。登冶城兮想高世，酌贪泉兮徒西壁。兴文兮雷刘，著书兮陶萧。大节兮霜凛凛，谪仙兮风飘飘。云龙上下兮东野，桃花流水兮致尧。肆荥阳兮忠愤，相先民兮迢迢。天昌宋兮将有曹，平江南兮斧不膏。德乖崖兮桑本袤，美中丞兮蓉幕高。神明兮待制，忠恕兮肤使。春风兮寿元气，图绘兮回天意。出师门兮道与南，建留都兮垂万世。仗征钺兮江无波，死封疆兮人知义。采石兮功之奇，紫阳兮道之继。佐乃翁兮南轩，开厥后兮壹是。泽斯民兮西山，俨元凯兮是似。庀管钥兮北门，思尚友兮古人。建芳馨兮堂庑，合荃芷兮盈庭。嫋秋风兮桂枝，缭荷屋兮杜衡。荐菊兮寒泉，采藻兮落成。浴兰汤兮沐华，望美人兮并迎。芳菲菲兮满堂，灵之来兮如云。聊逍遥兮容与，集琳琅兮锵鸣。吉日兮辰良，蕙蒸兮椒浆。元勋兮钜德，日月兮齐光。介民兮景福，昭昭兮未央。高山兮景行，千秋兮难忘。",
            "comment": ""
        },
        {
            "title": "赠李端履",
            "content": "办得钱来直是难，钱钱要使及茕鳏。莫教散入他人手，减百抽分或细奸。",
            "comment": ""
        },
        {
            "title": "减字木兰花",
            "content": "多情多爱。还了平生花柳债。好个檀郎。室女为妻也不妨。杰才高作。聊赠青蚨三百索。烛影摇红。记取媒人是马公。",
            "comment": ""
        },
        {
            "title": "春溪",
            "content": "人道青溪有九曲，如今一曲仅能存。江家宅畔成花圃，东府门前作菜园。登阁自堪观叠嶂，汎舟犹可醉芳樽。料应当日皆无恙，苕霅潇湘不足言。",
            "comment": ""
        },
        {
            "title": "赠李端履",
            "content": "闤闠通衢散不难，最艰难处是深山。涉溪渡岭须周遍，莫惮芒鞋一往还。",
            "comment": ""
        },
        {
            "title": "赠李端履",
            "content": "从来难察是奸欺，莫索心头只自知。惟有老夫呼得应，他年祸福更关谁。",
            "comment": ""
        },
        {
            "title": "赠李端履",
            "content": "太守忧民只寸心，按行安得百其身。烦君为我家家问，要使重崖处处春。",
            "comment": ""
        }
    ]
}