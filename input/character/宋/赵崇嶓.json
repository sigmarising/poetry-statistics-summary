{
    "dynasty": "宋",
    "author": "赵崇嶓",
    "poems": [
        {
            "title": "倚楼",
            "content": "平楚连天独倚楼，楼头日日望行舟。相思飞尽梅花雪，江上晴云片片愁。",
            "comment": ""
        },
        {
            "title": "淮河水",
            "content": "秋风淮水白苍茫，中有英雄泪几行。流到海门流不去，会随潮汐过钱塘。",
            "comment": ""
        },
        {
            "title": "咏竹生花",
            "content": "竹老方作花，清气应自结。结实成琅玕，中心换冰雪。世人弗肯食，欲献终不屑。凤凰在高冈，音响方节节。",
            "comment": ""
        },
        {
            "title": "读陶诗",
            "content": "有篱可种菊，有琴可无弦。适趣不待声，种菊真偶然。南山有佳气，得意终忘言。薄酣空庭中，一笑凉风前。",
            "comment": ""
        },
        {
            "title": "句",
            "content": "湖海三生梦，乾坤一寸心。",
            "comment": ""
        },
        {
            "title": "立春日舟次藕池阻雪有怀",
            "content": "楚泽多芳草，春风昨夜生。空江寒欲冻，乱雪洒无声。独坐孤舟稳，能忘万里情。手持新岁酒，空绕落梅行。",
            "comment": ""
        },
        {
            "title": "西施捧心图",
            "content": "吴苑风光越水春，两山眉里笑颦分。腹心别有堪忧处，狂杀君王藐不闻。",
            "comment": ""
        },
        {
            "title": "寅卯二年八月十五夜皆不见月",
            "content": "万里不自照，清光随雨休。可堪幽魄死，还似去年秋。有笛悲遥夜，无人在远楼。共谁高枕卧，相与梦沧洲。",
            "comment": ""
        },
        {
            "title": "征妇怨",
            "content": "梧桐叶叶生凉秋，燕山早寒已知遒。则则力力叹不休，堂前月光使人愁。停针罢线泪沾裳，朔风渐高天雨霜。妾忧欲死幸未死，未死犹堪寄衣去。",
            "comment": ""
        },
        {
            "title": "松柏",
            "content": "松柏生高冈，不依贵者门。松柏长青青，却荫贵者坟。生非门墙交，而与丘陇亲。",
            "comment": ""
        },
        {
            "title": "春朝偶书",
            "content": "一夕春归桃李根，清寒犹勒艳阳魂。雪霜雨露年年事，惟有梅花地位尊。",
            "comment": ""
        },
        {
            "title": "一莲",
            "content": "一莲瓶中枯，一莲池中子。结子心虽苦，而犹胜枯死。赏心一日期，讵非得生理。君看千岁樗，荒郊永沦弃。",
            "comment": ""
        },
        {
            "title": "高楼曲",
            "content": "高楼漠漠东风尘，花须落溪生绿云。艳歌美酒消好春，千金难解青娥颦。燕莺语言凤凰意，画空不成天似水。潮红晕脸浓蛾低，门前采蘩春正迟。",
            "comment": ""
        },
        {
            "title": "折柳词",
            "content": "行人须折柳，折取最长条。明日天涯路，无人看舞腰。",
            "comment": ""
        },
        {
            "title": "窗前",
            "content": "窗前寻丈地，种得一株梅。明月清风我，红尘不复来。",
            "comment": ""
        },
        {
            "title": "归朝欢",
            "content": "翠羽低飞帘半揭。宝簟牙床凉似雪。窗虚云母澹无风，隔墙花动黄昏月。玉钗鸾坠发。盈盈白露侵罗袜。记逢迎，鸿惊燕婉，灯影弄明灭。蜀雨巫云愁断绝。罗带同心留绾结。交枝红豆雨中看，为君滴尽相思血。染衣香未歇。夜阑天净魂飞越。正销凝，一庭秋意，烟水浸空阔。",
            "comment": ""
        },
        {
            "title": "识得",
            "content": "识得聱牙字，三生拙未除。闲居两疏传，余事二王书。老任衣冠古，贫从俎豆疎。农人适相告，早晚出犂锄。",
            "comment": ""
        },
        {
            "title": "拟人生不满百",
            "content": "人生不满百，譬如朝露晞。白日入虞渊，胡不秉烛嬉。大耋嗟晷短，多忧亦奚为。君看玄庐道，輀车无停时。伺晨当及旦，佳会当及期。",
            "comment": ""
        },
        {
            "title": "有感",
            "content": "舞罢歌停岁月深，当时胜迹尽销沉。飞云捲雨人争赏，留得佳名尚到今。",
            "comment": ""
        },
        {
            "title": "更漏子",
            "content": "玉搔头，金约臂。娇重不胜残醉。留粉黛，晕胭脂。浅寒生玉肌。待归来，浑未准。疑杀那回书信。春又好，思无穷。卷帘花露浓。",
            "comment": ""
        },
        {
            "title": "清平乐",
            "content": "妒红欺绿。轻浪潮温玉。鸾袖卷香金�乾啤＝壳游聪�寒粟。锦衾初罢承欢。宿妆微褪香弯。醉眼乍松还困，断云犹绕巫山。",
            "comment": ""
        },
        {
            "title": "游金精山",
            "content": "飞泉洒灵雨，玉田閟青芝。中有神仙人，宛然姑射姿。天巧从古今，虚窦开烟霏。岁深语亦诞，目极神为驰。我亦泉石人，夙昔梦见之。登临悟三生，毛发何森縰。未脱区中缘，玉颜畏磷缁。仙春醉青桃，萝风吹轻丝。凡事俱尔尔，居然骇痴儿。留诗遗仙灵，讵解山中疑。",
            "comment": ""
        },
        {
            "title": "过秦楼",
            "content": "隐枕轻潮，拂尘疏雨，幽梦似真还断。莺雏燕婉，依约年时，花下试翻歌扇。憔悴鬓怯春寒，慢掠轻丝，柳风如箭。甚阳台渺邈，行云无准，楚天空远。应唤觉、当日琴心，祗今诗思，惆怅客衣尘染。钗留股玉，袜袭钩罗，荏苒腻寒香变。问讯多情，别後笑巧颦娇，对谁长倩。但晚来江上，眼迷心想，越山两点。",
            "comment": ""
        },
        {
            "title": "蝶恋花",
            "content": "一翦微寒禁翠袂。花下重开，旧燕添新垒。风旋落红香币地。海棠枝上莺飞起。薄雾笼春天欲醉。碧草澄波，的的情如水。料想红楼挑锦字。轻云淡月人憔悴。",
            "comment": ""
        },
        {
            "title": "大廷",
            "content": "大廷新革晋春秋，王气宁知在荻洲。泉下髯参心独快，不教司马恨枋头。",
            "comment": ""
        },
        {
            "title": "幽居",
            "content": "不作无舆叹，幽居体自胖。能贫蔬食足，投老敝裘安。濁酒融春意，青灯话岁寒。外头无限事，忙杀不相干。",
            "comment": ""
        },
        {
            "title": "望海潮",
            "content": "轻云过雨，炎晖初减，楼台片片馀霞。曲径通幽，小阑斜护，水天薄暮人家。暝色趣归鸦，竹风交立玉，清透窗纱。断岸涟漪，乱萍芳苇绕烟沙。依稀画艇莲娃。掩鲛绡微沁，急桨咿哑。香雾霏微，冷光摇曳，娅红深映低花。天际玉钩斜。矶边菱唱答，惊断鸣蛙。满棹白苹归去，幽兴绕天涯。",
            "comment": ""
        },
        {
            "title": "适趣",
            "content": "赋资在山林，适趣非任放。乾坤入我牖，得此一昭旷。雨露日以深，禾黍日以长。妻儿喜相谓，一饱知可望。饭蔬适我愿，此意应勿爽。",
            "comment": ""
        },
        {
            "title": "皎皎",
            "content": "皎皎白玉堂，有女白於玉。门前车马任西东，门里苔痕四时绿。春风撩乱飞伯劳，樱桃花重红夭夭。夜深扑落金剪刀，乌龙睡稳蟾蜍高。",
            "comment": ""
        },
        {
            "title": "过翻阳湖",
            "content": "烟波三万顷，著我木兰船。望际疑无地，寰中别有天。长空孤鸟没，四海一云连。浩荡平生意，南风正渺然。",
            "comment": ""
        },
        {
            "title": "咏梅",
            "content": "大雅终不群，古心应自许。对之鄙吝消，疑是黄叔度。",
            "comment": ""
        },
        {
            "title": "句",
            "content": "苑墙当北斗，宫树近朝阳。",
            "comment": ""
        },
        {
            "title": "咏张丽华",
            "content": "陈事分明属绮罗，香尘吹尽井无波。行军长史何劳怒，次第论功妾更多。",
            "comment": ""
        },
        {
            "title": "人生叹",
            "content": "壮老互沦谢，百年如奔霆。竞将无穷忧，劳此有尽形。生时一幻化，死即归杳冥。亦有贤达人，视死如未生。亦有醉梦人，既死心未平。逆旅朝暮閒，八风无时停。扰扰安足计，熙然慰吾情。",
            "comment": ""
        },
        {
            "title": "失题",
            "content": "云台会功臣，际会若风虎。独有严子陵，垂竿富春渚。相求对幽藐，相知有平素。吾寝惟吾真，君意应勿忤。归来拂苔石，整我午上缕。煌煌道义间，足以照今古。",
            "comment": ""
        },
        {
            "title": "谒金门",
            "content": "春意泄。香重一枝梅雪。寒透玉壶冰暗结。玉奴情更劣。似语还羞奇绝。妒白怜红时节。酒力未醒双眼缬。一帘风弄月。",
            "comment": ""
        },
        {
            "title": "美人貌如花",
            "content": "美人貌如花，独立古道边。芳年抱幽思，艳裔春风前。春风固无情，桃李终欲言。不剪红豆枝，相思独悬悬。",
            "comment": ""
        },
        {
            "title": "小窗",
            "content": "小窗风定曲肱眠，骨冷魂清梦易圆。蝴蝶不飞花自落，海棠枝下月娟娟。",
            "comment": ""
        },
        {
            "title": "南柯子/南歌子",
            "content": "丝发风轻掠，酥胸冷不侵。背人小立卸瑶簪。一缕柔情、系得几人心。曲槛花方蓓，荷桥柳未阴。红羞绿困不能禁。恼乱东风、无计等春深。",
            "comment": ""
        },
        {
            "title": "沁园春",
            "content": "紫陌芳尘，烟缕收寒，雨丝过云。羡交阴桃叶，窗前曲槛，认巢燕子，柳底朱门。回首年时，雾鬟风袖，袅袅娉娉娇上春。逢迎处，尽芳华缱绻，玉佩殷勤。谁知此际销魂。漫隐约人前笑语温。记掌中纤细，真成一梦，花时怨忆，应为双文。载酒心情，教眉诗句，空悔风流曾误人。凭谁去，待寄将恨事，两处平分。",
            "comment": ""
        },
        {
            "title": "句",
            "content": "天形低赴海，潮势直通吴。",
            "comment": ""
        },
        {
            "title": "句",
            "content": "月入星辰大，山明天地秋。",
            "comment": ""
        },
        {
            "title": "谯楼",
            "content": "霜满谯楼报五更，道人睡稳几曾听。金街应有朝天客，佩马禁寒望晓星。",
            "comment": ""
        },
        {
            "title": "古意",
            "content": "阿母带儿出，儿行自回皇。儿不倦行路，遣儿心内伤。问儿何秘伤，儿语不敢详。将儿雇织作，不忍织鸳鸯。",
            "comment": ""
        },
        {
            "title": "句",
            "content": "鹭依江渚冷，雁入楚云深。",
            "comment": ""
        },
        {
            "title": "读陶诗罢",
            "content": "一山秋意入柴扉，细读渊明采菊诗。读罢依然成一莞，闲拈野草调儿嬉。",
            "comment": ""
        },
        {
            "title": "立春后三日山行喜雨",
            "content": "穷冬阳为沴，旱气蒸黄埃。春风三夜动，春雨随风来。万类萌甲喜，愁人生意开。我行竟何行，欣尔登崔嵬。",
            "comment": ""
        },
        {
            "title": "龙翔宫",
            "content": "地闢金光界，龙飞析木津。指麾开辇路，祠祀拜元辰。天近云光暖，花浓雨脉春。君王自仁寿，閒杀华封人。",
            "comment": ""
        },
        {
            "title": "饮少",
            "content": "平生不善饮，饮少醉已极。恨不如渊明，陶陶少虚日。桑嵫无停景，寸晷足可惜。今人与古人，展转不相识。孰能制颓龄，扰扰竟何益。",
            "comment": ""
        },
        {
            "title": "谒金门",
            "content": "晴意早。帘外数声啼鸟。有约不来春梦杳。琐窗微弄晓。江上残梅未扫。叶底芳桃红小。天远断云尘不到。过春还草草。",
            "comment": ""
        },
        {
            "title": "野马",
            "content": "野马纷驱驰，竞此光一隙。世事若颔髭，朝摘暮还出。惟应壮与老，冉冉如过客。岁寒山上松，稍稍见其实。",
            "comment": ""
        },
        {
            "title": "失题",
            "content": "白玉谁家郎，红粉何处女。秀色总堪怜，春风密相许。",
            "comment": ""
        },
        {
            "title": "腊月",
            "content": "腊月二十五，人家拔旧年。山人无可祷，睡着不知天。",
            "comment": ""
        },
        {
            "title": "南柯子/南歌子",
            "content": "掩笑轻抬袖，慵妆浅画眉。嫩晴帘箔玉梅飞。门外寒轻、疏柳趁黄时。绾带香罗结，交叉绿玉枝。看看又误踏青期。倚遍栏干、心事只春知。",
            "comment": ""
        },
        {
            "title": "田家",
            "content": "方春事锄犂，晚节多黍稌。鸡豚乐丰岁，一饮轻万事。少长情熙熙，呼唤相尔汝。虽无礼节拘，气象应近古。先进不可期，无怀在农圃。",
            "comment": ""
        },
        {
            "title": "除日万州临江亭",
            "content": "南浦逢除日，天涯有去舟。蛮城和雨闭，峡水带春流。不负新年感，唯多故国愁。宁无贺亲酒，徒此事羁囚。",
            "comment": ""
        },
        {
            "title": "忆昔一首",
            "content": "忆昔城南会，佩马轻春风。芳华感人心，折赠以为容。俯仰一相失，去若南飞鸿。青青女萝衣，蔚蔚石上松。岁寒无夕秀，安得长相从。愿为日月光，落君怀袖中。三五如循环，千里宛可同。",
            "comment": ""
        },
        {
            "title": "春日",
            "content": "勾芒畅生意，惠风改繁霜。日月天清明，桃李春辉光。庶情悉萌达，众羽同飞翔。乘时各有适，皞皞齐康庄。山人感物化，欣惬殊未央。回视元气初，万端一微茫。我欲观其微，因之问鸿荒。",
            "comment": ""
        },
        {
            "title": "闺词",
            "content": "恨杀庭前鹊，难凭卜远期。朝朝来报喜，误妾画双眉。",
            "comment": ""
        },
        {
            "title": "清平乐",
            "content": "莺歌蝶舞。池馆春多处。满架花云留不住。散作一川香雨。相思夜夜情悰。青衫泪满啼红。料想故园桃李，也应怨月愁风。",
            "comment": ""
        },
        {
            "title": "广寒宫",
            "content": "碧海沉沉桂殿幽，满天风露四时秋。寒宫白兔参差老，一种凄凉各自愁。",
            "comment": ""
        },
        {
            "title": "送还吴山稿",
            "content": "万卷文书一幅巾，不将风鉴落埃尘。桂花未绿槐花谢，独佩江蓠有几人。",
            "comment": ""
        },
        {
            "title": "咫尺",
            "content": "咫尺越山海，其如千里何。只应怜命薄，不道赋情多。坠绾交枝玉，纤围百叠罗。清宵无限思，枕席起微波。",
            "comment": ""
        },
        {
            "title": "难忘曲",
            "content": "弱花低绣槛，月满绿杨津。一笑领深意，过於三月春。樽前停妙舞，堂上设华裀。上客不须醉，相将夜向晨。",
            "comment": ""
        },
        {
            "title": "晚立",
            "content": "古径苔深昼掩关，外头尘土不曾闲。雨晴天气明如镜，静荷孤松看远山。",
            "comment": ""
        },
        {
            "title": "幽意",
            "content": "开帘野水声，倚杖青山色。幽意在人间，人间不相识。",
            "comment": ""
        },
        {
            "title": "醉起",
            "content": "醉起西窗日欲斜，新烟初试雨前茶。川原春意无梦事，从教黄叶夜纷纷。",
            "comment": ""
        },
        {
            "title": "赵飞燕姊妹",
            "content": "甲帐初停燕子飞，小雏相趁共差池。春风吹水粼粼长，又有披香博士知。",
            "comment": ""
        },
        {
            "title": "西湖",
            "content": "洞府烟霞锦绣丛，车如流水马如龙。东风烂熳花时节，也有人行九里松。",
            "comment": ""
        },
        {
            "title": "题弹枭",
            "content": "弹枭莫弹鹤，惜此孤飞翰。鹤举即千里，渺在青云端。弹之固无益，瘦不充君盘。却恐梧桐枝，无复栖凤鸾。",
            "comment": ""
        },
        {
            "title": "句",
            "content": "汉月通江白，秦云入塞黄。",
            "comment": ""
        },
        {
            "title": "凭远亭",
            "content": "莎庭日日报平安，幽处依然绝往还。平野四围天一幅，有人踏雪看南山。",
            "comment": ""
        },
        {
            "title": "田家",
            "content": "鸡豚白酒乐丰年，饱即高眠不问天。少长有恩相尔汝，淳风应似伏羲前。",
            "comment": ""
        },
        {
            "title": "谒金门",
            "content": "春意薄。江上晚来风恶。帘外海棠花半落。睡深浑未觉。梦想当年行乐。新恨暗添金鹊。写就金笺无处托。去鸿天一角。",
            "comment": ""
        },
        {
            "title": "画花歌与曾舜贤",
            "content": "小曾与花为莫逆，梦作花神住花国。分将天巧入画图，花不役君君自役。东风一夜入芳丛，春在烟尘雾雨中。披香阅红会花趣，工与造化相流通。闭门三月芳事退，马嵬春泥葬香佩。临邛道士神不灵，约束丹青驻光彩。朱门种花锦作窠，画花绝少种花多。百金花价千画，羞死当年郭橐驼。",
            "comment": ""
        },
        {
            "title": "独立",
            "content": "片云收雨入西山，望极苍茫杳霭间。荡荡太虚无一事，祗应日月不曾闲。",
            "comment": ""
        },
        {
            "title": "代赠",
            "content": "双绾玉钗垂，相逢暗敛眉。红潮初上脸，未语两心知。罗袜凌波拂暗尘，露桃烟柳不胜春。珊瑚枝下重相见，曾是鸳鸯梦里人。",
            "comment": ""
        },
        {
            "title": "立春夜宿西充山驿闻雪",
            "content": "独宿西充馆，云雰洒竹关。薄寒生永夜，乱响度空山。残月犹共白，春风相与还。一枝梅未寄，归梦越巴蛮。",
            "comment": ""
        },
        {
            "title": "小窗对客",
            "content": "纸帐梅花自一真，小窗对语坐无裀。诗家供给惟风月，病与诗疏始觉贫。",
            "comment": ""
        },
        {
            "title": "摸鱼儿",
            "content": "卷珠帘、几番花信。轻寒犹自成阵。一年芳事如朝梦，容易绿深红褪。寒食近。惟自有、断肠垂柳禁春困。琐窗深静。悄叠损缕衣，凝尘暗掩，金斗熨清润。章台恨。准拟芳期未稳。旧游细把重忖。鉴鸾钗凤平分久，留取年时心印。谁与问。待试写花笺，密寄教郎认。妒香怜粉。欲写却还羞，轻颦浅叹，字字揽方寸。",
            "comment": ""
        },
        {
            "title": "菩萨蛮",
            "content": "桃花相向东风笑。桃花忍放东风老。细草碧如烟。薄寒轻暖天。折钗鸾作股。镜里参差舞。破碎玉连环。卷帘春睡残。",
            "comment": ""
        },
        {
            "title": "地僻",
            "content": "地僻逢迎少，吾生信杳冥。清谈养生论，兀坐太玄经。性拙贫逾乐，神清梦数灵。亭亭岁寒友，相对眼终青。",
            "comment": ""
        },
        {
            "title": "穠华",
            "content": "穠华侈春艳，松柏凌霜雪。芳时若转盼，万族畏销歇。人生金石交，所贵在黄发。同衾异寒燠，抱蕴应未察。贫贱张与陈，利达胡与越。安得皎洁心，长年似明月。",
            "comment": ""
        },
        {
            "title": "劝农",
            "content": "边头几日静干戈，见说朝家已讲和。犹惜人家有汤镬，攒眉终日为催科。",
            "comment": ""
        },
        {
            "title": "反輗歌二首",
            "content": "死生虽异涂，昭晰本一理。崦嵫落圆景，一诀非永逝。达人随元化，生死一剧耳。生生常痴冥，安知百真死。死当安吾归，生当适吾意。",
            "comment": ""
        },
        {
            "title": "临汝道中",
            "content": "野水平田稻正青，肩舆轧轧趁新晴。髼头奴子无拘束，牛背醉眠歌太平。",
            "comment": ""
        },
        {
            "title": "用看云体",
            "content": "上有悬石崖，下有滑石道。中有观空人，容颜半枯槁。坐息穷年岁，抱此希世宝。虽然欠奇俊，尘医已一扫。或云大道初，不剩亦不少。用力勤修为，苦辛坐中老。新州有樵人，此意极了了。",
            "comment": ""
        },
        {
            "title": "故人",
            "content": "故人西南风，遗我一束诗。长哦结幽想，慌惚若见之。游云霭层霄，聚散安可期。虚空闻妙音，意重千金赀。相思若行月，一夕天之涯。闲窗穿梦魂，碧草春离离。",
            "comment": ""
        },
        {
            "title": "寒食雨晴书事",
            "content": "如何夜来雨，欲妒清明天。皎皎日华晓，千门罗管弦。风吹绮襦艳，深入杨柳烟。我与君子意，归心皆浩然。",
            "comment": ""
        },
        {
            "title": "天宝禁中",
            "content": "外庭班退寿王归，别有骄儿侍禁闱。解事老奴宁及远，君恩如许政忘机。",
            "comment": ""
        },
        {
            "title": "如梦令",
            "content": "日日酒围花阵。画阁红楼相近。残月醉归来，长是雨羞云困。低问。低问。独自绣帏睡稳。",
            "comment": ""
        },
        {
            "title": "偶成",
            "content": "负郭二顷田，贸易办丧祭。丧祭幸已周，啼饥坐终岁。长贫固非病，时运矧复尔。幽居日月闲，糜粥胜甘腻。明日春风生，它山蕨薇紫。",
            "comment": ""
        },
        {
            "title": "采莲词",
            "content": "别浦潮生花梦寒，片红飞下粉痕乾。预知妾面如花面，泣向西风不忍看。",
            "comment": ""
        },
        {
            "title": "春宫",
            "content": "小苑风酣雨露香，红情绿意为春忙。五云独绕琼花梦，三十六宫清漏长。",
            "comment": ""
        },
        {
            "title": "移梅",
            "content": "邻家争乞丽春栽，玉手轻分带月培。窗下老翁迂入骨，清斋三日为移梅。",
            "comment": ""
        },
        {
            "title": "读陶诗",
            "content": "端居洗尘虑，细读渊明诗。畴昔慕此翁，寤寐忘调饥。此翁非诗人，而有天然姿。纷纷世事中，采采黄菊枝。此语人共赏，此意畴复知。知即公之徒，高风接皇羲。",
            "comment": ""
        },
        {
            "title": "恋绣衾",
            "content": "江烟如雾水满汀。早梅花、偏占浅清。倚翠竹、寒无力，想潇湘、斜日暮云。几回梦断阳春面，问百花、犹隔几尘。趁月夜、霜风峭，约彩鸾、同载玉笙。",
            "comment": ""
        },
        {
            "title": "汉地",
            "content": "汉地文书密，胡天岁月深。但高苏武节，不察李陵心。过雁西风急，荒台朔气沉。同生不同恨，万里一霑襟。",
            "comment": ""
        },
        {
            "title": "反輗歌二首",
            "content": "生人送死人，哀哀泪如霰。生人阅寒暑，冉冉亦如电。来去递相送，展转不可见。丘樊谨封殖，陵谷犹有变。万古长如斯，何庸臻深辩。",
            "comment": ""
        },
        {
            "title": "翠云寺",
            "content": "杖屦入云端，天空眼力宽。地因山气湿，窗带瀑声寒。隐几俗氛远，捲帘僧梦残。相逢隐沦者，妙语亦翻澜。",
            "comment": ""
        },
        {
            "title": "白莲",
            "content": "池上白莲花，秋风洗香雪。坐令红黛皆尘俗，一种凄凉不堪折。微波脉脉露光漙，姑射仙人步烟月。",
            "comment": ""
        },
        {
            "title": "痴猫",
            "content": "爱汝{左文右扁}斓任汝痴，了无杀意上须眉。通宵鼠子喧人睡，政尔相忘也大奇。",
            "comment": ""
        },
        {
            "title": "金明池",
            "content": "桂海云蒸，瘴山雾暖，片雪何曾到地。羡长日、岛仙清暑，自学得、剪冰裁□。把岁寒、五出工夫，别妆点薰风，尽成清致。尽虹雨翻晴，暮霞焦土，一种凄凉如洗。酝藉丰标浑无比。应似惜、潇湘蕙疏兰弃。纵未入、众芳题品，终自倚、一涯风味。待等闲、留取遗芬，伴檐匐芳菲，蔷薇清泚。看佩贯胡绳，心灰宝燎，到了未输兰蕙。",
            "comment": ""
        },
        {
            "title": "进酒行",
            "content": "玉槽夜压葡萄碧，石溜寒泉响凌历。水精壶中澂琥珀，醉呼酒星下瑶席。小鬟春风花满头，堂堂一曲真珠喉。六国三朝春江流，眼花落井消千愁。",
            "comment": ""
        },
        {
            "title": "如梦令",
            "content": "窗外燕娇莺妒。窗下梦魂无据。梦好却频惊，不到彩云深处。无绪。无绪。红重一帘花雨。",
            "comment": ""
        },
        {
            "title": "元日云安道",
            "content": "元日度巴云，时逢朐{左月右忍}人。野梅空自落，山鸟暗知春。不醉新年酒，徒悲异域身。无穷倦行意，亭柳漫风尘。",
            "comment": ""
        }
    ]
}