{
    "dynasty": "宋",
    "author": "刘应凤",
    "poems": [
        {
            "title": "挽罗榷院子远",
            "content": "共说门庭王谢盛，谁知骨相岛郊穷。躬行自得前贤法，家礼犹还三代风。脚迹肯随权要出，头衔宁与浊流同。湖山寒食多新鬼，地下何颜见此翁。",
            "comment": ""
        },
        {
            "title": "送文总管朝燕四首",
            "content": "点检桑枌泪几行，羞和书屋总荒凉。孔明景略留遗传，分挂当年夜雨床。",
            "comment": ""
        },
        {
            "title": "送文总管朝燕四首",
            "content": "夹道红旗驻马蹄，乡人将喜又将疑。天留中子继孤竹，谁向西山饭伯夷。",
            "comment": ""
        },
        {
            "title": "挽罗榷院子远",
            "content": "国亡何忍家偏活，百鬼欺凌任所遭。老大伊川七分易，飘零正则九章骚。修持惯习甘辛苦，俯仰难容誉处高。日月时同来去异，云间应叹众生劳。",
            "comment": ""
        },
        {
            "title": "寄青山",
            "content": "曾诵先生感寓诗，如今似写我心悲。西施贫处无盐笑，乌获饥来竖子朝。不士不农焉用彼，无齐无楚竟何之。光阴未老人先老，荒草斜阳泣断碑。",
            "comment": ""
        },
        {
            "title": "挽罗榷院子远",
            "content": "尝忆东华里饭时，五千字挟海潮飞。臣愚敢避权奸忤，主弱宁知国事非。相马有奇堪下拜，屠龙无用只空归。江南文物侵寻尽，洒泪单传第一衣。",
            "comment": ""
        },
        {
            "title": "送文总管朝燕四首",
            "content": "唤得岚乡昨梦回，东风万里上金台。出关曾解婆娑否，枝北枝南一种梅。",
            "comment": ""
        },
        {
            "title": "挽朱梧月",
            "content": "早岁出山交识广，晚年闭户子孙单。酒边谈笑俱成史，病后风骚尚可坛。直向九泉寻辈行，肯留百世说艰难。江空云冷衣冠尽，猿鹤羞人指亦弹。",
            "comment": ""
        },
        {
            "title": "中斋归自海上见访",
            "content": "拂石为床席白云，鲸鱼背上有归人。谏书檄草俱成血，野服黄冠再见身。麈尾悲酸浑欲死，灯前潇洒俨如神。更阑万籁收沉尽，地阔天高两主宾。",
            "comment": ""
        },
        {
            "title": "送文总管朝燕四首",
            "content": "满眼平畴草自春，乌鸦无数是耘丁。鬼神如奉君王问，为说东南燐火青。",
            "comment": ""
        }
    ]
}