{
    "dynasty": "宋",
    "author": "周文璞",
    "poems": [
        {
            "title": "题胡女骑",
            "content": "燕山雪花一尺飞，胡人胡女夜打围。海东青过流沙西，黄头郎主独自归。创残狐兔悬毡车，疲惫鹰犬闻笳悲。君不见自从石晋纳书款，白沟河漘作边面。",
            "comment": ""
        },
        {
            "title": "壬戌春日",
            "content": "自从忧患长精神，兀坐斋房过了春。凿落盏乾官烛暗，樗蒲齿龀旅囊贫。皇天老眼非尘世，白日闲愁自替身。一段风光好如画，未须全与路行人。",
            "comment": ""
        },
        {
            "title": "送人之武夷二首",
            "content": "终向名山度此生，此生吟骨要猿擎。洞宫终与人间别，六六峰高削紫琼。",
            "comment": ""
        },
        {
            "title": "春怀",
            "content": "棠梨未落柳丝长，料望幽人作断肠。已自不堪田父饮，更能重入少年场。山连莽莽荒陂白，门掩萧萧野日黄。想得故园疏雨外，樽前催拍杜韦娘。",
            "comment": ""
        },
        {
            "title": "赠虎丘僧道辉游天台二首",
            "content": "少小即精勤，参禅复著文。香薰滬渎像，茶酹武丘坟。入定山猿见，吟诗海鹤闻。幽情正迢递，又拜石桥云。",
            "comment": ""
        },
        {
            "title": "行歌四首",
            "content": "春霏霏兮秋靡靡，叹息赏音人已死。堪嗟玉雪缀空条，可奈芳蕤逐流水。融怡艳冶恨欲销，世间风雨何寂寥。有谁肯为吹葬箫，往和蟋蟀谐鸱鸮。",
            "comment": ""
        },
        {
            "title": "石林",
            "content": "苍苍一林石，零散少存者。分携多子孙，不胜落田野。虚堂有天就，乃在绝壁下。存者宁非真，散者亦已假。相君久藏山，远客初击马。幽玩埋莓苔，孤嘀坐梧槚。方咏兹游清，未敢泥风雅。",
            "comment": ""
        },
        {
            "title": "访梅二首",
            "content": "起看重雾白漫漫，略见春风在树间。傍水出篱犹未快，淡烟微雨又青山。",
            "comment": ""
        },
        {
            "title": "望云亭",
            "content": "淑气槃槃接九原，须臾鳞合更瀰漫。自从蒿里无颜色，来到钟山有泪痕。往者英雄俱雨绝，后来哀痛欲河翻。夜深月照长松下，谁见孤飞出墓门。",
            "comment": ""
        },
        {
            "title": "遣兴",
            "content": "山中雨更愁，不是弃吾州。怀母未能去，诉邻谁肯留。茶人穷似虱，药户狭于舟。一磵多深碧，嘲吟尚自由。",
            "comment": ""
        },
        {
            "title": "和涧泉赋山楹",
            "content": "共惟古至人，用意事物表。一丘谩摧残，八极自围绕。不劳日月运，坐见岁时了。鲁梦久不作，楚赋那遽晓。既烦匠氏来，谁谓此山小。云衣方纷敷，雪干复夭矫。沐浴抱归藏，乐甚忧悄悄。",
            "comment": ""
        },
        {
            "title": "再游九溪",
            "content": "昔年九溪十八涧，今度见之逾清真。静依落落石路晚，闲绕寂寂山家春。可怜潺湲似留客，更觉曲折能随人。得得杖藜来尽目，野棠山杏亦精神。",
            "comment": ""
        },
        {
            "title": "暮雨",
            "content": "暮雨潇潇郎不归，尊前谁忆旧歌词。望夫乌臼浓于染，叶叶惊秋恨欲飞。",
            "comment": ""
        },
        {
            "title": "山行行歌十首",
            "content": "竦楶雕珉万万层，云头晃晃现觚棱。野人自爱幽深景，只是寻常不见僧。",
            "comment": ""
        },
        {
            "title": "水仙庙鼓吹曲四首",
            "content": "龙飞天门，鸡鸣日观。湖州有鹤知夜半。端冕结缨，锋车施幰。瞻彼孤山，男呼女怨。欲裂冕毁车，春荣秋枯，无翁愁予。",
            "comment": ""
        },
        {
            "title": "下竺",
            "content": "静看唐人刻，相连坐石阴。鸟啼留客意，果熟住山心。野水流诗叶，天香袭道林。云根有桂子，应待月中寻。",
            "comment": ""
        },
        {
            "title": "辘轳体",
            "content": "野人无事时，常诵极玄时。写遍千山寺，吟行九曲溪。谁为补天手，同是决云儿。欲去无人问，今霄醉似泥。",
            "comment": ""
        },
        {
            "title": "病后",
            "content": "风灯露水两茫然，莫为欢华少壮年。无病更须求药物，爱闲犹要觅缗钱。此生身世揶揄里，末路光阴泣涕前。快出囊中餐玉法，白云深处日高眠。",
            "comment": ""
        },
        {
            "title": "戊辰感事二首",
            "content": "幕府才方盛，军师意最高。何年燕巢木，几处马腾槽。驰骋心方壮，指麾身更劳。周诗歌劳徕，费誓说逋逃。行阙占风角，穹庐拜羽旄。飞腾真有种，淡泊正相遭。",
            "comment": ""
        },
        {
            "title": "金陵怀古六首",
            "content": "杳杳旧踪寻不得，茫茫遗恨有谁穷。长安败绩谁怜汝，灞上收声未到公。",
            "comment": ""
        },
        {
            "title": "送人之桐柏",
            "content": "半溪松黄堆碧波，狂夫于此欲如何。洞天春晚归不得，司马悔桥芳草多。",
            "comment": ""
        },
        {
            "title": "中秋日游能仁北寺两刹",
            "content": "轻云漠漠烟漫漫，杖藜扶行不作难。无量寿佛像最古，未曾有经碑亦残。秋花泫露颜色好，客子着雨衣裳单。题诗写寄莓苔壁，勿使俗人相对看。",
            "comment": ""
        },
        {
            "title": "南华阳洞",
            "content": "稽首游名山，驾言入华阳。南洞极秘怪，松草泉水香。曲几妙隶画，残碣刊灵章。俛首试一闚，冷风袭绡裳。守庵敬爱客，暖我紫术汤。遗我鹅眼钱，云是洞所藏。往有寻幽徒，入见黄金墙。侈心或已起，几受奇鬼戕。身傥获会遇，敢恨飞蓬霜。更丐一片土，小筑安闲房。朝披神芝图，暮试{讯讠换食}饭方。",
            "comment": ""
        },
        {
            "title": "凤门泉",
            "content": "石根两眼北流泉，乳窦潜通御井边。飘出宫花人不识，又沿衰草下山前。",
            "comment": ""
        },
        {
            "title": "挽正字南仲四首",
            "content": "卷舌空沉彩，芸香亦蠹贤。几时噫凤沼，一旦感龙泉。远播雕题外，高垂若木边。煎胶嗟不及，遗碣暝台悬。",
            "comment": ""
        },
        {
            "title": "绝句四首",
            "content": "隔林八十庞眉叟，理竹疏泉过一生。见说石林身健日，把书只在石中行。",
            "comment": ""
        },
        {
            "title": "皋桥",
            "content": "伯鸾出京师，慷慨歌五噫。岂无济时心，升降与我违。有来适吴中，舂粱救寒饥。吴人皋伯通，舎之慰穷栖。方志虽或除，此桥犹可稽。伯鸾号逸民，佳传照绿绨。伯通赖有此，庶几与子齐。至今阊门外，两冢陪要离。累累各高大，冥冥春草萋。古者贤哲人，不计凤与鸡。焜耀亦偶尔，埋没何凄兮。出语贺两公，亦以昌吾诗。",
            "comment": ""
        },
        {
            "title": "望茅山六言三首",
            "content": "蒋家兄弟清古，著书互相推宗。抟土划沙戏剧，穿岗度岭从容。",
            "comment": ""
        },
        {
            "title": "游栖霞四首",
            "content": "优尼制铜觉，欲住女主龄。主称金轮王，录在华严经。而捨觉富贵，爱慕涂椒馨。月黯回心院，妖魂啼窈冥。僧人弗知此，独受一峰青。分减傥及我，终岁栖林垌。",
            "comment": ""
        },
        {
            "title": "跋钟山赋二首",
            "content": "往在秦淮问六朝，江楼只有女吹箫。昭阳太极无行路，岁岁鹅黄上柳条。",
            "comment": ""
        },
        {
            "title": "孤山桃花二首",
            "content": "莫向蓬蒿恨不遭，梦魂曾钓海山鳌。当时不合轻仙事，惆怅灵风满碧桃。",
            "comment": ""
        },
        {
            "title": "寄食有感三首",
            "content": "清明好时节，傲吏小诗家。失意因流水，伤心为落花。人归知市静，日落见山斜。明日三叉路，村醪亦自佳。",
            "comment": ""
        },
        {
            "title": "濑上贞女祠",
            "content": "估客征夫上野桥，锦缡玉瑱亦萧条。人间多少乘除事，到了英雄恨不消。",
            "comment": ""
        },
        {
            "title": "山行行歌十首",
            "content": "天风稳送步虚声，杂和漫山桧柏鸣。远望山腰多白石，细看知是野人行。",
            "comment": ""
        },
        {
            "title": "王道士庵",
            "content": "出家才二十，小筑契初心。水浸篱根冷，苔封井臼深。狖啼天惨惨，犬吠月阴阴。又踞藜床座，焚香鼓内琴。",
            "comment": ""
        },
        {
            "title": "逸士坟",
            "content": "魂归魄散两逍遥，小小丘亭慰寂寥。守墓未须耘宿草，白蟾方护紫芝苗。",
            "comment": ""
        },
        {
            "title": "戒坛",
            "content": "相君孙女小乘僧，身入只园佛律行。三级戒坛秋色冷，个中蝼蚁亦长生。",
            "comment": ""
        },
        {
            "title": "一翦梅",
            "content": "风韵萧疏玉一团。更著梅花，轻袅云鬟。这回不是恋江南。只是温柔，天上人间。赋罢闲情共倚阑。江月庭芜，总是销魂。流苏斜掩烛花寒。一样眉尖，两处关山。",
            "comment": ""
        },
        {
            "title": "过凤山有感二首",
            "content": "秋芜阙是草堂基，惟有南邻尽得知。辛苦置家将守冢，告求广地要穿池。净莲已付乡僧掘，慈竹从教墓客移。虽向龙湾作耆旧，此生宁没暂来时。",
            "comment": ""
        },
        {
            "title": "题曹武帝削瓜图",
            "content": "阿瞒瓜分姿，见之垂髫中。此心既弗乂，此道安可洪。汉祚既坠地，馀子方困穷。仁义傥自唱，历数岂不同。挟令及宫阃，杀士延奴童。至今吊古徒，哀痛殊未终。实以己逼仄，遂令彼长雄。画图出后世，略见经营工。想其鼎峙势，亦天诱其衷。此章弗徒歌，聊以裨国风。",
            "comment": ""
        },
        {
            "title": "梅梁歌",
            "content": "文命殿角东北左，上有梅梁铁交锁。传闻旧时枝叶生，本质鳞身无不可。有时匹练离朱栱，归带湿萍光欲动。低头下吸菲岭泉，奋髯直入阳明洞。旁观但怪香火浓，顷刻即令风雨送。尔不见饥乌啄鼓来馈食，走入嵩高化为石。禨祥祸福傥或归，阴阳幻变谁能测。玉笥观挂白玉梁，含元追下流血柱。异事苟逢博物问，后来那得详其故。卷丹云，凝素雾，玉箫九成奠雕俎。登歌升降只仰府，呜呼梅梁匆飞去。",
            "comment": ""
        },
        {
            "title": "五月五日至京口",
            "content": "回回望秦淮，出语重烦喋。凯风初酸辛，灵雨更凄切。畴昔之所经，望见心已折。粤从世态换，转见凡事别。缗钱换仍艰，旅饭杂砂屑。坊市半颓毁，物货仅罗列。鸣凤斯不闻，遗沴犹惨烈。凌晨转时序，涂路已入浙。京清虽快人，忍作昌歜节。身本无瑕疵，反被谗口谍。低翔就师友，庶几免磨灭。青旷虽未能，玄畅差可悦。如其守微言，予将俟来哲。",
            "comment": ""
        },
        {
            "title": "东阳道中",
            "content": "野店梢头起灶烟，江云弄色半晴天。暗泉绕砌喧人语，远烧侵林照客鞯。晚日未收鸡上树，春风欲度鸟耘田。布帆无恙归心稳，才到家山又迫年。",
            "comment": ""
        },
        {
            "title": "赠孤山道士二首",
            "content": "清秋古洞无猿啸，自觉寻行幽意微。处士桥边增怅望，几回沽酒对斜晖。",
            "comment": ""
        },
        {
            "title": "寿星寺闻子规二首",
            "content": "莫向空山恼病僧，暮云台殿异乡人。多时不识巴江路，守着浓花哭过春。",
            "comment": ""
        },
        {
            "title": "即事二首",
            "content": "龙护朝元阁，鹤栖封禅台。中原垂白叟，只望羽书来。",
            "comment": ""
        },
        {
            "title": "十月过凤山舟回入项王祠用前韵",
            "content": "坠叶浓于染，孤花净似霜。溪山如有待，朱粉玄施妆。胜境如天上，雄鸣自帝旁。工陈白玉琯，人坐紫金床。古兕称春酒，灵虬换夕香。风筝犹有韵，星弁忽分行。念此锄榛垄，频来渡苇航。欲挥终极泪，只废苦吟章。慨慵辞欢伯，英雄忆愤王。逝骓嗟弗及，撞斗恨难量。起舞何劳短，行歌未要狂。断云将落日，千古助哀凉。",
            "comment": ""
        },
        {
            "title": "狼山",
            "content": "吾母祷于山，生我偃蹇身。卅八始入寺，所天俱不晨。归人复何之，所愿清战尘。勿复论衔钩，去作瑞世珍。",
            "comment": ""
        },
        {
            "title": "水仙庙鼓吹曲四首",
            "content": "水奫沦兮不扬，山嵚岑兮多巨石。神来下独舂，仰昂神远适。王孙的咳，神无亟兮。",
            "comment": ""
        },
        {
            "title": "赠苏召叟",
            "content": "句容县古寺，壁有道玄笔。晃晃缨络躯，渺渺烟雾质。一堵最光怪，朱泥久堙郁。泥去墨亦尽，惨淡意都失。恨不还其人，加巾急鞭抶。毁弃加弗敬，请论如汉律。罗汉院塔影，颠倒难致诘。稗书志海翻，此理殊未必。今君所归路，正向此中出。况有吊古才，仰天痛呼屈。勿称荒唐言，析理资按述。其馀传播咏，淋漓满箱帙。栖霞者悲壮，茅洞者清逸。珍题倘相命，当第为甲乙。",
            "comment": ""
        },
        {
            "title": "游洞霄",
            "content": "天柱青峨峨，石笋危不堕。晃晃银云收，谁子开玉锁。崩腾放闸水，煜爚入洞火。神境偕灵休，乃欲搜碎琐。愧彼朽浊颜，一得在无我。致彼老铸凝，披褐迎路左。愿留护银铛，被叶盘礴裸。玉{上竹下氏}付九虎，游宴升页峨。为言子速去，勤苦悔坎轲。反朴招太和，当免运劫祸。恸哭出青松，残龄其或可。",
            "comment": ""
        },
        {
            "title": "过旧居遇邻家子述怀",
            "content": "忆昔玉雪时，最感邻媪嫂。翦罗作发鬌，添玑缀纹褓。今回遇孙枝，面墨体枯槁。念彼旧宅凶，灾衅失依保。此生未还役，况复念家道。冷节反乡闾，江路见芳草。夺恃罹荒饥，连岁愁浩浩。流离在山县，只有泉水好。野樱聚紫玫，衒弄晴日杲。半为鸟雀盗，半被奴婢讨。佰弜必尽护，盘钉如拱宝。坐荐一盏春，便足舒远抱。",
            "comment": ""
        },
        {
            "title": "出白下",
            "content": "南朝禁篽夕阳明，犹与游人作队行。烟满天渊池上路，菜花黄尽绿阴成。",
            "comment": ""
        },
        {
            "title": "江南曲四首",
            "content": "郎与新欢浓，侬与旧欢熟。懊恼对行人，当为歌艳曲。",
            "comment": ""
        },
        {
            "title": "夜归",
            "content": "还山迫暮夜，枕石吟下眠。梦作童子日，采花弄寒泉。回身在人世，欲去尘网缠。永谢欢乐情，把袂入紫烟。",
            "comment": ""
        },
        {
            "title": "过凤山有感二首",
            "content": "当年准拟作家林，溪墅楼居意已深。隐者自应寻别业，凤兮何肯负初心。参差一段囊中玉，激烈三更月下吟。若不速来相就饮，定应从此失知音。",
            "comment": ""
        },
        {
            "title": "山行行歌十首",
            "content": "虫蛀黄连彻夜焚，秦谣楚诵少人闻。近前欲问新宫信，鹤带灵芝入暮云。",
            "comment": ""
        },
        {
            "title": "分梦泉",
            "content": "偷得两泓清，同他猿鸟吃。上下泉边身，上下床上客。相对各相忘，山中小花白。",
            "comment": ""
        },
        {
            "title": "初营凤山",
            "content": "香草参差种，幽花逐旋移。既添醒酒石，须着放生池。春在年年好，山来处处奇。吹箫吾不解，长啸却相宜。",
            "comment": ""
        },
        {
            "title": "绝句四首",
            "content": "解呼威羽归丹穴，可缚单于献汉宫。四面八方笼不住，许来分坐此山中。",
            "comment": ""
        },
        {
            "title": "题蔡武伯所藏荆公砚",
            "content": "兽面鼎足奔回互，中有润泽比雨露。当年曾出富国疏，老子平生用心处。帝谟商颂周六典，刻画声形劳解诂。至今文字与风骚，一一相辉炫湘素。如闻四海失枝梧，可憾诸公欠调护。谁令天乎遽如许，可是石也能无预。陈玄同归蒋山路，亦使高人野僧觑。若为持入定林中，应有明云入天柱。吾乡风流蔡夫子，匣而藏之美无度。君不见公乡后进陆象山，作祠堂记馀千言，直欲百世俟圣贤。惜哉不得铭此砚，使失意心惘然。",
            "comment": ""
        },
        {
            "title": "山行行歌十首",
            "content": "带浅人家隐树深，嫩晴天色弄云阴。好风袅袅穿林去，吹散松黄似郁金。",
            "comment": ""
        },
        {
            "title": "上强寺",
            "content": "方池流水碧溶溶，怊怅灵蛇不易逢。门外行人常立看，一株唐末半枯松。",
            "comment": ""
        },
        {
            "title": "濑上怀古",
            "content": "古寺閟岑郁，空梁悬斋鱼。神坐既欹仄，德容亦饥虚。先生贫有命，山僧乐无馀。长安满市花，匹马吟九衢。寥寥北邙山，而谁噫荒墟。岂有先生者，不如山僧欤。盲风振苕华，重露落芙蕖。何当醉尉归，方坐钓水隅。",
            "comment": ""
        },
        {
            "title": "吊黥卒",
            "content": "吾作穷奇白下囚，汝披短褐从吾游。蒋侯庙畔沽春酒，周处台边送客舟。械欲破时应日惨，命将绝处亦天愁。江陵柳大如知此，对着官军辄泪流。",
            "comment": ""
        },
        {
            "title": "浪淘沙 题酒家壁",
            "content": "还了酒家钱。便好安眠。大槐宫里著貂蝉。行到江南知是梦，雪压渔船。盘礴古梅边。也信前缘。鹅黄雪白又醒然。一事最奇君听取。明日新年。",
            "comment": "【注释】这是一首即兴抒怀的小词，意味隽永。词中所写到的事，是“还了酒家钱”之后的一些活动，如酒后的安眠，美梦的欢欣与破灭，伴随着江南路上的行程以及在古梅边的“ 盘礴 ”。不难看出作者是嗜酒的。然而，他的嗜酒贪醉，与他所处的时代及个人的遭遇有关。他生活在多灾多难的南宋末期。他个人的遭遇也颇不幸。在金兵南下 、宋室南渡之际，“室庐既焚荡，飘零住江潭”（均见《呈巩睡翁礼》）他的祖、父辈都随着宋室的南渡而辗转江南。他曾任过溧阳县丞，又曾隐于方泉，穷愁潦倒，坎坷不遇。他不愿意与当时的污浊社会同流合污，因而“独抱于洁清”（《方泉赋》）。他的这种行动，又往往受到时人的嘲弄，他对自己的不幸是悲愤的，但又不直接多发愤慨激烈之间，反而婉转其辞：“噫吾命濡滞于此丘（按指方泉）兮，又何敢怨怼而舛差。”（《方泉赋》）他往往是在醉中讨生活，求解脱，如他在《闲居日有幽事戏作》诗中所说：“自知痴得计，常用醉为醒 。”知道了这些背景，对我们了解这首词的深意就容易了。词人的嗜酒、醉眠，他的美梦及其破灭等等，都是处于当时社会现实下郁郁不得志的反应。词中“大槐宫里着貂蝉 ”，是用来批判当时富贵无常、得失不定的社会现实。作者曾任过小官，也算在“大槐宫”里呆过的人物，然而词人对“宫”内的沉浮、冷暖深有体察。作者将醉眠后的情景信手拈来，实际上却有更深层的弦外之音，即作者对现实的一种曲折而委婉的批判。“雪压渔船 ”，自然是作者在梦醒之后所看到的真实景物 ，却也未尝不是当时社会现实的形象表现，写其严酷，寓有作者的指斥之意。至于“盘礴古梅边”等，则是作者性格另一侧面的表现。“盘礴”，即箕踞而坐。一般说来，傍梅而踞，对于文人而言，自然是一种绝好的境界。但这里却别有用意。“箕踞 ”这种坐法，是以屁股坐地，两腿斜前伸出，状如簸箕，是一种傲慢不敬的姿态。这是作者以自己的放浪形骸去嘲弄礼法以至愤世的一种行动表现，是对当时社会的一种反抗形式。从词的语言风格来说，这首词写得谑而不虐，幽默诙谐。吃酒还钱，事极平常，但以之入词，就表现了一个不赊不赖的醉汉形象，饶有兴味，却令人耳目一新。词的下片，作者将他在“古梅边”那种放浪形骸的“盘礴”，说成“ 也是前缘 ”，是前世定下的缘分，显然是小题大做 ，故弄玄虚 ，把本来不相连系的事情硬是凑在一起，意在构成幽默。这种表达，尽管作者寓有嘲弄礼法的用意 ，但在文字表达效果上，首先征服读者的，却是它的幽默诙谐。“ 鹅黄雪白”，在这里，“雪白”指雪；“鹅黄”是指早春杨柳枝条上所泛出的那种淡黄色 ，作者有“ 岁岁鹅黄上柳条”（《跋钟山赋》）的诗句，这种初春的消息，与白雪相映，醒然在目，预示着作为新春佳节的新年很快就要到了。最后一句的诙谐与奇特，更是超出常人想象之外：“一事最奇”，猛提一笔，突如其来，形成悬念；“君记取 ”，使读者自然形成了一种紧张的气氛，就在人们屏息而待的时候，词人却出人意料地说出了一件尽人皆知、无“奇”可言，更无加“最”之理的答案：“明日新年 ”，把严肃的悬念立刻化为轻烟，随之而来的是读者的释怀，甚至捧腹 。这是一种虚张声势、大起大落的笔法，从而构成语言、语意上的起伏跌宕。但在这里，作者也并非为诙谐而诙谐，诙谐之中也流露了他的伤感。“鹅黄雪白又醒然”以至“明日新年”，诵读之下，在一阵捧腹之后，细味深参，便觉一种逝者如斯、流年暗换的伤感情绪隐然可见。词中的“又”字，将作者的这种伤感，传达了出来。原来作者的诙谐只是其表象，腹中却有郁结。这首词的好处便是这样：在诙谐幽默之中，作者将要奚落的，奚落了；将自己的狂放不羁的性格和伤世之情，相当生动地表现了出来。严肃的内容，发之以诙谐幽默的形式，这就是它的特色所在。"
        },
        {
            "title": "寄韩涧泉",
            "content": "穷冬孤陋只书痴，肯为凶荒强忍饥。师友渊源似公者，舆台贫贱亦安之。人来山县犹须债，雨映茅檐但要诗。欲诣楼居无逸步，要从老手化神奇。",
            "comment": ""
        },
        {
            "title": "行歌四首",
            "content": "先秦古书世已稀，国风雅颂声又微。彼美人兮在天路，马蜷局兮将安归。古人所怀已汩汩，今人所怀又忽忽。我亦东西南北人，相逢且尽杯中物。",
            "comment": ""
        },
        {
            "title": "腊月八夜雨",
            "content": "愁云欲雪未成雪，忽闻寒雨夜淋浪。但知岁月堕寂寞，不悟乾坤发艳阳。天黑鬼车声更大，夜阑客枕梦初长。明朝起视篱砌下，草芽浥浥又回黄。",
            "comment": ""
        },
        {
            "title": "法宝寺",
            "content": "细竹千竿殿影斜，龙颜曾此着袈裟。寺楼杳杳钟声度，疑有宫娥出晚花。",
            "comment": ""
        },
        {
            "title": "送人归苕溪",
            "content": "愤王祠庙桃花下，愁苦看春又隔年。今夜白苹风更恶，去时须傍采菱船。",
            "comment": ""
        },
        {
            "title": "赠陈宗之",
            "content": "伊吾声里过年年，收拾旁行亦可怜。频嗅芸香心欲醉，为寻脉望眼应穿。哦诗苦似悲秋客，收价清于卖卜钱。吴下异书浑未就，每逢佳处辄留连。",
            "comment": ""
        },
        {
            "title": "尧章金铜佛塔歌",
            "content": "白石招我入书斋，使我速礼金涂塔。我疑此塔非世有，白石云是钱王禁中物。上作如来捨身相，饥鹰饿虎纷相向。拈起灵山受记时，龙天帝释应惆怅。形模远自流沙至，铸出今回更精致。钱王纳土归京师，流落多在西湖寺。钱王本是英雄人，白莲花现国主身。蛇乡虎落狗脚腾，何如红袍玉带称功臣。天封坼开即退听，两浙不闻笳鼓竞。归来佛子作护持，太师尚父尚书令。一枚传到白石生，生今但有能诗声。同袍秦外铦师兄，哦诗礼塔作佛事，同吃地炉山芋羹。何曾董陆绮床供，但见相轮铜绿明。哦诗礼塔犹未毕，芦叶低飞山雨湿。",
            "comment": ""
        },
        {
            "title": "闲居日有幽事戏作",
            "content": "竹暗僧窥户，莎寒鹤上厅。壁悬陈处士，屏帖少微星。垒甓为蔬圃，埋盆学蓼汀。自知痴得计，常用醉为醒。野客兼称仆，幽禽代作伶。浴凫翻落磵，斗雀堕空庭。算数推三甲，防身召一丁。案头松叶响，墙角柚花馨。梵庋堆书笈，醪罂隐粟瓶。茅茨隐烟雨，鸡犬也忘形。",
            "comment": ""
        },
        {
            "title": "早起",
            "content": "佛香才了换儒巾，身是人间自在身。一路野花清养目，半沟流水静怡神。",
            "comment": ""
        },
        {
            "title": "归别墅",
            "content": "幽栖久不到，猿鹤擅藤萝。丛绦生将遍，流泉咽更多。邻翁新酿熟，野寺暮钟和。亦有经行者，来观倚杖歌。",
            "comment": ""
        },
        {
            "title": "西湖小隐",
            "content": "先帝何曾宠幸臣，家园籍没几经春。一丘赐与婵娟魄，教主西湖似洛神。",
            "comment": ""
        },
        {
            "title": "乌媒",
            "content": "一自弋者篡，冥飞亦云多。庖牺网未收，同类如予何。已噤伐斧篇，去去依女萝。",
            "comment": ""
        },
        {
            "title": "赏春二首",
            "content": "满酌黄封都市酒，斜簪缥蒂御园花。半酣更乞跳珠水，独对风炉自煮茶。",
            "comment": ""
        },
        {
            "title": "阴山",
            "content": "阴山祠下月如霜，不为吟猿断杀肠。折得检花无处赏，带枝分与棹船郎。",
            "comment": ""
        },
        {
            "title": "敬思堂四言",
            "content": "有亭央央，高丘之傍。父兮母兮，坚深埋藏。厦屋凄凉，宰木成行。春秋蒸尝，酒浆牛羊。身体俯伛，虽劳弗彰。心志瞀乱，虽烦弗扬。欲求幽阴，茫茫洋洋。两间四方，实击我肠。何以照之，明神后皇。凡今之人，谁同慨伤。",
            "comment": ""
        },
        {
            "title": "宫人斜",
            "content": "魂魄凄凉掩暮尘，野花山叶自精神。年年中使头边过，暗里相看似路人。",
            "comment": ""
        },
        {
            "title": "九溪十八磵",
            "content": "九溪十八磵，冷见帝青苔。洗足僧书石，临流客放杯。案头松叶响，身畔野花开。百六辞歌吹，清游始一回。",
            "comment": ""
        },
        {
            "title": "晚菊",
            "content": "亭亭砌下黄金花，霜后颜色如矜夸。玄英摧挫百卉尽，独自照耀山人家。湘累晨餐不论数，千岁高丘恐无女。君不见天宝杜陵翁，晚节尝为少年侮。",
            "comment": ""
        },
        {
            "title": "绝句二首",
            "content": "入春便与僧为友，紫萼黄英见坐禅。昨日邻翁催入社，谢他只是说无钱。",
            "comment": ""
        },
        {
            "title": "寄茅山道友三绝",
            "content": "九锡碑亭日欲曛，有人趺坐对炉薰。凭谁传语桓司马，句曲山中只白云。",
            "comment": ""
        },
        {
            "title": "夜坐读书",
            "content": "此生无耽嗜，独具爱书癖。旁搜固未暇，乍见亦略识。尘土苦见污，更苦官事逼。纸灯既自剪，竹牖仍仆织。山邑少文献，有亦何自觅。随行五升郗，一岁无滴沥。向来长安市，阅之常竟夕。怅然梦里去，莽莽云雨侧。哦此谓寒螀，夜漏三十刻。",
            "comment": ""
        },
        {
            "title": "玉晨观二首",
            "content": "野笋冲泉出，山花避石开。余方有公事，不为等闲来。",
            "comment": ""
        },
        {
            "title": "访梅二首",
            "content": "幽花堕在石根傍，几欲移将近草堂。草草一尊聊尔尔，跨驴归去月荒凉。",
            "comment": ""
        },
        {
            "title": "重经洞霄",
            "content": "曩既负幽讨，今敢萌遐心。扶桑下阳驭，砮磬浮空林。琼台渺詄荡，蕊佩栖高深。屡见仙骥舞，遥聆玄女吟。如遂睹开辟，那复忧崎嵚。抱关职贵重，启闭非所任。灵飚制虬户，同此琅琅音。愿并翠绡水，写之朱丝琴。",
            "comment": ""
        },
        {
            "title": "古琴歌",
            "content": "山人袖携古琴来，形模拙丑腹破穿。上两金字亦残漫，自云得自十年前。十年前宿野店间，野店岑寂无炊烟。只将百钱乞翁媪，回买湿薪煨涧泉。老翁持出一木段，刀痕凿痕斧痕满。秀才望见三叹羡，学琴以后何曾见。此是成都雷氏为，揩摩雷字分明现。持归修治调曲成，曲成他人不肯闻。初弹羑里可释憾，再鼓广陵如雪冤。将归古操次第传，龙入我舟何可怜。",
            "comment": ""
        },
        {
            "title": "句",
            "content": "衣篝不用绿沉烟。",
            "comment": ""
        },
        {
            "title": "绝句四首",
            "content": "纱笼解散坐门畿，生怕逢人索接篱。朝雨洒来山更净，舂锄恰好到方池。",
            "comment": ""
        },
        {
            "title": "句",
            "content": "凄凉一似观堂僧。",
            "comment": ""
        },
        {
            "title": "题卢申之骡纲图",
            "content": "昔日三郎骑尔祖，庙食太山可辛苦。后来崎岖蜀栈间，弃置龙媒复亲汝。深山古木雪漫漫，险途十步九步艰。纲头{左口右句子}嘱勿损折，要尔助军身补官。",
            "comment": ""
        },
        {
            "title": "诵哀江南赋",
            "content": "高桥沙水涸，台城蔓草缠。下有烦冤人，诵此危苦篇。我生楚臣后，身在江枫前。但见去魂远，不见归魂还。惟昔爱好词，细碎穷注笺。中间多佚事，他书亦不传。极欲补阙漏，今方长弃捐。重效嘈囋声，庶几与周旋。",
            "comment": ""
        },
        {
            "title": "行歌四首",
            "content": "雪压门外土骨堆，一番两番春始回。归来但见邻舍换，老树红花如死灰。商量千古有何事，经营八纮非汝才。乘除幻变既如此，何不快呼鹦鹉杯。",
            "comment": ""
        },
        {
            "title": "吴中秋日",
            "content": "郊原落叶已离离，尚有孤花闯短篱。小醉不成怜病后，苦吟未了说愁时。斗鸡走狗爰丝喜，临水登山宋玉悲。豆角已收无别事，待同野老赴襟期。",
            "comment": ""
        },
        {
            "title": "金陵杂咏",
            "content": "滟滟江波绿更肥，苍烟中有鸭鸥飞。当年神武今何在，老却遗民更不归。",
            "comment": ""
        },
        {
            "title": "偶题",
            "content": "海气江声相与浮，今时帝里旧杭州。西湖寺里多金碧，自厌秾华不肯游。",
            "comment": ""
        },
        {
            "title": "山行行歌十首",
            "content": "道院中间沐发容，施来元自赞皇公。君能百拜香烟下，不怕丹琼路不通。",
            "comment": ""
        },
        {
            "title": "寄山中道友三首",
            "content": "玉函捧上五云堆，着意通幽此一回。三十年来增怅望，更无人上望仙台。",
            "comment": ""
        },
        {
            "title": "孤山桃花二首",
            "content": "天上仙人休掷火，尘中道士莫烧香。可怜绛雪浑无赖，一簇千枝对草堂。",
            "comment": ""
        },
        {
            "title": "即事二首",
            "content": "乐使金花鼓，蛮衣紫锦鞍。蕃官船过界，驿吏报平安。",
            "comment": ""
        },
        {
            "title": "清明日书事",
            "content": "苍弁一如楚执珪，思想越吟身自低。涧水又如古智士，纵横流转多滑稽。杂花半开已倏落，如怨旷女离深闺。幽禽自呼复相命，如谴逐魄伤穹栖。而我自是不羁者，行行踏破青萋萋。今回荡桨苕霅溪，与野老辈相扶携。园池亭墅游历遍，自对蜀锦倾偏提。兴阑径走归弟舍，同沃浮蚁烹村鸡。百五之后最寥阒，独过赵湾西更西。野夫不知时节换，但要熟醉如春泥。",
            "comment": ""
        },
        {
            "title": "听琴",
            "content": "向人犹抱舜文弦，可煞书生不值钱。弹出履霜空作恶，一林风露已鸣蝉。",
            "comment": ""
        },
        {
            "title": "送人之金陵",
            "content": "江山不逐寒潮晚，陵墓犹含古木春。君入台城须访问，个中定有六朝人。",
            "comment": ""
        },
        {
            "title": "金陵怀古六首",
            "content": "江水无情碧草春，北朝留住老词臣。子规啼向青枫树，为尔离乡去园人。",
            "comment": ""
        },
        {
            "title": "上冢",
            "content": "蒸鱼燔肉当好羞，北面百拜如有求。愿身长健儿孙好，岁岁此日烧松楸。纸钱灰尽泪不尽，孤也虽在犹拘幽。沄沄金盖山下水，相送直过龙湾头。",
            "comment": ""
        },
        {
            "title": "归憩仁王寺",
            "content": "重到招提未觉迟，钵单初副袷衣时。僧房斋院门门闭，梅子枇杷树树垂。蚁荫经幢求托化，龙缠佛座学慈悲。长年无事闲来此，坐对空山讽小诗。",
            "comment": ""
        },
        {
            "title": "云根",
            "content": "云从会稽生，旦旦见伯禹。听读山海经，成龙不成虎。禹命云归欤，可向蕺山去。昂昂王内史，眉宇照今古。常在此盘旋，深藏无处所。王孙江海人，云根自栖翥。招邀玉叶来，以石为伴侣。既从衣上浮，只就茶里煮。不入晋家池，肯作秦望雨。两儒一支郎，不学世间语。吴伧哦五字，坎壈酸涩苦。并送山中人，约束云下取。",
            "comment": ""
        },
        {
            "title": "乌夜啼",
            "content": "何人弹阮咸，故故轻手摘。弹作乌夜啼，此意我所恻。南朝有帝子，作牧号侯伯。着身疑嫌间，生意日逼仄。爱妾闻啼声，改镇颁竹册。或云长安吏，性命在顷刻。小妇闻啼声，赦令敷大泽。身虽不肖甚，幼小着苍帻。再转作县佐，欲塞父祖责。濡墨决疑讼，行朱慰冤魄。群凶见之怒，极意便刳磔。首沮隶阳桥，公议亦已格。痛掠及库胥，指作盗钱贼。胥既窘椎凿，手堕面愈黑。书款自诬伏，身竟遭刻画。酷毒一如斯，谁谓彼无策。谤书入外台，遂坐使者劾。牵连入冶城，五载穷惨礉。陈词叫穹旻，哀恸人叵测。若无磊落者，谁肯为昭白。翻思受祸时，何但铩羽翮。愁冤传里巷，泣涕到臧获。嫠母偕妻孥，惘惘望秋色。岂料今日下，置酒设豚拍。听此哀丝鸣，但呼说不得。月明客已去，庭宇鸣哑哑。世人见慈乌，唾笑满阡陌。谁知事乘除，祸去反为福。苍苍上林枝，当去作谢客。",
            "comment": ""
        },
        {
            "title": "赠隐者",
            "content": "袁三柳大刘廿八，长到先生卜肆边。便拜逸妻为嫂氏，更沽村酒作家筵。山公马在何须尔，林屋丹成亦偶然。独此老身无藉赖，为他人掷挂爻钱。",
            "comment": ""
        },
        {
            "title": "寒食曲",
            "content": "今年寒食好天色，游人踏青行不极。寻山不惮千里远，往往啼号湿松柏。一杯才酹坟上土，祗就坟前便歌舞。故乡自有懊恼声，插腰羊皮小番鼓。吁嗟悲欢一饷间，但怅死人不能语。君不见北客纷纷俱落南，先冢尽被胡尘漫。影堂逢节具饮食，魂魄夜行溪谷山。",
            "comment": ""
        },
        {
            "title": "送道友归",
            "content": "浮云起足下，是子欲归家。藏室收芸蠹，丹房扫箭砂。时闻捣药鸟，啼向款冬花。莫使山童去，惊飞逐乱鸦。",
            "comment": ""
        },
        {
            "title": "行歌四首",
            "content": "天谗天谗光照户，反舌转枝啼更怒。九霄詄荡帝座高，老我此身无告诉。舍傍种园翁作邻，一方泉兮在中庭。齐民书在泉有铭，誓将团结为林坰。",
            "comment": ""
        },
        {
            "title": "题天童全老",
            "content": "天童宝楼阁，铜钉敞朱扉。一老烧香后，诸禅乞食归。天听涂毒鼓，神捧苾刍衣。说了村夫偈，依然入翠微。",
            "comment": ""
        },
        {
            "title": "山行行歌十首",
            "content": "受箓坛前云更长，春风漠漠杏花香。峰回路转无人处，恰见天书字数行。",
            "comment": ""
        },
        {
            "title": "桓野王画像",
            "content": "胡床三弄清溪笛，叹息欷歔太极筝。怊怅斯人风味减，江花江草不胜情。",
            "comment": ""
        },
        {
            "title": "晨起",
            "content": "闭门不与俗人交，玄晏春秋日日抄。清晓偶然随鹤出，野风吹折白樱桃。",
            "comment": ""
        },
        {
            "title": "送友人入浙",
            "content": "小县登楼上，依稀是去年。更阑吹短笛，饮散觅归鞯。丹叶标寒渡，黄花羃野田。重来吊古地，为拊石羊肩。",
            "comment": ""
        },
        {
            "title": "江南曲四首",
            "content": "孤馆闻啼莺，日暮脂粉薄。芳醪似泥贱，那得不行乐。",
            "comment": ""
        },
        {
            "title": "挽正字南仲四首",
            "content": "珠璧方辉耀，菁华未寂寥。极知身作崇，何用食为妖。牺象收儒庙，箫笳咽市桥。作心纱帽冷，三径雨潇潇。",
            "comment": ""
        },
        {
            "title": "陈将军哀词",
            "content": "扞环城兮保赤子，归王所兮执弓矢。虽有妻子兮不如兄弟，嗟全家兮南向而死。护行殿兮卧旗鼓，统伍符兮莫余侮。故宫芜兮胡作主，哀将军兮鬓垂素。气力绝兮委尘土，后来孤童兮不胜测楚。天阴阴兮英寂寂，曰余兄兮有庙食。偕友于兮往作配，贺铁驷兮戴云旆。山中人兮望余归，江鼯翔兮花乱飞。",
            "comment": ""
        },
        {
            "title": "绝句二首",
            "content": "皋伯通家琐夕晖，八年寒食数归期。江乡橘柚花如雪，不许离人戴一枝。",
            "comment": ""
        },
        {
            "title": "怀何月湖",
            "content": "星星鬓发卧林丘，诏使东川作郡侯。髯叟望公来海峤，瘿兵迎守去夔州。珍图想挂茅斋壁，巧石应随竹钉舟。教得巴童歌舞好，侍郎千万却归休。",
            "comment": ""
        },
        {
            "title": "跋钟山赋二首",
            "content": "丁年写了钟山赋，举向禅宫入定僧。僧却为余言未好，扶行同谒晋诸陵。",
            "comment": ""
        },
        {
            "title": "回次秣陵",
            "content": "我行古井邑，北风吹倒人。旗店语簇簇，石路声辚辚。下车得少憩，亭午听司晨。岂但田秔香，更觉村醪醇。怀哉厌王气，契阔毋重陈。旧为秣陵尉，今为钟山神。",
            "comment": ""
        },
        {
            "title": "瞿塘神君歌",
            "content": "黄衫纱帽佳少年，炯然饿虎穷山渊。不居秦鹿祖龙畔，却走碧鸡金马边。左手斜执巨灵凿，右手敬抱禹贡篇。离堆顺流已受命，一下不打天吴鞭。有时挟弹暮云表，有时蹴踘春风前。有时却自着绛帕，走入药市寻神仙。为人定似李太白，学道定似葛稚川。孙翁走避乖崖叟，遣仆送画不取钱。神君庙食与画像，千古万古当流传。我昔梦上神君殿，偶值蓬莱众真宴。洛阳开尽姚黄花，铜驼陌上难相见。",
            "comment": ""
        },
        {
            "title": "梅谷",
            "content": "蚝焰云头玉雪身，缓行微咏岸乌巾。始从谷里看修行，却向水滨逢丽人。客子去时方得月，岭猿啼后便无春。凤凰欲下箫声紧，狼籍瀛洲万斛尘。",
            "comment": ""
        },
        {
            "title": "夏日偶题",
            "content": "溪友相呼上钓舟，藕花菱叶思悠悠。好诗已在前山寺，写放参寥石井头。",
            "comment": ""
        },
        {
            "title": "赠虎丘僧道辉游天台二首",
            "content": "世赞碑文换，穹龟上绿苔。琵琶不可听，楼阁更堪哀。竹动禅僧入，梅香冻雀回。开函翻内典，日晚未归来。",
            "comment": ""
        },
        {
            "title": "山行行歌十首",
            "content": "遨游自是不思归，花气蒸衣气力微。抛弃文书亡俗累，岭猿吟后闭山扉。",
            "comment": ""
        },
        {
            "title": "新亭",
            "content": "诸君收泪已无言，烟外中原草色昏。老子归来坐廊庙，短辕车上欲消魂。",
            "comment": ""
        },
        {
            "title": "送髯高谒方岩",
            "content": "客舍窘积雨，出门今始晴。药苗随野饭，燕子看山行。大道白日晚，闲汀绿芷生。方岩相见了，为谢草堂兄。",
            "comment": ""
        },
        {
            "title": "寄山中道友三首",
            "content": "忆得寻山复出山，绿杨时候暮春间。至今只有游仙梦，长与松风自往还。",
            "comment": ""
        },
        {
            "title": "书事",
            "content": "说战犹能听，闻尸不忍过。役人愁似鬼，病马瘦于驼。甚欲参经纬，其谁出揣摩。中原有遗老，亡柰檄书何。",
            "comment": ""
        },
        {
            "title": "戊辰感事二首",
            "content": "久要和平福，须宽次第刑。诸公善调壹，熙祚必清宁。夹道焚香拜，今知病酒醒。谩劳双鬓白，何止故山青。妖纬朝沉彩，非烟夜透扃。愿同臧获列，齐寿八千龄。",
            "comment": ""
        },
        {
            "title": "句",
            "content": "本是离骚国里人。",
            "comment": ""
        },
        {
            "title": "招魂",
            "content": "天孙召魂，鬼伯催促，千岁之渊不为谷。巉岩既刊，松柏桓桓。曰惟君之魂，于兹考槃。其永安君窆初成，余以归藏筮之，其兆盖如此也。呜呼休哉。",
            "comment": ""
        },
        {
            "title": "七言",
            "content": "云竺前头即御园，小风斜雨入梅天。放歌偃蹇如圆泽，古貌昂藏若稚川。寻得数行天宝字，破他一夜草堂眠。此生更要穷经论，惆怅高人旧石筵。",
            "comment": ""
        },
        {
            "title": "寄山中道友三首",
            "content": "匆匆山信寄来时，中有黄庭七字诗。已死华颠无觅处，几回吹断玉参差。",
            "comment": ""
        },
        {
            "title": "山居书事",
            "content": "荼醾架倒无人架，全似老夫狂醉时。昨夜一场溪雨横，又漂苔藓到花枝。",
            "comment": ""
        },
        {
            "title": "槜李道中二首",
            "content": "卧龙山下听吟松，细雨清明似梦中。柳荫朱栏三百尺，渴乌犹自泣春风。",
            "comment": ""
        },
        {
            "title": "寄食有感三首",
            "content": "生平参道术，师事大茅翁。持钥开金匮，焚香立玉童。黄麟来地上，朱鲤出江中。今在桁杨畔，依依睡晚风。",
            "comment": ""
        },
        {
            "title": "金陵怀古六首",
            "content": "孙伯陵头水最悲，蒋侯庙下月来迟。夜深行客心惊恐，猿挂晋朝枫树枝。",
            "comment": ""
        },
        {
            "title": "望茅山六言三首",
            "content": "昔年唱采芝歌，已老头颅柰何。不见飚轮碾处，白云出没常多。",
            "comment": ""
        },
        {
            "title": "遣兴",
            "content": "望见山樱媚短岑，翻然便悔出家林。坏车杀马空嗟晚，裂芰焚荷直到今。笋蕨久为归去计，云烟无复旧来心。平生最爱花浓淡，看了斜阳看暝阴。",
            "comment": ""
        },
        {
            "title": "赠相士丁日宣",
            "content": "张公谓余可神仙，薛颠谓余可英杰。丁生谓二皆无成，世间安有此奇绝。麒麟阁上冠貂蝉，龙虎鼎内治大丹。兴来一笑扫燕□，回首已自升云端。何如只向松江渡，杨柳影边茅屋住。卧看苍虬挟白云，卷取秋涛过江去。",
            "comment": ""
        },
        {
            "title": "送逸人归茅洞",
            "content": "三君乖白鹄，各在一山椒。子去穿茅洞，人方采药苗。花连云气近，松转水程遥。想得寻幽侣，空歌散午朝。",
            "comment": ""
        },
        {
            "title": "鹧鸪",
            "content": "夜闻春雨来，浓绿净于洗。有禽自南翥，自呼不能已。岂非湘川下，或自东左起。黄陵见哀妃，白下感游子。仍多忧其兄，宛转深树里。汝兄今何在，荆棘日靡靡。岂非囚空山，或已投逝水。年深桎造化，波冷皮肉死。鹧鸪谨勿痛，此系造物理。吾若破析言，汝恨入骨髓。风吹慈竹林，苔晕上深紫。吾亦念故乡，日夜梦邻里。不如各归休，阙月照西鄙。",
            "comment": ""
        },
        {
            "title": "赠孤山道士二首",
            "content": "九霄象简手中擎，岂是闲人爱列卿。洞里石田春漠漠，有田多与种黄精。",
            "comment": ""
        },
        {
            "title": "重游栖霞",
            "content": "林麓已尽虎不见，迩来流民所蹂践。残僧自言昔遭变，藏经埋像犹可唁。流泉鸣悲雨摧殿，满岩慈相沙汰难。白盛缀粘或坏面，慧命弗绝如断线。况我忧患经历遍，见此悲酸尚兢战。千声万声走出门，门外秋花泣馀泫。",
            "comment": ""
        },
        {
            "title": "金陵杂咏",
            "content": "长干小妇学吹箫，楼外闲风弄翠条。近得广陵消息未，暮潮已过赤栏桥。",
            "comment": ""
        },
        {
            "title": "山乐官",
            "content": "山乐官，尔谁魂，逃河入海俱奔奔，伶伦梨园何可论。山乐官，予欲尔兮无言。如有言，不余歌云门。",
            "comment": ""
        },
        {
            "title": "句",
            "content": "西陵西又西。",
            "comment": ""
        },
        {
            "title": "写怀二首",
            "content": "吾闻唐诸僧，往往多人杰。有携至岩廊，可并夔稷契。伟哉寒山子，拾菜衣百结。其文似离骚，但自写木叶。",
            "comment": ""
        },
        {
            "title": "山行行歌十首",
            "content": "砌穴萧森隔土桥，项梁城领最萧条。羽衣歌此招魂魄，直送旙旗上九霄。",
            "comment": ""
        },
        {
            "title": "送涧泉",
            "content": "一自接道谊，形容生辉光。束情谢流宕，捧咏增惭惶。矫足时切闚，云海何颓唐。长安卖药市，堇堇十载强。复缀守藏史，得近中书堂。心计常自珍，孰云失其防。稽首谢众去，酹酒相扶将。融风促绿荫，代对日夜忙。石涧流自涌，玉山禾欲长。安得便奋飞，相从决高羞。",
            "comment": ""
        },
        {
            "title": "赠赵子野歌",
            "content": "与君虽为外兄弟，语话寻常见肝肺。自从不见半年馀，每望吴云辄流涕。苹溪松江同一波，半年不见当奈何。长安市上相就处，弟能起舞兄能歌。兄令赐第南薰殿，满戴宫花上林宴。弟归便着堕游冠，他时山中傥相见。吴王台畔杨柳黄，吴姬对坐调丝簧。阿兄自对吴云坐，呼弟不来应断肠。书来不应寄他物，只要秋林一双笛。当使蛮奴月下吹，此时此夜须相忆。",
            "comment": ""
        },
        {
            "title": "水仙庙鼓吹曲四首",
            "content": "倚碧栌，款铜铺，德星在南乌尾逋。两峰隐天，花深草蕍。钱唐十馀万户，皆看史君欢娱。虽涉流沙历炎都，入医无闾不如东吴。",
            "comment": ""
        },
        {
            "title": "春雪",
            "content": "崇禧仙馆似官居，二月寒风峭有馀。傲吏吟哦空峭下，野童放散夜堂初。荧荧宿火煨村酒，煜煜残灯镜道书。忽听打窗声更急，快移银砾上枯株。",
            "comment": ""
        },
        {
            "title": "丘庆馀画兔",
            "content": "家住栖贤云，泉石恣幽讨。写出明视孙，眉目增媚好。卯日行踆踆，衣褐坐芳草。脱身文字祸，见机恨不早。仰候月盈宿，修眉几回扫。迷离望灵药，青松为三倒。山人书姓名，欲使好事考。",
            "comment": ""
        },
        {
            "title": "剑客行",
            "content": "燕云逆胡着柘黄，仁人烈士集太行。已闻泣涕拜明诏，共挟金舆归大梁。安得山人一双剑，走入云中看不见。人间夜半风雨时，逆胡首奏延和殿。我生四十无所成，荆淮好汉为知音。丈夫志在仁义耳，麟阁貂冠非本心。功成剑化两龙去，我亦变名入烟雾。此时再拜康山人，九霄客星在何处。",
            "comment": ""
        },
        {
            "title": "至荆公墓",
            "content": "年少坐谈玄，钟山直北边。春风吹梦过，泪浥旧貂蝉。",
            "comment": ""
        },
        {
            "title": "游栖霞四首",
            "content": "吾与空门友，相扶历芳甸。天机久深妙，梵本亦贯穿。徐驰得幽欣，济胜惬孤愿。宿芽发轻苞，寒卉抱短艳。鹿走风生林，僧归云入殿。寺从齐梁来，诸彦题品遍。安知千岁后，未叹陵谷变。",
            "comment": ""
        },
        {
            "title": "哦松夏夜",
            "content": "雅颂声流到楚词，更无人见独看时。池头五粒初摇动，却替幽人说旧诗。",
            "comment": ""
        },
        {
            "title": "吊友人朱子大",
            "content": "与君昔并丹阳船，形容惘怆俱可怜。自说宅囿及百年，藏三小山出云烟。土伯小庙自题扁，持照清池分丑妍。吁嗟先君方下世，侄子卖半相炒煎。出寻方伯待救护，与我密者才万钱。是身灾疢恐凋谢，语未脱口吁皇天。那知君今亦逝川，洪崖白石梦杳然，竟从他姓改受廛。呜呼，朱君无归，归来但见空屋椽，入抱山骨于黄泉。",
            "comment": ""
        },
        {
            "title": "雨宿山中",
            "content": "留连如有情，蕙帐极空明。晚粥知泉味，昏钟度雨声。稍容林叟睡，莫放晓猿惊。剩欲剜苔藓，应当写姓名。",
            "comment": ""
        },
        {
            "title": "既离洞霄遇雨却寄道友",
            "content": "凡骨何堪得再行，渴心犹要谒通明。惊闻竹树连山雨，疑有风雷{左扌右暴}地声。鹿啖黄精知岁久，人逢青箬便神清。重来只要斋盏饭，副以常堂枸杞羹。",
            "comment": ""
        },
        {
            "title": "送蜀客",
            "content": "都市今重到，文园更倦游。依依返穷峡，得得上归舟。往事深能忆，沈疴久合瘳。行经古祠庙，应酹旧山丘。梁甫遗馨在，降笺杀气浮。白衣犹肯出，黄里不包羞。一听巴人曲，多贻汉玺忧。花蒙尘漠漠，苑抱水悠悠。蠢尔狂童辈，俱为灭族囚。坤维元自正，栈阁未应修。管乐谁能并，卿云亦可俦。时哉著俦杌，聊以畔牢愁。硉矹重开险，销沉万垒秋。堂留石室画，歌尚竹枝讴。寒蚻催逋客，啼鹃识故侯。屈沱尝角黍，岷岭看牵牛。从此多谈晏，逢谁共劝酬。近前持砚削，成列抱箜篌。近岁安枢相，宣威在益州。君归如访谒，朝论必咨诹。列圣方垂统，群公亦好修。焚烧已郿坞，诛殛到讙兜。虎豹参差束，魑{内虚外鬼}次第投。衣冠通海峤，干羽格蛮陬。江寇何劳服，淮田亦粗收。旌旃仍使传，炮烙任兜鍪。玄象摧天狗，昌陵控玉虬。嗟嗟几上肉，断断幄中筹。贡锦资藩辅，缄辞告帝谋。声名与勋烈，应逐汉江流。",
            "comment": ""
        },
        {
            "title": "游栖霞四首",
            "content": "府帖昨夕下，许奉半月急。遂作兹山游，惘怳忧思失。古迹堕榛莽，久久失修葺。南唐石塔好，岿然对人立。高碣缠蛟龙，奇画耐风日。明旦丹阳路，万感当毕集。说似石翁婆，皆须为余泣。",
            "comment": ""
        },
        {
            "title": "见泗州降者",
            "content": "才自降胡便守边，大家齐数中兴年。姑苏寺里相逢处，为尔呻吟一怅然。",
            "comment": ""
        },
        {
            "title": "题喻玉泉家亦可乐亭",
            "content": "先生亭非伯夷筑，亭柱亦用秋山竹。但令家有满架书，何虑妻儿少饘粥。朝来相对亭上宾，洙泗尺度羲皇人。先生已死名不泯，常与此亭作标准。后来邻触阏伯怒，仆夫预起池鱼虑。拆亭拆亭生拆柱，有孙抱柱出烟去。三十年馀复改观，有孙如此不待赞。似鲁灵光偶不全，令人见此空三叹。",
            "comment": ""
        },
        {
            "title": "感兴七言三首",
            "content": "寥寥古意少人传，莫为薰琴只五弦。夫子纵心方学易，我曹何意便谈玄。神驰洙泗身将老，望断沅湘眼欲穿。月白风清如此夜，阿郎不肯上钧天。",
            "comment": ""
        },
        {
            "title": "题尧章新成山堂",
            "content": "早将心事付渔樵，若被幽人苦见招。多种竹将挑笋吃，旋栽松待斫柴烧。壁间古画身都碎，架上枯琴尾半焦。犹有住山穷活计，仙经盈卷一村瓢。",
            "comment": ""
        },
        {
            "title": "杜鹃花",
            "content": "云树重重和泪吟，故宫遗庙有知音。秦吴万里皆芳草，染到山花恨最深。",
            "comment": ""
        },
        {
            "title": "鹤庙",
            "content": "樱桃花覆地，古庙自青春。帐里还丹使，山中采药人。风林嗥黑虎，云路列斑麟。欲见神君面，连朝礼北辰。",
            "comment": ""
        },
        {
            "title": "半山寺",
            "content": "野芳汀芷互幽妍，相国风流亦未传。衮冕尘埃半山寺，自相撑拄过年年。",
            "comment": ""
        },
        {
            "title": "归姑苏",
            "content": "旧巢已是别人门，梅自萧疏柳自昏。河北谤来须混俗，江东谳就欲招魂。故王未纳耶溪女，越相先寻泽国村。怀古感今吟不尽，一双清泪落醨樽。",
            "comment": ""
        },
        {
            "title": "送人之官严陵",
            "content": "如君风貌又精神，自合拖绅近紫宸。平地有心开洞穴，十年无俸着闲身。已看青舫垂垂去，须忆绯桃滟滟春。若向玄英台下过，为言亦是学诗人。",
            "comment": ""
        },
        {
            "title": "江南曲四首",
            "content": "雨认巫山气，江通淫预情。相逢未多时，秋花开古城。",
            "comment": ""
        },
        {
            "title": "辛未九日晦日",
            "content": "遗体即母身，哀哀勿重陈。一贻泉壤忧，两见霜露晨。繁霜与重露，涂抹随荆榛。身即未殒灭，强与松伯春。遂于摇落中，见此天地仁。玄鸟已辞社，蓐收方降莘。拭泪声秋旻，何由酬艰辛。",
            "comment": ""
        },
        {
            "title": "铜雀研",
            "content": "君王有遗令，婢子守空台。遥望西陵下，漆灯照鸩杯。玉颜阙钗泽，松柏生悲哀。低吟短歌行，想像奸雄才。清泉沈金彩，古烟凝紫灰。零落故瓦在，雕镌若陶坯。为人作书研，词章出诙谐。上下千载间，流转何悠哉。那知墟中人，天命不复来。齐昏亦披猖，增三筑崔嵬。年年漳河头，野棠如雪开。",
            "comment": ""
        },
        {
            "title": "新柳",
            "content": "长条导幽情，净色穿户牖。酸风酽如醋，少待浓似酒。飐飐金丝垂，满眼遮老丑。",
            "comment": ""
        },
        {
            "title": "绝句四首",
            "content": "巾车初扣槿花篱，物物来前总要诗。一句坐来模写了，雨鸠飞下老梅枝。",
            "comment": ""
        },
        {
            "title": "句",
            "content": "更无花上月。",
            "comment": ""
        },
        {
            "title": "大涤洞",
            "content": "嵌空才入泉潏潏，隔凡倒悬若锥立。道士云是闾丘公，入向华阳便门出。",
            "comment": ""
        },
        {
            "title": "过葛天民新居",
            "content": "为忆空山雨，因嗟短鬓霜。幅巾终日仄，侍女古时妆。乌臼残林外，丹砂旧井旁。不留禅月画，只踞净名床。湖镜秋容淡，云庄晓露香。汲泉须透脉，种果便成行。使鹤过村店，携孥上野航。极知秦外叟，全似贺知章。对佛称居士，翻经悟法王。自将诗检校，犹与竹商量。嗟我浑无赖，非公不作狂。莫移松下石，老子要乘凉。",
            "comment": ""
        },
        {
            "title": "不欺斋",
            "content": "陈兄榜名不欺斋，不欺本自诚中来。晚周洙泗汉伊雒，中间此道寒如灰。不欺斋中一尊酒，兄乎此意差耐久。真情往往到僮仆，何况亲知与朋友。君不见汤脱胡桃一语失，此是迂翁年少日，陈兄再拜吾事毕。",
            "comment": ""
        },
        {
            "title": "初至长干寺",
            "content": "云杪荧荧一塔灯，觉皇舎利宝烟凝。山门推上三更月，似照前朝礼皋僧。",
            "comment": ""
        },
        {
            "title": "吊辨才二首",
            "content": "坡使参寥滴奠茶，定将老泪湿烟霞。谁知走入灵山队，又对闲人说法华。",
            "comment": ""
        },
        {
            "title": "黄龙洞",
            "content": "一从负图与负舟，天公閟之居灵湫。重瞳胼手久不作，苍苔古木两漠漠。朝来石磴鳞鳞湿，如觉蜿蜒为人出。甘霖未甦焦卷多，相候吴云莫相失。",
            "comment": ""
        },
        {
            "title": "寄华阳道侣",
            "content": "羽扇临玄圃，霓裳上醮坛。九枝松叶冷，千叶杏花残。",
            "comment": ""
        },
        {
            "title": "与弁山道士饮",
            "content": "采茗归来日未斜，更携苦菜入仙家。后园同坐枯桐树，仰看红桃落涧花。",
            "comment": ""
        },
        {
            "title": "秋晦有怀南仲正字",
            "content": "怀人几日恶，况复值秋阴。天亦容清调，人难识素心。他乡谁馈肉，永夜只听琴。高咏龙泉碣，相从发至音。",
            "comment": ""
        },
        {
            "title": "呈巩睡翁",
            "content": "家本汶阳县，累世事耕蚕。室庐既焚荡，飘零住江潭。幼及识故老，颇闻乡里谈。最盛阳和时，梨杏春酣酣。岱宗富栝柏，孔林存欃檀。乡闾鼎其中，实号玉檐檐。去年拜睡翁，知是山堂孙。渊流京洛旧，尺度欧梅间。昨梦返故里，有翁作司南。俚语驰寄之，何以镌冥顽。",
            "comment": ""
        },
        {
            "title": "山行行歌十首",
            "content": "中峰道士蕊珠丹，曾与神仙玉炼颜。见说醉来烧隐诀，药炉萧瑟卧空山。",
            "comment": ""
        },
        {
            "title": "翠蛟亭",
            "content": "禹驱龙蛇不驱蚊，依然跧此山之坳。有时渊停忽奔放，如负山走如玉跑。昔时莘渭正如此，咨尔来者无空嘲。",
            "comment": ""
        },
        {
            "title": "赏春二首",
            "content": "赏春社里鼓逢逢，尚恨声同调不同。我亦明朝苦无事，更来吹笛乱山中。",
            "comment": ""
        },
        {
            "title": "金陵怀古六首",
            "content": "琵琶未尽使人嗟，泪洒华林御苑花。今日闻韶无处所，雁烟蛩雨属他家。",
            "comment": ""
        },
        {
            "title": "道中望茅山有感",
            "content": "危亭对名岳，毕景扶钩栏。白鹭伺察过，低昂若弓弯。去岁负笈游，最住元符间。栎林带修竹，清派流珊珊。离留叫昼静，洞天生春寒。伟哉老宗师，作屋云雨端。竟为杀虫蚁，不活升龙鸾。遗体但解蜕，故宫亦烧残。今创已半旧，万柱扶玄坛。遂以两不借，一筇履巑岏。入宅问玉斧，采芝投金环。墨沼篆结字，丹台气成盘。将谓便隐遁，遽尔罹间关。夷甫麈尾堕，荀令香炉闲。再获望奇秀，恍然神观还。如见大仙伯，被发绿映山。两君控鹄从，俱着汉小冠。俗累当复驰，煮药鼎欲翻。",
            "comment": ""
        },
        {
            "title": "吊辨才二首",
            "content": "读了碑文读祭诗，冷看遗像立多时。郎当岭上生云处，山鸟山花忆老师。",
            "comment": ""
        },
        {
            "title": "感兴七言三首",
            "content": "夜夜推敲学苦吟，一如锻炼假黄金。石间真隐何时出，地下狂魂无处寻。独鹤尚知长袖舞，哀猿空作断肠音。故墟杞菊今何似，桂落小山春水深。",
            "comment": ""
        },
        {
            "title": "苦锥歌寄涧泉",
            "content": "我园秋果枝累累，缥青绀黄使相持，役夫牧人记注之。所佳尚者惟苦锥，苦锥两株结蒙密。追惟丈人语天出，遂欲供之和笾实。他往返舍百无一，乃被猿狙打都毕。摧藏睢盱以自佚，季冬初旬日协吉。寒风急霰俱冽栗，自惭曩者信已失，作歌献焉效诙谲。",
            "comment": ""
        },
        {
            "title": "寄题馆娃即灵岩寺",
            "content": "突兀僧蓝是馆娃，屟廊犹自隐晴霞。清明但长离宫草，精魄应栖野寺花。白苎黄蕉迷鹤市，紫兰绿芷属渔家。思量种蠡成何事，空使君王式怒蛙。",
            "comment": ""
        },
        {
            "title": "金陵怀古六首",
            "content": "司马家儿持酒杯，天星亦下浇崔嵬。当时若便效牛饮，定有孟津师旅来。",
            "comment": ""
        },
        {
            "title": "至荆公墓",
            "content": "守法曾丞相，能文陆左丞。风流如未泯，应作寺中僧。",
            "comment": ""
        },
        {
            "title": "华道士白胭脂",
            "content": "萧史水银粉，番女红蓝花。狂奴爱风调，脂泽遂成家。镜开青峡月，衣近赤城霞。欲下人间世，槲林栖晚鸦。",
            "comment": ""
        },
        {
            "title": "忆昔",
            "content": "忆昔在童初，身轻俗累无。云霞明道服，日月缀仙都。屑玉三危露，泥金一丈符。遨游即阊阖，佩带或昆吾。学语闚真诰，谈玄校易图。竹间时搏拊，松下亦樗蒲。谪堕归岩壑，庸凡近仆奴。极知方匿景，何敢遽抟扶。请命书盈纸，祈真泪迸珠。但能觇帝座，不恨守天厨。谴巨知难逭，心安敢自诬。相随有芒屦，还欲化双凫。",
            "comment": ""
        },
        {
            "title": "句",
            "content": "戏赓和靖句。",
            "comment": ""
        },
        {
            "title": "江南曲四首",
            "content": "露下五愿秋，雨打三杨愁。齐梁才子多，埋在青山头。",
            "comment": ""
        },
        {
            "title": "寿星寺闻子规二首",
            "content": "子规欲归归未得，啼向钱王寿星石。月明血尽人不知，只怪晓山深似碧。",
            "comment": ""
        },
        {
            "title": "隐者居",
            "content": "密竹缘坡便当篱，野泉入户自成池。床头一卷麻衣易，更有寒山拾得诗。",
            "comment": ""
        },
        {
            "title": "太湖",
            "content": "太湖我污池，茂苑我林莽。橘柚我堆盘，鲈鱼我登俎。区区为苹花，移去溪上住。终当赋归欤，来此卧烟雨。",
            "comment": ""
        },
        {
            "title": "槜李道中二首",
            "content": "吹彻鹅笙醉碧桃，古城斜日泛轻舠。此行忆着经行处，绿树黄桑一样高。",
            "comment": ""
        },
        {
            "title": "金牛洞",
            "content": "凌兢下危梯，俯伛生深穴。回身避云雾，偃面视日月。药苗护谽谺，竹节截嶭嶭。安知幽蹊下，有此大奇绝。金牛鏟光景，仙牒尚可阅。岗头春已半，枸杞如点血。便恐颠风兴，横吹石崖裂。",
            "comment": ""
        },
        {
            "title": "简正字南仲",
            "content": "白发梁鸿随暮猿，不辞引领望兄门。久无清梦相追逐，今喜遗经为讨论。数叶赤枫鸣客路，一畦黄薤忆家园。著书不就身何用，每见飞尘恨满轩。",
            "comment": ""
        },
        {
            "title": "玉晨口占",
            "content": "风鸣长史升天柏，草护仙翁瘗剑茔。瑞像殿前亡马迹，养龙池上有鼍鸣。",
            "comment": ""
        },
        {
            "title": "寄食有感三首",
            "content": "亭午步江皋，谁云命不遭。爱风吹蛱蝶，怕雨烂樱桃。鑚火烹新乳，槌门觅小槽。今年奇事少，尘满旧征袍。",
            "comment": ""
        },
        {
            "title": "再如金陵",
            "content": "再踏江东路，词穷不复论。江泥沾苦泪，津鼓聚归魂。庾信因愁老，陶潜为酒存。孤踪虽落魄，不敢望明恩。",
            "comment": ""
        },
        {
            "title": "至荆公墓",
            "content": "一丈荒坟上，悠悠落日斜。子孙来祭后，守墓扫松花。",
            "comment": ""
        },
        {
            "title": "写怀二首",
            "content": "往时陆荆门，自是天下雄。徒隶解散尽，何处寻樊翁。遂令一世士，默默逃虚空。至今大堤上，叶叶皆春风。",
            "comment": ""
        },
        {
            "title": "送道人归华阳",
            "content": "山中无酒禁，户户有松醪。旋汲泉炊饭，多挑笋助庖。天灯将出现，野月未能高。忆我初游日，先将石洞敲。",
            "comment": ""
        },
        {
            "title": "题洞霄宫",
            "content": "久知灵境无缘到，今被春风引得来。上帝殿头闻雨过，仙人石面欠花开。便烧沈水礼三拜，快引流霞釂一杯。落日断霞催去紧，掉巾只等白鸦回。",
            "comment": ""
        },
        {
            "title": "山行行歌十首",
            "content": "紫阳道院古丹青，恨渠犹画化胡经。晚香灭没人归后，自有天风撼玉铃。",
            "comment": ""
        },
        {
            "title": "小寒食",
            "content": "从来寒食多风雨，不料穷乡亦管弦。壮岁心情悲昨梦，异乡时序感汉年。偶随游子来溪上，因与棠梨立路边。从此堪悲转憔悴，随群同上钓鱼船。",
            "comment": ""
        },
        {
            "title": "曲坊",
            "content": "曲坊才尽上湖船，笑问云山欠酒钱。两行柳丝黄不断，不知身在御园边。",
            "comment": ""
        },
        {
            "title": "雨",
            "content": "雨意遽如许，云容亦可怜。声声总断续，滴滴更匀圆。道院烧香地，山房焙画天。故园无恙否，润色到瓜田。",
            "comment": ""
        },
        {
            "title": "病起写怀",
            "content": "夕阳蔽天涯，望望不见家。牛半象纬微，咄咄空嗟咨。此时将细碎，说与枝上花。",
            "comment": ""
        },
        {
            "title": "句",
            "content": "淡烟疏雨又青山。",
            "comment": ""
        },
        {
            "title": "送人之武夷二首",
            "content": "精舍人归入内台，遗基处处有芳埃。小儒更合修壶史，刊落乾鱼说水苔。",
            "comment": ""
        },
        {
            "title": "法华小隐",
            "content": "偃盖着地卧，清瑶傍渠走。散入流觞台，转若珠曲九。淙淙不知休，还赴石黥口。湾澴合巨涧，横桥傍蒲柳。来看暮春馀，众绿浓似酒。摩挲苏陈刻，愈觉岁月久。寺僧爱光焰，捧送贵侯有。至今星散居，各自开户牖。自弃眠云身，谁缚钓月手。夕阳令我归，为尔重搔首。",
            "comment": ""
        },
        {
            "title": "桂",
            "content": "偶向花边立，悬知病已瘳。小山今夜月，团树满庭秋。清露沾丛底，斜河在上头。须臾香更好，还与碧云浮。",
            "comment": ""
        },
        {
            "title": "秋日孤山道院",
            "content": "孤山有何好，修竹隐楼居。人在秋云杪，香凝午醮馀。芳林多落果，灵沼少惊鱼。归棹闻歌咏，犹如学步虚。",
            "comment": ""
        },
        {
            "title": "送薛子舒",
            "content": "龙泉饯语馀，便使借船居。津吏方抽木，官人但载书。潮通白矴石，身近碧京鱼。一卷新文就，皋禽亦自如。",
            "comment": ""
        },
        {
            "title": "磵上小饮",
            "content": "方坐爱蠲洁，俯窥为回萦。汲汲雨露泽，悠悠江海情。引之灌蔬圃，亦足发光晶。陶然未须去，于焉潜我名。",
            "comment": ""
        },
        {
            "title": "客中",
            "content": "客中时序又匆匆，孤坐初春小雨中。弄水攀松去年事，令人忆杀洞霄宫。",
            "comment": ""
        },
        {
            "title": "感兴七言三首",
            "content": "在家莫羡出家僧，扰扰营营竟未曾。相国舟中龙夺剑，山人琴畔鬼吹灯。从来不肯寻真诀，更自无心学大乘。汉室诸公鸣玉佩，也须还我一枝藤。",
            "comment": ""
        },
        {
            "title": "寄茅山道友三绝",
            "content": "蕊珠宫女傍瑶屏，自把韦编问姓名。回到人间无一事，紫阳花下白鸡鸣。",
            "comment": ""
        },
        {
            "title": "寄茅山道友三绝",
            "content": "伏事三茅过一生，痴心不望羽车迎。旧时手种黄龙子，今解升云入太清。",
            "comment": ""
        },
        {
            "title": "出溪",
            "content": "二月天景佳，波清见佳虾。望中何所好，溪女摘苹花。浅浅犹可涉，素手花似雪。隔港闻讴声，风来正相接。",
            "comment": ""
        },
        {
            "title": "自笑",
            "content": "自笑萧条甚，微吟坐到昏。江风来扫地，山鸟见开门。茶面龙头缩，花梢犊鼻温。一从杯酒少，不复过深村。",
            "comment": ""
        },
        {
            "title": "正字南仲祭诗",
            "content": "昭阳作噩冬，愁云凝上苍。我堕豀谷底，卤莽闻公丧。哲人困中寿，颇谓告者狂。继执邸吏符，踯蹢抽肝肠。又闻敛魂魄，玉色貌愈强。环泣甚危苦，精气都不扬。一朝委垕地，千岁还天常。峨冠谢成均，射策何巍昂。连践中秘书，检校四库藏。象纬识校尉，篇编嘉议郎。麟游夜阁黑，凤去旻霄黄。惟初典郡学，吐血谤可伤。积叠高于山，党谳空销亡。故老解嘘枯，新人工绝吭。灼灼藻火衣，可使绽作裳。竟罢奉面对，射策裨君王。愧负临轩恩，穹林摧栋梁。往者流传诬，圣贤失堤防。颓裂在眼前，恓怆遥相望。二纪获敬事，实亚衿佩行。尝窃季弟称，朽秽敢自将。束教濡雨露，采撷参差香。虽罹颠沛忧，梦寐敢自忘。翻思说待对，按述何微茫。嗟此盛壮时，倾耳殊匆忙。但觉异清浊，安知为死生。发栉逮细碎，罗列置箧箱。前年日重九，西归旧台城。蒙索新句咏，挛缩纸半张。卷头七字吟，持以献我兄。称许极铢两，逢人便增评。出示巩雒跋，文字逾西京。鼎器写饕餮，肉翅两目长。款曲弥日留，振刷家苑翔。池水正清洁，砚乱纵横。斯时惜晼暮，玄袂欹秋阳。徐步引升榭，如诉后别殃。命之返里庐，凭籍蜚晚英。读书与析理，旦旦拘限程。尔搜嵩磵微，乙亥事颇详。谨勿摹巷记，视此小传成。亦勿痛拣择，因笔为文章。倚棹望江浦，披榛穿翳荒。掊击祛鬼野，乡志始竄更。警策入心腹，陡谓千驷轻。谁子料承应，才间一籥赢。敕厨具节馔，髹盘糕菊芳。终席岌飞动，漏下楼鼓镗。划见睽孤占，{左炎右见}{左炎右见}拖晶荧。姬孔情可测，一身行自当。日斜亡集舍，螯跪亡妖祥。国典啬左丘，地下收回商。师门锡休诔，恸哭发幽荣。滕抱倏怊怅，薛譔方施行。茂洪既篹缀，彷佛日月光。门户变化久，咫尺未可量。贫疢裹祭缓，偶然值清明。雨寒送魂来，素筵见亲情。熟食侑介推，覆杯嗥后皇。谅此心靡他，庶几下歆飨。",
            "comment": ""
        },
        {
            "title": "游栖霞四首",
            "content": "破晓逗苦雾，客鼻何酸辛。山中气候异，初日如烛银。田间石兽多，知是肉角麟。古苔半皴腹，化作苍龟鳞。两柱既岌页，众碑亦嶙峋。幽涂得奇观，未敢辞埃尘。连年抱离忧，百嗟亡一呻。花委鬓毛晚，草夺袍色春。愁中书椟失，梦里歌钟陈。穷愁著文字，屡被同行嗔。同行不相知，而况悠悠人。",
            "comment": ""
        },
        {
            "title": "寄友人",
            "content": "流落他乡铩羽翰，半年宁复记悲欢。夜传楼鼓思城角，朝见江船念客鞍。不恨形骸老闾里，遂令唇舌满长安。寄声好在文章友，目送春云自倚栏。",
            "comment": ""
        },
        {
            "title": "句",
            "content": "春梅避石开。",
            "comment": ""
        },
        {
            "title": "欧阳琴歌",
            "content": "呜呼个是文忠琴，呜呼此琴今尚存。堂中图书散失尽，留得七弦传子孙。六言自书书在腹，古锦梅花留不得。嗣孙贤者能忍贫，不向豪家博珠玉。初鼓如撼昭陵松，巩原流水青溶溶。三宗龙衮在帝左，曾把钧天赐与公。再鼓似播清颍水，只将漱流肯洗耳。曾苏两生招不来，自写新声付儿子。尧囚山，舜放野，自兹以下不平苦。与君所得妇女谤，此日一洗清万古。小儒昔诵五季传，颇讶春秋体微变。今来再听七弦琴，南薰遗制喜复见。浮云流尽白日逃，何用广陵与离骚。谱成只度欧家曲，秋声赋人庐山高。",
            "comment": ""
        },
        {
            "title": "金陵怀古六首",
            "content": "愁看幕府夕阳边，那更鸡笼在目前。跋扈飞扬只如此，登临那得不酸然。",
            "comment": ""
        },
        {
            "title": "挽正字南仲四首",
            "content": "一自初闻报，哀号向草堂。相随只儿子，远和有山獐。土沃幽宫掩，灰凝奠酒香。孤身挥泣尽，松柏便萎黄。",
            "comment": ""
        },
        {
            "title": "谢颐师见过",
            "content": "云卷道者方昼睡，有僧奚为入桑杞。惠然相过穷壑底，共谈儒流佛宗旨。二家之风亦颓靡，吹而飏之谁为起。寒灰煨芋香透纸，呼童就邻一赊米。作糜煮菜相料理，吾穷于世无比拟。殷勤相觅有吾子，谩书七字聊送似，往供天嫔泣山鬼。",
            "comment": ""
        },
        {
            "title": "岸帻",
            "content": "岸帻坐亭皋，休嗟命不遭。通幽文似呪，招隐句如骚。日下桃花热，风低鹤背高。真游穷不尽，只是酌芳醪。",
            "comment": ""
        },
        {
            "title": "挽正字南仲四首",
            "content": "千古应无恨，诸公竟不能。要令参溟涬，端合罢飞腾。白草伤麟野，苍山下马陵。有儿持手泽，泪落照书灯。",
            "comment": ""
        },
        {
            "title": "水仙庙鼓吹曲四首",
            "content": "云冥冥，雷阗阗。横玉转，流珠乾。灵龟入我梦，谓君当旋。既穷海壖之炎天，当饮山中之流泉。",
            "comment": ""
        },
        {
            "title": "吊尧章",
            "content": "相逢萧寺已累然，自咏离骚讲太玄。极目旧游犹白石，伤心孤塚只苍烟。儿从外舍收残稿，客向空山泣断弦。帝所修文与张乐，魂兮应是到钧天。",
            "comment": ""
        },
        {
            "title": "杨孟博挽词",
            "content": "向来洛下老书生，今见诸孙更老成。不复秀才趋试院，已题文学上铭旌。泛观今古人亡恨，只有英雄命莫争。来吊乍闻妻子哭，依然认作读书声。",
            "comment": ""
        },
        {
            "title": "吊青溪姑词",
            "content": "投余兮录波，彼土偶兮柰何。余魂兮无依，依余兄兮山阿。兄姿兮甚雄，青骨兮朱弓。称天兮诉余冤，令谗夫兮不终。",
            "comment": ""
        },
        {
            "title": "至荆公墓",
            "content": "野老从余话，文公在半山。蹇驴追不及，落日寺深关。",
            "comment": ""
        },
        {
            "title": "西湖即事",
            "content": "闲看浮鸠栖曲渚，倦随奔鹿上荒陵。松门雨过长廊静，一架藤花供病僧。",
            "comment": ""
        },
        {
            "title": "野蔷薇",
            "content": "娟娟篱头花，白白间绿叶。明光裁贩袴，不掩游子屟。馀春背人去，乞与弄芳蝶。感我万古心，离离不相接。我行田野间，落魄何所挟。犹能自撑拄，使气学汉侠。悠然芳草畔，见此衣逐妾。罗帷未生梦，粉面反成怯。幽香薰倒人，山麝火初熁。长亭或相思，如见玉蹀躞。",
            "comment": ""
        },
        {
            "title": "望茅山六言三首",
            "content": "羽衣药叟欢迎，手执兰花共行。从此十年不调，可能久视长生。",
            "comment": ""
        }
    ]
}