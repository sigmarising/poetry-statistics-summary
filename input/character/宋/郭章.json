{
    "dynasty": "宋",
    "author": "郭章",
    "poems": [
        {
            "title": "夕秀轩",
            "content": "柳暗西津桥步斜，长川练练若萦蛇。晚来不为东风恶，与子留连待月华。",
            "comment": ""
        },
        {
            "title": "归崑山省亲别太学同舍",
            "content": "菽水年来属未涯，羞骑款段出京华。涨尘面旋风头紧，绮照支离日脚斜。掠过短莎惊脱兔，踏翻红叶闹归鸦。不堪回首孤云外，望断淮山始是家。",
            "comment": ""
        },
        {
            "title": "点绛唇",
            "content": "翠柏丹崖，碧云深锁神仙府。势盘龙虎。楼观雄中土。我欲停时，又恐斜阳暮。黄尘路。客怀良苦。满目西山雨。",
            "comment": ""
        },
        {
            "title": "归崑山省亲别太学同舍",
            "content": "也知随俗调归策，却忆当年重出关。岂是长居户限上，可能无意马蹄间。中原百甓知谁运，今日分阴敢自閒。倘有寸功裨社稷，归来恰好试衣斑。",
            "comment": ""
        }
    ]
}