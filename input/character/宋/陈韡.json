{
    "dynasty": "宋",
    "author": "陈韡",
    "poems": [
        {
            "title": "初夏郊行",
            "content": "羽檄暂稀槐昼永，出郊远眺得神清。田间野水纵横注，林外娇莺自在鸣。为羡僧闲逢寺饮，要知民乐绕村行。逢迎尚有山花在，见识闻香不识名。",
            "comment": ""
        },
        {
            "title": "兰陵王",
            "content": "角声切。何处梅梢弄雪。还乡梦，玉井楼前，千朵芙蕖插空碧。邻翁问消息。为说红尘倦客。应怜笑、弓剑旌旗，底事留人未归得。淮山旧相识。记急处笙歌，静里锋镝。隋堤杨柳犹春色。嗟十载人事，几番棋局，青油年少已鬓白。漫惆怅京国。朱墨。困无力。似病鹤樊笼，老骥羁勒。夕阳不系栖林翼。待添竹东圃，种松西陌。功名休问，吾老矣，付俊杰。",
            "comment": ""
        },
        {
            "title": "句",
            "content": "寄语园丁勤划草，有时病叟出看花。",
            "comment": ""
        },
        {
            "title": "游武夷作",
            "content": "来为群无扣右扉，香生琼宇碧油围。前驺所过风俱静，幽鸟不惊云与飞。清啸一山旋暮角，和蒸九曲未秋衣。胜游英慨真奇遇，卷入豪端放棹归。",
            "comment": ""
        },
        {
            "title": "哨遍",
            "content": "多病倦游，在家又贫，毕竟如何是。十万钱，骑鹤更扬州，是人间几曾有底。算一生，大都能消几屐，劳神到老成何事。趁齿落已双，发丝在两，归寻闲里滋味。不见青云路有危机。金缕歌声，渐变成悲。待思大东门，忆鹤华亭，悔之晚矣。休，归去来兮，北山幸有闲田地。地瘠宜瓜菜，引泉凿成方沚。这仲子蔬园，三公不换，况东陵自来瓜美。间走马溪头，倚阑垂钓，解衣自濯清泚。酿山泉、时复一中之。琴横膝。古淡无弦有音徽。送归鸿、暮云千里。蓬莱自古无路，玄圃何时到，只消曲几蒲团，镇日闲庐打眭。这乾坤日月，更远游、问他王子。",
            "comment": ""
        },
        {
            "title": "武夷筑精舍",
            "content": "浮世何尝有定居，惬情便可著茅庐。久知名利为韁锁，爱此溪山似画图。种菊疎篱慕陶令，栽梅浅水学林逋。只须此地延风月，休问君王乞鉴湖。",
            "comment": ""
        },
        {
            "title": "临江仙",
            "content": "三十四年台榭，八千馀里江津。去时杨柳正轻颦。重来桃李少，不似旧时春。风扫半空烟雨，玉虹翠浪如新。可怜笳鼓送行人。白头梳上见，归梦枕边频。",
            "comment": ""
        },
        {
            "title": "游武夷作",
            "content": "阆风元不隔扃扉，桑柘筠匼匝围。溪贯一原藏曲折，山罗万象欲腾飞。仙坛起雾成丹灶，玉女披霞作彩衣。寂寂幔亭天籁息，笙箫疑向夜深归。",
            "comment": ""
        }
    ]
}