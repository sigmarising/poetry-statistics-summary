{
    "dynasty": "宋",
    "author": "释师观",
    "poems": [
        {
            "title": "偈颂七十六首",
            "content": "日可冷，月可热，众魔不能坏真说。",
            "comment": ""
        },
        {
            "title": "颂古三十三首",
            "content": "自从胡乱后，更不少盐酱。开口便见但，岂在语言上。",
            "comment": ""
        },
        {
            "title": "信庵居士画月庵老衲月林顶相求赞",
            "content": "佛祖权衡，人天眼目。瞻之仰之，鼎分三足。休言六耳不同谋，断弦须是弯胶续。",
            "comment": ""
        },
        {
            "title": "颂古十七首",
            "content": "指天指地，无处回避。瞿云瞿昙，讨甚巴鼻。",
            "comment": ""
        },
        {
            "title": "颂古三十三首",
            "content": "香严上树，住住住住。拟问如何，葛藤露布。",
            "comment": ""
        },
        {
            "title": "偈颂七十六首",
            "content": "晷运推移，日南长至。自古自今，同天同地。灵山一会尚俨然，雷音堂中谈不二。",
            "comment": ""
        },
        {
            "title": "偈颂七十六首",
            "content": "月已破五，年又过半。拄杖拈来，如何判断。百年三万六千日，也是秦时{左车右度}轹钻。",
            "comment": ""
        },
        {
            "title": "题中峰方丈",
            "content": "森森松竹耸中峰，八面玲珑眼界空。尽向石根寻马迹，谁人亲见道林翁。",
            "comment": ""
        },
        {
            "title": "颂古三十三首",
            "content": "分明与麽无无无，释迦弥勒是他奴。茫茫宇宙人无数，几个男儿是丈夫。",
            "comment": ""
        },
        {
            "title": "和蒋御带荐合中三偈",
            "content": "威音那畔绝安排，个里何曾有去来。如是住而无所住，摩醯眼向顶门开。",
            "comment": ""
        },
        {
            "title": "百丈和尚赞",
            "content": "独坐大雄峰，宗通说亦通。咄者老漆桶，不落有无中。",
            "comment": ""
        },
        {
            "title": "木鱼",
            "content": "敲空作响人皆听，听听之时非是声。海藏龙宫留不住，却来个里现全身。",
            "comment": ""
        },
        {
            "title": "颂古三十三首",
            "content": "叉手进前，寂子不会。杀人活人，好个三昧。这般阿师，丛林殃害。白云尽处是青山，行人更在青山外。",
            "comment": ""
        },
        {
            "title": "辞李大谏再住万寿",
            "content": "年来老倒觉痴顽，振作丛林岂等闲。珍重贤侯休更问，且容懒散卧云间。",
            "comment": ""
        },
        {
            "title": "偈颂七十六首",
            "content": "十方诸国土，无刹不现身。举头天外看，谁是个中人。",
            "comment": ""
        },
        {
            "title": "颂古三十三首",
            "content": "用处天然别，更不落思惟。山河并大地，全露法王机。",
            "comment": ""
        },
        {
            "title": "偈颂七十六首",
            "content": "法法不隐藏，今古露堂堂。更进这一步，明明为举扬。",
            "comment": ""
        },
        {
            "title": "颂古三十三首",
            "content": "要个无禅底国师，才涉毫芒便取诛。堪笑这僧垂手处，道无便见有偏枯。",
            "comment": ""
        },
        {
            "title": "颂古十七首",
            "content": "乾坤独立，从者里入。风吹不著，雨打不湿。",
            "comment": ""
        },
        {
            "title": "祖芳求僧",
            "content": "要得联芳继祖类，直须发愤傚卢能。三更月下传衣钵，惊动黄梅七百僧。",
            "comment": ""
        },
        {
            "title": "颂古十七首",
            "content": "虚空迸裂，当处超越。堪笑云门，多这一橛。",
            "comment": ""
        },
        {
            "title": "临济和尚赞",
            "content": "一喝当阳，寸丝不挂。挠括丛林，至今话{左木右霸}。",
            "comment": ""
        },
        {
            "title": "偈颂七十六首",
            "content": "山奇水秀洞中天，与麽分明知几年。左右逢源无限意，几人于此彻根源。",
            "comment": ""
        },
        {
            "title": "颂古十七首",
            "content": "傀{礧石换亻}棚头，全火只候。明眼人前，一场漏逗。",
            "comment": ""
        },
        {
            "title": "偈颂七十六首",
            "content": "本无迷悟人，只要今日了。了了了了了，面南看北斗。",
            "comment": ""
        },
        {
            "title": "偈颂七十六首",
            "content": "暑退凉生，风高露冷。叶落归根，藏头露影。赵州吃茶，云门故饼。如何是道，明眼落井。",
            "comment": ""
        },
        {
            "title": "颂古三十三首",
            "content": "如何是佛，更莫别求。相随来也，四大部洲。",
            "comment": ""
        },
        {
            "title": "颂古十七首",
            "content": "伶利道人何处去，至今寻觅杳无踪。有时冷地思量著，不觉全身在碧峰。",
            "comment": ""
        },
        {
            "title": "颂古十七首",
            "content": "腊月火烧山，毫发不相瞒。佛手遮不得，人心似等闲。",
            "comment": ""
        },
        {
            "title": "偈颂七十六首",
            "content": "弥勒真弥勒，分身千百亿。时时示时人，时人俱不识。",
            "comment": ""
        },
        {
            "title": "颂古三十三首",
            "content": "吃粥了也洗钵盂，已是分明说向渠。有时冷地思量著，点铁成金举世无。",
            "comment": ""
        },
        {
            "title": "颂古十七首",
            "content": "比此为津梁，赤体露堂堂。风光都买尽，当处是家乡。",
            "comment": ""
        },
        {
            "title": "偈颂七十六首",
            "content": "蓦直蓦直，春天白日。勘破了也，一文不直。",
            "comment": ""
        },
        {
            "title": "偈颂七十六首",
            "content": "目顾四方，法中之王。将何报德，一杓香汤。",
            "comment": ""
        },
        {
            "title": "灵岩金钵堂化长明灯",
            "content": "龙潭吹灭纸烛，真个人天眼目。举似庞公点头，祖祖灯灯相续。",
            "comment": ""
        },
        {
            "title": "偈颂七十六首",
            "content": "梵志翻著袜，是人皆道错。宁可刺你眼，不可瘾我脚。莫莫，醍醐上味，翻成毒药。",
            "comment": ""
        },
        {
            "title": "偈颂七十六首",
            "content": "秋风冷，秋桂香。秋露白，秋叶黄。秋蛩吟，声短长。此时景，有余光。便恁麽去，正好吃棒。须知远烟浪，刖有好商量。",
            "comment": ""
        },
        {
            "title": "偈颂七十六首",
            "content": "今朝十月一，开炉是此日。赵州宾主话，圣因为拈出。",
            "comment": ""
        },
        {
            "title": "颂古三十三首",
            "content": "突出难辨辨得出，师子翻身师子窟。哮吼一声天地空，惊起须弥高突兀。",
            "comment": ""
        },
        {
            "title": "偈颂七十六首",
            "content": "挝动禾山鼓，吹起少林笛。当机觌面提，觌面当机疾。咄，一任风吹日炙。",
            "comment": ""
        },
        {
            "title": "颂古三十三首",
            "content": "未审魂灵往寻方，无栖泊处露堂堂。水向石边流出冷，风从花里过来香。",
            "comment": ""
        },
        {
            "title": "偈颂七十六首",
            "content": "鹤立松梢月，鱼行水底天。风光都买尽，不费一文钱。须知此语无穷日，只恐沧溟有尽年。",
            "comment": ""
        },
        {
            "title": "偈颂七十六首",
            "content": "来时无踪，去时无迹。七十五年，青天霹雳。",
            "comment": ""
        },
        {
            "title": "偈颂七十六首",
            "content": "惺惺寂寂是，寂寂惺惺非。弃却甜桃树，沿山摘醋梨。如是句中能会得，从教人竞觅玄微。",
            "comment": ""
        },
        {
            "title": "偈颂七十六首",
            "content": "如来结制日，诸缘俱顿息。九十日长期，衲僧口挂壁。咄，正是黑牛卧死水。",
            "comment": ""
        },
        {
            "title": "偈颂七十六首",
            "content": "腊尽春至，头头显示。雪里梅花，馨香扑鼻。认著依前还不是。",
            "comment": ""
        },
        {
            "title": "颂古三十三首",
            "content": "红日杲杲，切忌寻讨。拈得便用，无非是宝。郑州梨，青州枣，大抵还他出处好。",
            "comment": ""
        },
        {
            "title": "颂古十七首",
            "content": "佛法王法，更无两样。直下一刀，未为谛当。",
            "comment": ""
        },
        {
            "title": "颂古十七首",
            "content": "张打油，李打油，不打浑身只打头。今朝有酒今朝醉，明日愁来明日愁。",
            "comment": ""
        },
        {
            "title": "偈颂七十六首",
            "content": "前念是凡，后念是圣。脱体无依，因邪打正。须弥顶上击金钟，七佛如来合掌听。",
            "comment": ""
        },
        {
            "title": "偈颂七十六首",
            "content": "孤云野鹤，何天不飞。这一句子，同道方知。",
            "comment": ""
        },
        {
            "title": "偈颂七十六首",
            "content": "人笑鹁鸠拙，勃鸠自不拙。两茎柴子上，一生打得彻。打刀须是并州铁。",
            "comment": ""
        },
        {
            "title": "颂古三十三首",
            "content": "来说是非者，便是是非人。诚哉是言也，弄物不知名。",
            "comment": ""
        },
        {
            "title": "偈颂七十六首",
            "content": "万里无寸草，衲僧何处讨。蘸雪吃冬瓜，谁知滋味好。",
            "comment": ""
        },
        {
            "title": "偈颂七十六首",
            "content": "去年梅，今年柳，馨香颜色常依旧。不属阴阳别是春，灵根本是吾家有。",
            "comment": ""
        },
        {
            "title": "颂古三十三首",
            "content": "前三三与后三三，不可承当不可参。更问清凉多少众，月移松影落寒潭。",
            "comment": ""
        },
        {
            "title": "偈颂七十六首",
            "content": "结夏又十日，个事作麽生。无风荷叶动，决定有鱼行。",
            "comment": ""
        },
        {
            "title": "偈颂七十六首",
            "content": "葛公住此山，此山湛如蓝。只今何处去，犹自口喃喃。",
            "comment": ""
        },
        {
            "title": "达磨祖师赞",
            "content": "手提金锡，银山铁壁。对朕者谁，还云不识。透过玄关，青天白日。",
            "comment": ""
        },
        {
            "title": "偈颂七十六首",
            "content": "一日不作，一日不食。木平搬土，石霜泥壁。范山断足，仰山作息。澄翠门下，朝朝入室。如上所供，并皆诣实。",
            "comment": ""
        },
        {
            "title": "颂古三十三首",
            "content": "不落不昧，东倒西擂。铁壁银山，一时粉碎。不昧不落，且无造作。诚哉是言，不从人学。",
            "comment": ""
        },
        {
            "title": "偈颂七十六首",
            "content": "此从无枝叶，唯有诸贞实。我法妙难思，五千人退席。",
            "comment": ""
        },
        {
            "title": "偈颂七十六首",
            "content": "时不待人，月不破五。那一著子，未敢相许。",
            "comment": ""
        },
        {
            "title": "偈颂七十六首",
            "content": "佛语心为宗，无门无法门。个里全身入，别是一乾坤。",
            "comment": ""
        },
        {
            "title": "颂古三十三首",
            "content": "弟应兄呼画不成，谁人肯向里头行。自从家破人亡后，直至如今事转生。",
            "comment": ""
        },
        {
            "title": "偈颂七十六首",
            "content": "邂语非干舌，能言不是声。刹刹尘尘尔，何处著浑身。",
            "comment": ""
        },
        {
            "title": "偈颂七十六首",
            "content": "今日十，昨日姨。日来日往，阿谁知有。未了之人听一言，只这而今谁动口。",
            "comment": ""
        },
        {
            "title": "童子求颂",
            "content": "山童山童，叉手当胸。高低普应，常在其中。",
            "comment": ""
        },
        {
            "title": "偈颂七十六首",
            "content": "光阴何太疾，如白驹过隙。惟有衲僧家，日日是好日。",
            "comment": ""
        },
        {
            "title": "偈颂七十六首",
            "content": "蓦然平地一声雷，惊得蟭螟眼豁开。是圣是凡俱不立，何妨随处舞三台。",
            "comment": ""
        },
        {
            "title": "颂古三十三首",
            "content": "月上女曾与麽去，我今亦依如是住。明明今古不曾藏，一点灵光常独露。",
            "comment": ""
        },
        {
            "title": "惺惺石",
            "content": "惺惺石上坐频呼，绝后依前又再甦。自古自今无变异，直教觑著眼睛枯。",
            "comment": ""
        },
        {
            "title": "偈颂七十六首",
            "content": "日日是好日，时时是好时。只为分明极，翻令所得迟。",
            "comment": ""
        },
        {
            "title": "颂古三十三首",
            "content": "百丈卷席，马祖升堂。作麽作麽，验尽当行。",
            "comment": ""
        },
        {
            "title": "偈颂七十六首",
            "content": "一二三四五，五四三二一。无量妙义门，皆从此经出。",
            "comment": ""
        },
        {
            "title": "化佛五臓先被人偷了",
            "content": "古佛行藏识者稀，为人一著太孤危。蓦然撞著白拈贼，倒腹倾肠付与伊。",
            "comment": ""
        },
        {
            "title": "偈颂七十六首",
            "content": "去去实不去，来来实不来。去来如梦幻，虚空绝点埃。",
            "comment": ""
        },
        {
            "title": "偈颂七十六首",
            "content": "动弦别曲，叶落知秋。风生大野，水向东流。",
            "comment": ""
        },
        {
            "title": "颂古三十三首",
            "content": "真佛屋里坐，开口成话堕。幸自可怜生，教我说甚麽。",
            "comment": ""
        },
        {
            "title": "偈颂七十六首",
            "content": "南泉水牯自天然，随分些些任变迁。长啸一声天地窄，了无佛法与人传。",
            "comment": ""
        },
        {
            "title": "偈颂七十六首",
            "content": "开眼见明，合眼见暗。开眼合眼，知而故犯。一毫头上现乾坤，堪笑云门咦顾鉴。",
            "comment": ""
        },
        {
            "title": "偈颂七十六首",
            "content": "六月炎炎如火聚，就中自有清凉处。犀牛扇子谩相随，头角峥嵘谁敢觑。",
            "comment": ""
        },
        {
            "title": "颂古三十三首",
            "content": "驴放三千，马放八百。透过重关，未为英杰。",
            "comment": ""
        },
        {
            "title": "千手眼观音赞",
            "content": "通身是，遍身是，观世音，无尽意。愿以此功德，普及于一切。",
            "comment": ""
        },
        {
            "title": "禅人写师顶相求赞",
            "content": "或处禅林，或居树下。或在僧房，或白衣舍。法惠写出如是观，单明张拙秀才话。",
            "comment": ""
        },
        {
            "title": "偈颂七十六首",
            "content": "一九与二九，相逢不出手。因甚不出手，免见扬家丑。",
            "comment": ""
        },
        {
            "title": "颂古三十三首",
            "content": "不属内外与中间，才落思惟入魔境。大丈夫儿不自欺，翻身坐断毗卢顶。",
            "comment": ""
        },
        {
            "title": "颂古十七首",
            "content": "青山于蓝，而青于蓝。坐筹帷幄，锻圣鎔凡。",
            "comment": ""
        },
        {
            "title": "禅人写师顶相求赞",
            "content": "禅不参，道不学，个样村僧唱喏也。错错，一段风光无处著。",
            "comment": ""
        },
        {
            "title": "偈颂七十六首",
            "content": "我有一转语，历劫常如此。迥绝无人和，聚头相共举。",
            "comment": ""
        },
        {
            "title": "颂古十七首",
            "content": "出乎尔者返乎尔，个里那容说道理。蹈雪沽来酒倍香，就船买得鱼偏美。",
            "comment": ""
        },
        {
            "title": "和蒋御带荐合中三偈",
            "content": "威风凛凛实难栖，正是灵山受记时。老倒月林无别说，非心非佛总非非。",
            "comment": ""
        },
        {
            "title": "颂古十七首",
            "content": "唇上碧斑宾豹博，舌头当的帝都丁。频呼小玉元无事，只要檀郎认得声。",
            "comment": ""
        },
        {
            "title": "三教赞",
            "content": "一即三，三即一，者一个，赞不及。天人群生类，皆承此恩力。",
            "comment": ""
        },
        {
            "title": "偈颂七十六首",
            "content": "碍处非墙壁，通处没虚空。双关俱透彻，别是一家风。",
            "comment": ""
        },
        {
            "title": "偈颂七十六首",
            "content": "朝朝相似，日日一般。年穷岁尽，尽底掀翻。依旧孟春犹寒。",
            "comment": ""
        },
        {
            "title": "颂古三十三首",
            "content": "以手策起眉毛，千圣从来不识。一会灵山俨然，说甚今朝昨日。",
            "comment": ""
        },
        {
            "title": "干帘席",
            "content": "卷起帘来见天下，千古丛林作话{左木右霸}。承天今日再堤撕，一段风光无缝罅。",
            "comment": ""
        },
        {
            "title": "偈颂七十六首",
            "content": "年穷岁尽，有可言，东村王老夜烧钱。野鬼闲神俱屏迹，无依无欲是金仙。",
            "comment": ""
        },
        {
            "title": "偈颂七十六首",
            "content": "开池不待月，池成月自来。寒山逢拾得，拊掌笑咍咍。",
            "comment": ""
        },
        {
            "title": "偈颂七十六首",
            "content": "真正举扬，法堂前草深一丈。有如是作略，有如是榜样。个是阿谁，广度和尚。",
            "comment": ""
        },
        {
            "title": "偈颂七十六首",
            "content": "年去年来年年事，日来日往日日新。木人抚掌呵呵笑，一段风光画不成。见便见，莫沈吟。楼上已吹新岁角，堂前犹点旧年灯。",
            "comment": ""
        },
        {
            "title": "偈颂七十六首",
            "content": "云门有一曲，腊月二十五。拍拍是令，全身里许。呵呵呵，万像森罗齐作舞。",
            "comment": ""
        },
        {
            "title": "颂古三十三首",
            "content": "堕落眉须不得塔，三文使尽风分疏。无端大岭重饶舌，数丈龟毛举世无。",
            "comment": ""
        },
        {
            "title": "偈颂七十六首",
            "content": "断人性命，不劳余刃。四海一家，风恬浪静。",
            "comment": ""
        },
        {
            "title": "颂古三十三首",
            "content": "拈得便用，胡麻厮缴。冷地看来，知恩者少。",
            "comment": ""
        },
        {
            "title": "偈颂七十六首",
            "content": "此世不移动，彼世不改变。当处发生，随处灭尽。呵呵呵，见不见，秋风一阵来，落叶两三斤。",
            "comment": ""
        },
        {
            "title": "颂古三十三首",
            "content": "汉既不管，秦亦不收。人平不语，水平不流。",
            "comment": ""
        },
        {
            "title": "偈颂七十六首",
            "content": "五日上堂，朝朝入室。三八念诵，丛林规式。美食不中饱人吃。",
            "comment": ""
        },
        {
            "title": "偈颂七十六首",
            "content": "坐断要津，全提正令。佛祖到来，也须乞命。",
            "comment": ""
        },
        {
            "title": "颂古十七首",
            "content": "报慈一隔，描邈不得。大用现前，不存轨则。",
            "comment": ""
        },
        {
            "title": "颂古十七首",
            "content": "见成活许莫周遮，椎下分疏事转差。若是咬人狮子子，何须牙上更安牙。",
            "comment": ""
        },
        {
            "title": "颂古三十三首",
            "content": "一著高一著，一步阔一步。五百年间生，指出这条路。这条路，十圣三贤皆罔措。",
            "comment": ""
        },
        {
            "title": "偈颂七十六首",
            "content": "赵州无佛性，丰干太饶舌。南泉一枝草，云门乾屎橛。",
            "comment": ""
        },
        {
            "title": "偈颂七十六首",
            "content": "薰风自南来，殿阁生微凉。要知端的意，拄杖为敷扬。",
            "comment": ""
        },
        {
            "title": "偈颂七十六首",
            "content": "法法本来法，无法无非法。这个是乌回拄杖子，那个是本来法。",
            "comment": ""
        },
        {
            "title": "偈颂七十六首",
            "content": "今朝四月一，结夏又在即。若是到家人，日日是好日。",
            "comment": ""
        },
        {
            "title": "偈颂七十六首",
            "content": "目顾四方，指天指地。独弄单提，无是不是。普请恶水蓦头浇，不忘灵山亲受记。",
            "comment": ""
        },
        {
            "title": "颂古三十三首",
            "content": "一字入公门，九牛拔不出。咄这野狐精，鼻孔都打失。",
            "comment": ""
        },
        {
            "title": "偈颂七十六首",
            "content": "丛林法社共成褫，雪老当年用此机。颈上手巾腰下杓，至今千古有风规。",
            "comment": ""
        },
        {
            "title": "偈颂七十六首",
            "content": "天得一以清，地得一以宁。君王得人处，矛头相共举。",
            "comment": ""
        },
        {
            "title": "偈颂七十六首",
            "content": "问讯烧香，闲行静坐。与麽分明，是个什麽。",
            "comment": ""
        },
        {
            "title": "偈颂七十六首",
            "content": "此世不移动，彼世不改变。惟一坚密身，一切尘中现。",
            "comment": ""
        },
        {
            "title": "颂古十七首",
            "content": "青天霹雳，何处寻觅。一人传虚，万人传实。",
            "comment": ""
        },
        {
            "title": "黄檗和尚赞",
            "content": "一棒一条痕，一掴一掌血。杀人能活人，不传之妙诀。",
            "comment": ""
        },
        {
            "title": "颂古三十三首",
            "content": "牛过窗棂，错为安名。大唐国里，不见一人。",
            "comment": ""
        },
        {
            "title": "偈颂七十六首",
            "content": "腊八是今朝，如来成道日。夜半见明星，从此生荆棘。荆棘生人间，天上错流传。",
            "comment": ""
        },
        {
            "title": "偈颂七十六首",
            "content": "今朝七月一，解夏半月日。摩挲拄杖子，笠头勤拂拭。狗子无佛性，一文也不直。",
            "comment": ""
        },
        {
            "title": "上伯井亭",
            "content": "曹源一滴水，散作人间瑞。茫茫宇宙中，几个知惭愧。",
            "comment": ""
        },
        {
            "title": "偈颂七十六首",
            "content": "伎俩有尽，我默无穷。达磨不识，眼瞎耳聋。",
            "comment": ""
        },
        {
            "title": "偈颂七十六首",
            "content": "昨日入院，今朝设粥。斋罢吃茶，参前澡浴。个是灵山亲付嘱。",
            "comment": ""
        },
        {
            "title": "雪峰真觉祖师赞",
            "content": "三到投子，九上洞山。鳌山成道，已是自瞒。呵呵呵，惹得虚名走世间。",
            "comment": ""
        },
        {
            "title": "颂古三十三首",
            "content": "大唐国里无禅师，独弄单提见也无。茫茫宇宙人无数，几个男儿是丈夫。",
            "comment": ""
        },
        {
            "title": "颂古三十三首",
            "content": "全提正令，高低普应。三应三呼，谛听谛听。",
            "comment": ""
        },
        {
            "title": "颂古三十三首",
            "content": "非男女相末山主，今古堂堂常独露。常独露兮见也麽，清声藉藉播寰宇。",
            "comment": ""
        },
        {
            "title": "颂古三十三首",
            "content": "海神知贵不知价，留与人间光照夜。碧眼胡僧笑点头，谁知用处无缝罅。",
            "comment": ""
        },
        {
            "title": "偈颂七十六首",
            "content": "时节若至，其理自彰。一番新雨过，禾稻弄微黄。",
            "comment": ""
        },
        {
            "title": "颂古三十三首",
            "content": "日里看山好，好在什么处。要见老云门，不落第二句。",
            "comment": ""
        },
        {
            "title": "偈颂七十六首",
            "content": "上元佳节是今日，匝地普天星斗出。好向机先著眼看，莫教蹉过然灯佛。",
            "comment": ""
        },
        {
            "title": "颂古三十三首",
            "content": "如何是佛殿里底，世出世间难可比。万国同歌河海清，稽首拜手元是你。",
            "comment": ""
        },
        {
            "title": "须菩提赞",
            "content": "老老大大，岩中宴坐。帝释雨花，见个什麽。",
            "comment": ""
        },
        {
            "title": "偈颂七十六首",
            "content": "咄这尊慈，口甜心苦。带累我侬，破家荡户。者僧话堕处，直下明明举。一炷栴檀充宇宙，谁道黄金如粪土。",
            "comment": ""
        },
        {
            "title": "偈颂七十六首",
            "content": "满眼觑不见，地得一以宁。君王得一天下治，衲僧得一眼横鼻直。皇恩佛恩，一时报毕。",
            "comment": ""
        },
        {
            "title": "偈颂七十六首",
            "content": "圣因古兰若，湖边绝潇洒。知他几百年，已属斯人也。",
            "comment": ""
        },
        {
            "title": "自赞",
            "content": "者村叟，能杰斗，踞胡床，一不守。临机拶著火星飞，惊起须弥颠倒走。",
            "comment": ""
        },
        {
            "title": "颂古十七首",
            "content": "不是风兮不是幡，入泥入水与人看。莫把是非来辨我，浮生空凿不相干。",
            "comment": ""
        },
        {
            "title": "偈颂七十六首",
            "content": "大庾岭头提不起，同庵亲手付将来。等头拾在肩头上，凡圣齐教眼豁开。",
            "comment": ""
        },
        {
            "title": "和蒋御带荐合中三偈",
            "content": "唯凭者个荐严妻，借路经过般若池。撒手那边无避处，大洋海里火星飞。",
            "comment": ""
        },
        {
            "title": "偈颂七十六首",
            "content": "收麦才了插秧来，终日忙忙安在哉。直下更无回避所，优钵罗花当处开。",
            "comment": ""
        },
        {
            "title": "偈颂七十六首",
            "content": "唇上碧斑宾豹博，舌头当的帝都丁。鸳鸯绣出从君看，不把金针度与人。",
            "comment": ""
        },
        {
            "title": "颂古十七首",
            "content": "赵州唤作火，全身入荒草。我今不是渠，渠今正是我。",
            "comment": ""
        }
    ]
}