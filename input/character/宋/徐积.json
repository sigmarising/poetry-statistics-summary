{
    "dynasty": "宋",
    "author": "徐积",
    "poems": [
        {
            "title": "渔父乐/渔歌子",
            "content": "饱则高歌醉即眠。只知头白不知年。江绕屋，水随船。买得风光不著钱。",
            "comment": ""
        },
        {
            "title": "渔父乐/渔歌子",
            "content": "讨得渔竿买得船。归休何必待高年。深浪里，乱云边。只有逍遥是水仙。",
            "comment": ""
        },
        {
            "title": "渔父乐/渔歌子",
            "content": "管得江湖占得山。白云同散学云闲。清旦出，夕阳还。不知身在画屏间。",
            "comment": ""
        },
        {
            "title": "花下饮",
            "content": "我向桃花下，立饮一杯酒。杯酒先濡须，花香随入口。花为酒家媪，春作诗翁友。此时酒量开，酒量添一斗。君看陌上春，令人笑拍手。半青篱畔草，半绿畦中韭。闲乌下牛背，奔豕穿狗窦。潜身猫相雀，引喙禽呼偶。包麻邻乞火，穿桑儿饷糗。物类虽各殊，所乐亦同有。谁知花下情，犹能忆杨柳。中心卒无累，外物任相揉。余方寓之乐，自号闲人叟。",
            "comment": ""
        },
        {
            "title": "渔父乐/渔歌子",
            "content": "水曲山隈四五家。夕阳烟火隔芦花。渔唱歇，醉眠斜。纶竿蓑笠是生涯。",
            "comment": ""
        },
        {
            "title": "哭张六",
            "content": "欲视目已瞑，欲语口已噤。欲动肉已寒，欲书手已硬。惟有心上热，惟有心上悲。此热须臾间，此悲无休时。所悲孤儿寒，所悲孤儿饥。苦苦复苦苦，此悲遂入土。",
            "comment": "【注释】原序：张六子庄死矣！十一月十三日夜四更时，积用素服望其所居哭之，哭且为诗。明旦涕泣以书，使孤甥、老老致于柩前。呜呼哀哉！"
        },
        {
            "title": "渔父乐/渔歌子",
            "content": "见说红尘罩九衢。贪名逐利各区区。论得失，问荣枯。争似侬家占五湖。",
            "comment": ""
        },
        {
            "title": "醉中咏牡丹",
            "content": "此花未开时，美子藏深闺。香心若无有，深浅何由知。前日花忽开，美人放出深闺来。春风尽日不相管，莺是郎兮蝶是媒。谁将金钱掷西子，笑中不掩胭脂腮。君王亲执紫我盏，太真又醉白瑶台。此花万态不可说，莫教容易为尘埃。我心虽然淡如水，为花一醉何辞哉。",
            "comment": ""
        },
        {
            "title": "赠黄鲁直",
            "content": "不见故人弥有情，一见故人心眼明。忘却问君船住处，夜来清梦绕西城。",
            "comment": ""
        },
        {
            "title": "渔父乐/渔歌子",
            "content": "一酌村醪一曲歌。回看尘世足风波。忧患大，是非多。纵得荣华有几何。",
            "comment": ""
        }
    ]
}