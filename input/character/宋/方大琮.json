{
    "dynasty": "宋",
    "author": "方大琮",
    "poems": [
        {
            "title": "寿乡守张秘阁",
            "content": "秋气高寒公始生，禀姿多得圣之清。官箴未许冰为洁，心事真堪月比明。久合紫囊还于世，却令皂盖历三城。凭谁尽纪前张政，只听村谣里唱声。",
            "comment": ""
        },
        {
            "title": "挽赵南塘",
            "content": "晚起苏公以礼郎，侍经掌制位文昌。端平气脉真堪寄，元佑光阴惜未长。马邑深忧形谏墨，鸾台宁徙耻书黄。门生最是知心者，追记微言泪数行。",
            "comment": ""
        },
        {
            "title": "宴徐大参",
            "content": "麟符久合又貂蝉，又向乡邦拥十年。眼赤腰黄天宠泽，颜红鬓绿地神仙。极知书绣堪行染，见说宵衣正渴贤。好事还殊门外路，人看四辈下翩翩。",
            "comment": ""
        },
        {
            "title": "送俊明李提举",
            "content": "时贤落落甚晨星，世事如棋局又新。赤白交驰边面急，腐红销尽国中贫。谁令野有横舟者，应是朝无惜宝人。握手不堪离思满，愿公自爱庙堂身。",
            "comment": ""
        },
        {
            "title": "寿乡守张秘阁",
            "content": "家宁源流今吏师，宽严殊剂亦殊施。豪宗咸服薤一本，野老齐歌麦两岐。最课休声无地看，芳名姱节有天知。请将郡志从头数，高直蓬山更有谁。",
            "comment": ""
        },
        {
            "title": "寄题董宰读书轩",
            "content": "坐衙弹琴和且平，退衙读书锵有声。琴声书声两相和，和气散作花满城。示知言游不可作，雅俗二者难兼行。曩余不敏坐此处，轩窗尘土安有名。堂前薇花寂寂笑，此殆文吏非书生。君非异人何能匀，吏事不废心转清。牒纷案聚判笑走，庭空吏散诗句成。尝闻欧公居夷陵，日讨故牍繙研精。金陵宰鄞政心礼，天津客已愁鹃鸣。怀哉尹君古道，请把此案为商评。",
            "comment": ""
        },
        {
            "title": "寿乡守张秘阁",
            "content": "老去公为地主，賸将恩意煦摧颓。龟鱼得荫眠偏称，鸥鹭忘机熟不猜。方喜玺褒天下最，又闻玉节日边来。丰年一饱谁之赐，好把禾头祝寿杯。",
            "comment": ""
        },
        {
            "title": "送俊明李提举",
            "content": "寺甚聊台余五月，户庭微细事皆知。山中菊径多归思，膝下莱衣少脱时。吏散庭空无滞牒，客来酒尽只新诗。耳闻眼见谁虚实。写与行人作口碑。",
            "comment": ""
        },
        {
            "title": "挽赵南塘",
            "content": "初开学禁预招延，俄滞周南四十年。大振文词惊海内，肯将训诂让儒先。孤忠自许汉遗老，高气直凌唐谪仙。凤昔览辉今已矣，危楼百尽尚依然。",
            "comment": ""
        },
        {
            "title": "送广东赵舶使",
            "content": "百禽收舌后，一鹗凌清秋。沧波渺浩荡，中有万斛舟。劫灰烧不尽，宗老擅风流。典刑尚千载，雅奥根九畴。忠愤疏中壘，功名起武侯。功彼北方学，来为南边游。膻风痛洗濯，蛮俗赖怀柔。偶然得聊事，顾影岂其俦。逢迎时一笑，倾吐不复留。抵掌说西事，强颜愧楚囚。见晚别何早，含情酒浇愁。惟有加餐祝作歌住行辀。有诏愿亟起，且莫事耡耰。顾我何为者，一毛在九年。",
            "comment": ""
        },
        {
            "title": "送李兄赴省",
            "content": "乃翁场屋负高名，里许工夫共讲明。谢氏弟兄辉玉树，韦侯父子薄金籯。世科莫讶争寒畯，少作曾看到老成。此去亲传衣钵在，想非漫饱志平生。",
            "comment": ""
        },
        {
            "title": "送俊明李提举",
            "content": "有美羊城一钜儒，菊坡气脉最关渠。村高懒宿郎官被，色养姑乘使者车。曩日绿林功未赏，今年清社事堪书。福星何事轻移去，久矣世无公毁誉。",
            "comment": ""
        },
        {
            "title": "寄题永福董宰溪庄图",
            "content": "羡君胸次有丘壑，眼底尘凡一洗之。地献溪湖供入画，天私风月要昌诗。贵人岂复知盘谷，名世应须学武夷。政恐主翁方宦达，买山虽早入山迟。",
            "comment": ""
        }
    ]
}