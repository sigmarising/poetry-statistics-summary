{
    "dynasty": "宋",
    "author": "周师成",
    "poems": [
        {
            "title": "下水门税亭",
            "content": "建业尘中吏，秦淮水上亭。浴晴凫弄日，饮晓马吞星。地迥来芳草，潮回出断汀。有僧时到此，相对两浮萍。",
            "comment": ""
        },
        {
            "title": "酬张韩伯",
            "content": "楚人逢楚节，仍赋楚情诗。滴酒长江远，思乡白日迟。遥怜壮士腕，也击儿女丝。若有盈妾艾，榴花勿并持。",
            "comment": ""
        },
        {
            "title": "句",
            "content": "花缩添新紫，香消减旧黄。",
            "comment": ""
        },
        {
            "title": "梅",
            "content": "采采芳梅枝，琐碎白云姿。在山千花怨，出山百鸟啼。操持思所寄，转趾述所思。清披太始风，寒应太虚月。一日拂人衣，三岁香不歇。",
            "comment": ""
        },
        {
            "title": "新亭",
            "content": "昔日新亭今则旧，百年名义只如新。高谈坐上无安石，洒泪尊前有伯仁。对面飞来帆影少，传音吹过羽书频。青天重唤当时月，放下清光照坐人。",
            "comment": ""
        },
        {
            "title": "古诗",
            "content": "昔怀今未归，悄悄与谁语。超超何所为，空斋听春雨。锵然金玉声，幽窗相尔汝。政以平在中，万物皆媚妩。暗想四城外，花草不可数。浮云日夜征，东皋怅何许。",
            "comment": ""
        },
        {
            "title": "周处台",
            "content": "孝侯远矣使人怀，安得从之上此台。几回一舸荆溪上，苦被风帆浪桨催。",
            "comment": ""
        },
        {
            "title": "句",
            "content": "黄芦花白月无赖，乌桕叶红秋可怜。",
            "comment": ""
        },
        {
            "title": "金陵",
            "content": "故国已云久，地馀风流情。山花不断市，江鸥长入城。青溪泓玉水，红楼调春声。斟酌飞仙过，枉辔一来行。",
            "comment": ""
        },
        {
            "title": "周处台",
            "content": "克己功夫鲜矣能，孔堂今继仲由登。试从台上看台下，狂圣中间隔几层。",
            "comment": ""
        },
        {
            "title": "凤凰台",
            "content": "元嘉王子宅，李白重登临。鸣凤元非昔，蟠龙直到今。凄凉微子事，寂寞茂弘心。望断长安日，悬知属意深。",
            "comment": ""
        },
        {
            "title": "鸡冠花",
            "content": "爪距深藏独露冠，紫茸簇出弄清寒。五更月下朦胧看，只欠一声惊夜阑。",
            "comment": ""
        },
        {
            "title": "古诗",
            "content": "德人天机深，凡子人心多。懔余思寡过，月计愧盈科。勿谓玉无玼，当知石可磨。四十尚无闻，素心恐蹉跎。汲我檐下井，浇我盘中花。清香未似之，懒惰欲如何。",
            "comment": ""
        },
        {
            "title": "吴大帝庙",
            "content": "曾是东南第一王，眼看此地六兴亡。东缘有酒登京口，西为无鱼忆武昌。非复虎臣陪殿上，空馀猩血泣祠旁。何年并建琅砑庙，共对淮山草木长。",
            "comment": ""
        }
    ]
}