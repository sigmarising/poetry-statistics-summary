{
    "dynasty": "宋",
    "author": "赵概",
    "poems": [
        {
            "title": "老苏先生挽词",
            "content": "称味栾城旧，潜光谷口栖。雄文联组绣，高论吐虹霓。遽忽悲丹旐，无因祀碧鸡。徒嗟太丘德，位不至公圭。",
            "comment": ""
        },
        {
            "title": "老苏先生挽词",
            "content": "侍从推词伯，君王问子虚。早通金匮学，晚就曲台书。露泣时难驻，琴亡韵亦疏。臧孙知有后，里閈待高车。",
            "comment": ""
        },
        {
            "title": "句",
            "content": "滁水西偏郡，丰山北际楼。",
            "comment": ""
        },
        {
            "title": "来燕堂联句",
            "content": "贤侯谢郡归，从游乐吾党。林泉富馀地，卜築疏陈莽。是时春正中，来燕音下上。若贺大厦成，喜留众宾赏。得名因笑谈，挥墨粲题榜。所夸贤豪盛，岂止池榭广。人心乐且閒，鸟意颉而颃。吟樽敞花轩，醉枕酣风幌。轻云薄藻栋，初日丽珠纲。红袂生暗香，清弦泛馀响。林深隐飞盖，岸曲迟去桨。波光栏槛明，竹气衣巾爽。虚容凉樾入，影与文涟荡。晨飚转绿蕙，夕雨滋膏壤。嘉辰喜盍朋，命驾期屡往。觞咏陶淑真，世俗岂吾倣。得以为胜游，萧然散烦想。公子固好士，世德复可像。今此大基构，不图专奉养。美哉风流存，来叶足师仰。",
            "comment": ""
        },
        {
            "title": "送梵才大师归天台",
            "content": "建刹存真意，崇台表大因。中藏般若偈，外护赤城神。花雨长霏昼，松风自扫尘。媿心同范宁，莲社阻相新。",
            "comment": ""
        }
    ]
}