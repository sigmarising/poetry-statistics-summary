{
    "dynasty": "宋",
    "author": "阎伯敏",
    "poems": [
        {
            "title": "十二峰·集仙",
            "content": "绿蓑鞋紧青行缠，束薪蕴火开山田。云间仰听仙佩响，蓬鬓拂掠烧畲烟。",
            "comment": ""
        },
        {
            "title": "十二峰·登龙",
            "content": "散而成章合为龙，回风混事游鸿濛。舟人上下神女供，俗妆铅粉胭脂红。",
            "comment": ""
        },
        {
            "title": "十二峰·圣泉",
            "content": "云源一派瑶池分，洒落掉石随东奔。森人但忧香溪水，肖边惟有昭君村。",
            "comment": ""
        },
        {
            "title": "十二峰·净坛",
            "content": "山头枝枝竹扫坛，舟子竹枝歌上滩。炷香上庙掷杯珓，但乞如愿舟平安。",
            "comment": ""
        },
        {
            "title": "十二峰·栖凤",
            "content": "山头凤鸣求其凰，山前家家背凤筐。竹花结产未忍食，刀耕火种五里香。",
            "comment": ""
        },
        {
            "title": "十二峰·聚鹤",
            "content": "望夫石女春复秋，巴歌楚舞随遨游。夜深九皇清唳响，仙禽亦替离人愁。",
            "comment": ""
        },
        {
            "title": "十二峰·望霞光",
            "content": "东皇君来流晓霞，莫看西北王母家。云华夫人王母女，肯为庙食留三巴。",
            "comment": ""
        },
        {
            "title": "十二峰·上升",
            "content": "黄麾白马功告成，云华夫人朝玉京。虞后夏后引音节，高低峡船摇橹声。",
            "comment": ""
        },
        {
            "title": "十二峰·朝云",
            "content": "山头行云自朝朝，阳台莫色联云霄。朝来莫去变云雨，送老行客无回桡。",
            "comment": ""
        },
        {
            "title": "十二峰·起云",
            "content": "钗头嫋嫋山花枝，裙尾旧缬山麻衣。朝随云起采薪去，莫趁女伴穿云归。",
            "comment": ""
        },
        {
            "title": "十二峰·翠屏",
            "content": "秋山黄落春山青，不识仙家云锦屏。六铢天衣下拂石，香风馥郁朝真亭。",
            "comment": ""
        },
        {
            "title": "十二峰·松峦",
            "content": "舟船摇摇大巫前，松前丝萝望缠绵。屏风角轩恰匝背，心在山头人倚船。",
            "comment": ""
        }
    ]
}