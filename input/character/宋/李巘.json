{
    "dynasty": "宋",
    "author": "李巘",
    "poems": [
        {
            "title": "高宗皇帝挽词五首",
            "content": "赫奕中兴事，洪图久系隆。垂裳三纪后，脱屣再星终。灵驭龙腾座，仙晨鹤翥空。薰琴无尽意，遏密卷悲风。",
            "comment": ""
        },
        {
            "title": "高宗皇帝挽词五首",
            "content": "汉帝伤心地，羹墙梦正劳。珠藏超赤水，鼎在泣乌号。神藻光仍焕，仁风远更翱。百皇谁比德，商庙独推高。",
            "comment": ""
        },
        {
            "title": "高宗皇帝挽词五首",
            "content": "建炎恢圣统，太上极尊名。夏祀参天永，尧勋冠古荣。艰难成普业，付托本皇明。俯阅人间世，飚游跨九清。",
            "comment": ""
        },
        {
            "title": "高宗皇帝挽词五首",
            "content": "寿历开金筴，皇欢奉玉颜。难谌天道远，忽怆帝乡还。敷德戎夷外，安民礼乐间。功崇超大禹，神穴枕稽山。",
            "comment": ""
        },
        {
            "title": "高宗皇帝挽词五首",
            "content": "映日龙輴动，喧天凤吹休。桥仙融碧，梧野结云愁。万叶休符衍，三年孝制修。臣民瞻祖载，恸哭拜江流。",
            "comment": ""
        }
    ]
}