{
    "dynasty": "宋",
    "author": "卫泾",
    "poems": [
        {
            "title": "皇帝合端午帖子",
            "content": "远人新有约和书，并塞狼烟指日无。圣主忧民轸宵旰，宫中犹绾辟兵繻。",
            "comment": ""
        },
        {
            "title": "呈张德辉",
            "content": "韫椟君子藏，枉寻吾道曲。绝物忌太清，狥世未免俗。人言俗难医，我见清可濯。安得直上挽天河，一洗俗尘千万斛。",
            "comment": ""
        },
        {
            "title": "夜坐",
            "content": "深山五月清无暑，露气漙空午夜寒。草际鸣蛩更强聒，满怀秋思寄毫端。",
            "comment": ""
        },
        {
            "title": "寿成惠圣慈佑太皇太后合端午帖子",
            "content": "清禁传呼近，红云拥紫皇。菖花浮九醖，请祝寿无疆。",
            "comment": ""
        },
        {
            "title": "皇帝合端午帖子",
            "content": "日毂过亭午，金徒缓报衙。迩英催晚讲，分赐壑源茶。",
            "comment": ""
        },
        {
            "title": "寿成惠圣慈佑太皇太后阁春帖子",
            "content": "银旛点缀斗宫嫔，小字横斜篆缕新。岁岁词臣供帖子，从今便数八千春。",
            "comment": ""
        },
        {
            "title": "次韵高仲贻赠别",
            "content": "金椀轻抛入钓船，夜寒侵被不成眠。近传奏疏三千牍，今见新诗十二篇。故国音书凭过雁，江城烽火照晴天。移舟铁瓮城边去，信与名山旧有缘。",
            "comment": ""
        },
        {
            "title": "寿成惠圣慈佑太皇太后阁春帖子",
            "content": "柳色侵宫瓦，花阴覆绮疏。鹊炉烟馥郁，賸阅妙乘书。",
            "comment": ""
        },
        {
            "title": "皇帝阁春帖子",
            "content": "彩胜黄金缕，青丝白玉盘。内家迎淑节，先奉太皇欢。",
            "comment": ""
        },
        {
            "title": "送盖少卿晞之赵太平州",
            "content": "三釜果何乐，万钟岂云轻。当知昔贤士，乃亲乃为荣。忆昨使东淮，循陔兰芳馨。维先司徒公，大篇宠其行。喜我谐禄养，劝之力身名。俛仰四十载，岁月何峥嵘。髯卿世济美，中外稔践更。勇退甫宴娱，起家俄诏徵。秩真二千石，选授参陪京。时哉春阳中，光风助严程。歌廉盛襦袴，迎伋森旆旌。矧伊太夫人，九十颜如婴。朱轓从板舆，此乐谁能并。缅怀平生好，相友真弟兄。我今抱永慕，抚旧只怆情。涂山古名邦，官府号太平。故秋适淫潦，所至多疲氓。政须事安集，未可施敲榜。长江戍水犀，形势足干城。时虽急规恢，不用邀功能。君年壮於我，宏图在南溟。报国岂忧晚，事亲宜竭诚。道院日余暇，北堂庆方增。戏彩供笑粲，捧觞寿期龄。孝立忠亦遂，俗美政易成。奏最亟归来，勿云厌承明。",
            "comment": ""
        },
        {
            "title": "寿成惠圣慈佑太皇太后阁春帖子",
            "content": "文孙亲上万年卮，姒妇严妆五翟衣。不用都人须数跸，内庭跬步即重闱。",
            "comment": ""
        },
        {
            "title": "登寺中萧疎极甚不见一僧独坐云堂数刻口占",
            "content": "萧条古寺僧何处，痴坐方床午漏长。怪我溪山惯来往，不憔鱼鸟解相忘。",
            "comment": ""
        },
        {
            "title": "皇帝阁春帖子",
            "content": "芳意传梅信，东风到柳边。王春在除夜，明日是新年。",
            "comment": ""
        },
        {
            "title": "为师席李上舍去智寿四首",
            "content": "屡将大手占伦魁，槐市英声早四驰。肯与鱣鲂争尺水，鹍鹏行矣化天池。",
            "comment": ""
        },
        {
            "title": "别吴荆溪",
            "content": "八载江湖甫召还，深言应又忤天颜。九重不见饥民色，只看先生两鬓间。",
            "comment": ""
        },
        {
            "title": "挽高宗皇帝章四首",
            "content": "历数千龄在，讴歌四海归。地雄元帅府，天授上皇衣。洗甲乾坤净，投戈日月挥。成功有如此，今古独巍巍。",
            "comment": ""
        },
        {
            "title": "张岩拙轩窯寺用壁韵",
            "content": "几阵凉风清不尽，一天秋色渺无边。僧房好处閒窗牖，把定山椒紫翠烟。",
            "comment": ""
        },
        {
            "title": "欲至浙江送子寔闻潮早不果行小诗寄别",
            "content": "尊酒清江欲语离，事多八九苦参差。飞潮更捲征帆急，尽作西窗去后思。",
            "comment": ""
        },
        {
            "title": "小山游翠峰寺携枕席宿僧堂僧甚多而不与人相",
            "content": "痴坐禅关日亭午，静看博山香一缕。欲知世上炎与凉，三扣金仙三不语。",
            "comment": "【注释】【原题】：小山游翠峰寺携枕席宿僧堂僧甚多而不与人相接戏成"
        },
        {
            "title": "为师席李上舍去智寿四首",
            "content": "道义须知耐岁寒，论心还喜臭如兰。龙鳞幸许同攀附，乞与春风借羽翰。",
            "comment": ""
        },
        {
            "title": "为杨仲起寿",
            "content": "天台高压东南州，秀钟千古生公侯。君才槃槃第一流，学优颜闵卑由求。天意端为斯文忧，妙龄掉鞅从英游。笔力挽强回万牛，金玉精美价未酬。文章从古天地讐，演起大业难延留。腾骧万里须骐骝，行看大对悟凝旒。擢冠多士骑鳌头，归来双亲喜气浮，充闾佳瑞乐事修。烟霄衮衮殊未休，整顿乾坤摅壮猷。策勋稷契伊吕周，请公为酬白玉舟。他年名遂高千秋，却揖刘阮寻浮邱。",
            "comment": ""
        },
        {
            "title": "为运使蔡国博寿二首",
            "content": "橘颗围仙饱紫芝，菊潭酿酒拍金卮。九秋沆砀成功日，六辔光华初度时。试问江湖劳漕輓，何如朝夕密论思。预知来岁生朝后，更著宫袍拜赤墀。",
            "comment": ""
        },
        {
            "title": "寿成惠圣慈佑太皇太后合端午帖子",
            "content": "深宫永日镇长闲，心静多繙蘂笈篇。侍女身留香案侧，旋燔金饼炷炉烟。",
            "comment": ""
        },
        {
            "title": "皇帝合端午帖子",
            "content": "五日天中候，南风物阜时。三边宽大诏，亿载太平期。",
            "comment": ""
        },
        {
            "title": "五日子刻立春",
            "content": "客中春到不知春，庭草青青入眼新。对酒可无人作伴，照书却有雪为邻。雕盘玉笋传生菜，宝胜金花锡近臣。我已栖迟宁事事，有谁曾为叹长贫。",
            "comment": ""
        },
        {
            "title": "为运使蔡国博寿二首",
            "content": "西山南浦气葱葱，夜拥长庚粲碧空。惠露昔霑江汉表，使星今照斗牛中。晚粳已喜霜前熟，宿麦应从雨后丰。十一州人还得饱，绣衣寿斚与民同。",
            "comment": ""
        },
        {
            "title": "忆环谷古梅",
            "content": "百花头上春光到，雪压霜欺意更奇。岁岁倚栏相望处，水边竹外最南枝。",
            "comment": ""
        },
        {
            "title": "为乐提刑寿二首",
            "content": "千里潇湘秋气清，使星高并寿星明。云槎端向银河上，仙桂真从璧月生。好善优优乐正子，腾光焰焰李长庚。会看初度称觞后，径驾锋车入帝城。",
            "comment": ""
        },
        {
            "title": "悼倪尚书",
            "content": "历事三朝久，清居一世尊。心惟在王室，手不炙权门。横浦流风好，香山逸兴存。经纶未渠展，此意向谁论。",
            "comment": ""
        },
        {
            "title": "闻和叔抚琴",
            "content": "蓐收传令待残更，斗转参横露气清。谁弄瑶池三尺玉，怪来万壑动秋声。",
            "comment": ""
        },
        {
            "title": "次德茂沌中韵",
            "content": "沌路随江转，疎篱匝岸斜。寄身千万里，慰眼两三家。老矣思为圃，归欤学种瓜。遥知荷锄倦，一酌散腰麻。",
            "comment": ""
        },
        {
            "title": "寿成惠圣慈佑太皇太后阁春帖子",
            "content": "刁斗辕门五夜深，思齐文母正关心。身临大练无他费，汤沐先捐钜万金。",
            "comment": ""
        },
        {
            "title": "寿成惠圣慈佑太皇太后合端午帖子",
            "content": "双人翠艾垂朱户，三角琼糜护箬衣。闻道内家行乐秘，先将节物奉重闱。",
            "comment": ""
        },
        {
            "title": "游澱湖",
            "content": "疎星残月尚朦胧，闲趁烟波一棹风。始觉舟移杨柳岸，直疑身到水晶宫。鸟鸦天际墨千点，白鹭滩头玉一丛。欸乃一声回首处，西山横在有无中。",
            "comment": ""
        },
        {
            "title": "为师席李上舍去智寿四首",
            "content": "美景良辰幸与同，瓣香聊以祝南丰。它年妙斡洪钧手，尽纳群生寿域中。",
            "comment": ""
        },
        {
            "title": "皇帝合端午帖子",
            "content": "灵开玉垒静无尘，圣泽新覃雨露匀。束缚九头藏武库，枭羹不用赐群臣。",
            "comment": ""
        },
        {
            "title": "为师席李上舍去智寿四首",
            "content": "当时骑气拥函关，奕代清才擅谪仙。鼻祖婵嫣有余庆，至今名世更生贤。",
            "comment": ""
        },
        {
            "title": "金鳗井",
            "content": "鳗井由来岁月深，泓澄一镜绝尘侵。要观变化神功妙，会见翻为旱岁霖。",
            "comment": ""
        },
        {
            "title": "沈氏书堂",
            "content": "东山风景压东吴，更筑书堂映碧梧。詹尹诗存家有宝，齐斋记外更无图。洗除纨袴为缃帙，扫荡膏粱入泽臞。早晚归舟行霅上，青灯深夜听伊吾。",
            "comment": ""
        },
        {
            "title": "与进叔弟策杖山行遣马还孙氏",
            "content": "掣电追风古见称，驽材空负渥洼名。何如手植青藜杖，云屦风裾自在行。",
            "comment": ""
        },
        {
            "title": "悼外姑安康郡太夫人章氏",
            "content": "鸡犬相闻地，湖山百里间。自怜同子姓，无复恃慈颜。薤露声徒切，灵輀去不还。拟为临穴恸，哀泪已潸潸。",
            "comment": ""
        },
        {
            "title": "悼倪尚书",
            "content": "入馆论心旧，同朝托契长。鲈乡各归去，鸥水久相忘。正喜山中隐，俄传橘里藏。遗铭最奇绝，读罢泪淋浪。",
            "comment": ""
        },
        {
            "title": "寿成惠圣慈佑太皇太后合端午帖子",
            "content": "人间无处避炎蒸，身在瑶台最上层。学士大书金字帖，宫中巧篆降绡缯。",
            "comment": ""
        },
        {
            "title": "皇帝合端午帖子",
            "content": "御服齐官献，生衣暴室供。金箱初进入，一一耀黄封。",
            "comment": ""
        },
        {
            "title": "忆环谷古梅",
            "content": "故园一别换年华，客里看花更忆花。昨夜西窗无限月，伴人春瘦一枝斜。",
            "comment": ""
        },
        {
            "title": "晚晴",
            "content": "雨断风回忽报晴，山颠初日挂铜钲。云烟藏迹千峰翠，草木增华两眼明。桑野枝空蚕杼歇，溪泉溜急水车鸣。鸟啼花笑浑如喜，此去山斋只一程。",
            "comment": ""
        },
        {
            "title": "上皇太子寿",
            "content": "南极秋中夜有辉，经旬先与玉衡齐。祥开游震天方眷，德懋元良日自跻。风爽铜声谐户御，月明银镂湿宫题。遥知侍宴欢鱼藻，曾忝宾筵漫舞醯。",
            "comment": ""
        },
        {
            "title": "张德辉以诗见遗需酒因次韵解嘲",
            "content": "廷评一石了狱事，谪仙一斗百篇诗。君才盘盘压今古，肯使英名夸昔时。濁醪妙理清有圣，此意岂复达士疑。我惭鼷腹怯鲸量，咄咄隐几成书痴。",
            "comment": ""
        },
        {
            "title": "次德茂用惟直南楼韵",
            "content": "眼明仍见大江浮，贪看青山倚柂楼。落日鸡豚秋保祥，轻风苹蓼晚汀洲。长征倦马思夷路，不下惊鸥避急流。亦有琅玕何所赠，漫歌平子侧身愁。",
            "comment": ""
        },
        {
            "title": "别吴荆溪",
            "content": "去年灵麓未空寒，一客南归不足叹。学子今翻辞使旆，归来只得片碑看。",
            "comment": ""
        },
        {
            "title": "寿成惠圣慈佑太皇太后合端午帖子",
            "content": "边头传吉语，井络报平安。今岁端辰别，慈颜一笑欢。",
            "comment": ""
        },
        {
            "title": "古林邱",
            "content": "支筇来访古林邱，转尽山腰俯碧流。峭壁千寻悬石磴，苍崖百尺护龙湫。行人迹断烟常暝，过鸟声闲意更幽。小憩已销尘俗虑，溪山奇绝是兹游。",
            "comment": ""
        },
        {
            "title": "皇帝阁春帖子",
            "content": "迟明鱼钥九门开，警跸声清绕殿雷。穆穆天颜应有喜，捷书新自北边来。",
            "comment": ""
        },
        {
            "title": "别吴荆溪",
            "content": "家数文章有路寻，云韶殊世不殊音。小生不幸生来晚，才识先生识水心。",
            "comment": ""
        },
        {
            "title": "挽高宗皇帝章四首",
            "content": "大业高千古，斯文炳六经。无刑深帝泽，不战寿生灵。神圣非殂落，乾坤有晦冥。难名是天德，刻画谩丹青。",
            "comment": ""
        },
        {
            "title": "为乐提刑寿二首",
            "content": "绣衣持斧按蛮荆，三见门弧喜气盈。孟子能令棠粟发，不疑更使汉刑平。好将两手摩铜狄，长对三秋正玉衡。闻道中宵思贾傅，江湖未可老鱣鲸。",
            "comment": ""
        },
        {
            "title": "次韵呈与叔兄",
            "content": "野塘古岸饱经行，风雨尘埃笑满裳。尊酒清江君意厚，片帆千里客怀伤。出门求益谋何拙，扫几观书味更长。归去飞篷试回首，一川烟水正微茫。",
            "comment": ""
        },
        {
            "title": "寿成惠圣慈佑太皇太后合端午帖子",
            "content": "彩缕新缠臂，灵符稳插钗。承平多旧事，闲教小宫娃。",
            "comment": ""
        },
        {
            "title": "悼倪尚书",
            "content": "旧草扬庭制，旋高曳履声。胸襟忠愤切，官职去留轻。定力鳌为动，浮言蜮自鸣。太玄从白首，性地转分明。",
            "comment": ""
        },
        {
            "title": "元日到湖上",
            "content": "勋业须年少，栖迟只自怜。若为车阨首，未主式翼垂天。拭目看新历，伤心惜去年。湖山一舒啸，春信满梅边。",
            "comment": ""
        },
        {
            "title": "悼外姑安康郡太夫人章氏",
            "content": "有美夫人德，家齐周召来。义襟赒梓里，孝养备兰陔。舜视三槐贵，年登九袠开。追荣知未艾，卿月近公台。",
            "comment": ""
        },
        {
            "title": "挽高宗皇帝章四首",
            "content": "致治勤三纪，怡神寿九龄。玉卮传汉殿，宝册焕尧庭。庆事方频举，哀歌讵忍听。万邦惟戴舜，亿载奉慈宁。",
            "comment": ""
        },
        {
            "title": "山行后观及通鉴五代之际成败得丧废兴之迹因",
            "content": "溪山适兴且闲行，绿藓苍苔任点裳。看镜已侵双鬓碧，忧时每觉寸心伤。驰名扰扰终安用，浩饮陶陶计亦长。千古英雄谁可问，累累邱陇水茫茫。",
            "comment": "【注释】【原题】：山行后观及通鉴五代之际成败得丧废兴之迹因为感慨用前韵"
        },
        {
            "title": "上亲庭寿",
            "content": "中兴申甫来高崧，卜人吉梦占维熊。生贤应有造化工，吾家积善庆所钟。公跨鸾驭从蓬宫，襟怀廓落凌秋空。居乡惠爱先困穷，谭笑万户生春融。在官履行洁且忠，此心须信天可通。福善有道非滥蒙，岁寒乃知柏与松。从今风虎依云龙，扶摇万里乘长风。结知丹扆恩庞鸿，金貂赤舄华吾宗。尊荣安寿仁之功，从教绿鬓宜方瞳。义方垂教惭倥侗，青毡欲使扬祖风。勉策驽驾追逸踪，它年乐事来迎逢。燕山嘉誉难独隆，宴堂清晓祥云浓，槐庭昼永阴重重。千岁风月谁与同，敬祝王母偕仙翁。",
            "comment": ""
        },
        {
            "title": "长沙鹿鸣宴送诸进士",
            "content": "楚材从古擅豪雄，况是长沙世著忠。鸣鹿三章新得句，抟鹏万里稳摩空。科名直寄文词表，事业相期气节中。畎亩平时忧国念，盍将长策沃宸衷。",
            "comment": ""
        },
        {
            "title": "寿成惠圣慈佑太皇太后阁春帖子",
            "content": "北内风光别，仙家日月闲。紫皇天下养，金母在人间。",
            "comment": ""
        },
        {
            "title": "月夜登吴江垂虹",
            "content": "平湖万顷天无风，试上垂虹月满空。豁目直穷烟障外，诸峰浑出有无中。混同天地纤尘绝，倒影星辰万象雄。却笑三山游汗漫，恍然身世到蓬宫。",
            "comment": ""
        },
        {
            "title": "次与叔兄山行韵",
            "content": "阴云冻合不成飞，行李留连岁律迟。山色宜晴更宜雪，别来应有忆山诗。",
            "comment": ""
        },
        {
            "title": "寿成惠圣慈佑太皇太后阁春帖子",
            "content": "一德坤元厚，三朝母道尊。含饴供乐事，戏彩见重孙。",
            "comment": ""
        },
        {
            "title": "开化寺前古木数株叶密阴繁极可爱系舟其下赋",
            "content": "古木苍然几岁周，摩空老干荫溪流。举头未见征帆下，来向清阴系小舟。",
            "comment": "【注释】【原题】：开化寺前古木数株叶密阴繁极可爱系舟其下赋此"
        },
        {
            "title": "上皇太子寿",
            "content": "嘉辰鸡戟瑞烟高，苍震丕承九庙祧。潮驾天吴彰海润，气涵云汉毓金昭。分阴资善时稽古，辨色含元日侍朝。欲识斯心仁寿处，谟参圣父五兵销。",
            "comment": ""
        },
        {
            "title": "皇帝阁春帖子",
            "content": "沈沈广殿磨遑安，玉食丁宁减太官。野宿貔貅三万灶，重裘应轸铁衣寒。",
            "comment": ""
        },
        {
            "title": "舟行遇顺风",
            "content": "昼船昨日吴江西，风雨满江鼓棹迟。客帆过眼撇波去，坐看舟子相犹夷。今朝风忽发东北，纵帆如飞揭百尺。来者寸步不可前，停舻怅望求弗获。风从何来天何为，顺喜逆怨人自私。世间万事亦尔耳，乘除妙理君安知。",
            "comment": ""
        },
        {
            "title": "挽高宗皇帝章四首",
            "content": "江右龙飞后，临安日晕时。煌煌周礼乐，肃肃汉威仪。鱼水君臣会，耕桑父子嬉。谁欤老文学，重述中兴碑。",
            "comment": ""
        }
    ]
}