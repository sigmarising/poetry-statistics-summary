{
    "dynasty": "宋",
    "author": "金履祥",
    "poems": [
        {
            "title": "都下赋归奉别天台金彦如惠子明沈新之马景昭",
            "content": "客中相见别匆匆，论学无由意独浓。赖是岁寒来有约，不妨归去又相逢。",
            "comment": "【注释】【原题】：都下赋归奉别天台金彦如惠子明沈新之马景昭赵寅仲并呈于晦仲时与寅仲以上诸兄初相识诸兄又约便道至王先生岁寒堂相会也"
        },
        {
            "title": "郑北山之元孙扁其楼王适庄为书北山之英四字",
            "content": "孰是叔季，而有斯人。孰是北山，而落其英。",
            "comment": "【注释】【原题】：郑北山之元孙扁其楼王适庄为书北山之英四字求跋为作诗"
        },
        {
            "title": "登严州北高峰用韵",
            "content": "雄蟠古睦东，俯视翠重重。白塔清凉界，乌龙伯仲峰。云连天势近，石酿井泉浓。更上最高处，扳跻意未慵。",
            "comment": ""
        },
        {
            "title": "装解卷鲁斋先生置酒出诗就坐占和",
            "content": "功名人事巧推迁，谁信此心即此天。三轴文章只借径，万人优劣谩争先。岂惟科目一时重，要使勋庸后世传。此意自期尤自信，端如穮蓘有丰年。",
            "comment": ""
        },
        {
            "title": "华之高寿鲁斋先生七十",
            "content": "新宫岩岩，佩玉翩翩。毋曰予耄，而将闭关。",
            "comment": ""
        },
        {
            "title": "客严陵赠星史",
            "content": "七里滩头眼为青，秋风许我快南溟。东京太史知谁氏，不算庄光是客星。",
            "comment": ""
        },
        {
            "title": "梅雨书怀并唁汪功父",
            "content": "雨意萧萧重客愁，如何五月便成秋。士无禄养农无地，早恐秋风惨黑头。",
            "comment": ""
        },
        {
            "title": "北山之高寿北山何先生",
            "content": "岩岩北山，其高极天。障此东南，利欲之澜。敢拜稽首，天子万年。允保四海，好德之端。敢拜夫子，眉寿无愆。金玉尔音，以永斯文。",
            "comment": ""
        },
        {
            "title": "郑北山之元孙扁其楼王适庄为书北山之英四字",
            "content": "维公之英，育多闻孙。尚继其志，而世其声。",
            "comment": "【注释】【原题】：郑北山之元孙扁其楼王适庄为书北山之英四字求跋为作诗"
        },
        {
            "title": "挽刘南坡",
            "content": "忆昔端平转化弦，公时输委为安边。鼎成龙御方宾帝，弓堕乌号亦蜕仙。漫仕此情初已薄，爱君一念世逾坚。典刑今与丹旌去，空些哀词咽涧泉。",
            "comment": ""
        },
        {
            "title": "题汪功父所藏画卷",
            "content": "细雨西窗展画筒，江山杳霭几重重。檐花飞动衣裳冷，疑在云间第一峰。",
            "comment": ""
        },
        {
            "title": "游赤松口占",
            "content": "苍虬夹岸几重重，灵液飞流碧涧通。可是神人易忘世，人间争得此山中。",
            "comment": ""
        },
        {
            "title": "和王希夷庐陵观梅",
            "content": "岁寒堂前桂树秋，秋风浩荡君西游。羡君充此四方志，望尘何异登瀛洲。人生难得心相识，况君与我心相得。君心谁似惟梅花，雪霜不改馨香德。顾我思君日几寻，岁寒又见梅花春。见梅不见故人面，空咏梅花如故人。月明千里虽同致。畴昔追随今少异。始信灯窗朝暮同，此会人生良匪易。噫吁嘻，安得彼此长似岁寒枝，清芬处处同襟期。",
            "comment": ""
        },
        {
            "title": "挽北山子何子三首",
            "content": "昔年夫子在，已虑晓星稀。气运嗟辰岁，天文动少微。素帏兄并殡，丹旐子同归。总是堪伤处，瑶琴声更稀。",
            "comment": ""
        },
        {
            "title": "郑北山之元孙扁其楼王适庄为书北山之英四字",
            "content": "高牙大纛，虎节铜符。东将宽民，乃公所馀。",
            "comment": "【注释】【原题】：郑北山之元孙扁其楼王适庄为书北山之英四字求跋为作诗"
        },
        {
            "title": "洞山十咏·中峰",
            "content": "高岩南下走群龙，两小源头合一峰。问道是中人不识，先生信善择中庸。",
            "comment": ""
        },
        {
            "title": "华之高寿鲁斋先生七十",
            "content": "屹屹王子，三寿作朋。视彼霸侯，曾是足论。",
            "comment": ""
        },
        {
            "title": "题青冈时兄友山楼",
            "content": "万顷平畴一色春，双溪城关北山青。登楼不为閒瞻眺，此地前贤尚典刑。",
            "comment": ""
        },
        {
            "title": "和王妙虚道士诗",
            "content": "我爱高人巧卜居，林烟深处着精庐，煎茶石鼎客当酒，斸笋竹篱自荷锄。隐几要同吾丧我，凿池戏问子非鱼。高山流水知音少，欲去频听辄驾车。",
            "comment": ""
        },
        {
            "title": "北山之高寿北山何先生",
            "content": "夫子曰辞，辞是好爵。玉几导扬，燕翼是托。",
            "comment": ""
        },
        {
            "title": "用韵赠小张兄新娶",
            "content": "洞房佳气比椒兰，刑至工夫自古难。莫使家人夸羯末，杨花飞处北风寒。",
            "comment": ""
        },
        {
            "title": "释弟",
            "content": "我生半世尚茫茫，西既隔谷东如汤。众责今方四面至，百为尽要一身当。仲兄摘实瓜几少，伯氏刈葵根已伤。康叔周公本相睦，休滋俗见积参商。",
            "comment": ""
        },
        {
            "title": "题城南塔院",
            "content": "佳境城南胜，浮屠占十分。鱼钓船依竹，僧斋钵荐芹。夜窗双港月，日晓九峰云。不随人世改，千古瀫波纹。",
            "comment": ""
        },
        {
            "title": "洞山十咏·冰壶洞",
            "content": "洞外烟云肤寸合，洞中冰雪百寻飞。壶中日月凭谁记，水自飞淙云自归。",
            "comment": ""
        },
        {
            "title": "北山之高寿北山何先生",
            "content": "昔在理宗，维道之崇。既表程朱，亦跻吕张。",
            "comment": ""
        },
        {
            "title": "唐丈命玉涧僧画金华三洞为图障寿母玉涧有诗",
            "content": "金华高哉几千丈，翠壁重峦不可上。上下飞潛灵液通，朝暮烟云姿万状。我闻玄女蟠金鼎，至今遗粒犹可饷。又闻仙姑驾银鹿，至今瑶田印层嶂。金华本是东南奇，未数剑门天下壮。有时笙箫响青云，犹疑幢节迎仙仗。自古长生端有术，飘飖群仙尚无恙。只今洞天双龙飞，何处华表声清喨。谁将此山真面目，尽收奇伟归图障。居然冈阜北堂前，未须屣履勤敖放。",
            "comment": "【注释】【原题】：唐丈命玉涧僧画金华三洞为图障寿母玉涧有诗约和其韵"
        },
        {
            "title": "北山之高寿北山何先生",
            "content": "咨尔夫子，设教于乡。即命于家，长此泮宫。",
            "comment": ""
        },
        {
            "title": "挽徐居士二首",
            "content": "积善由来属庆门，如公积善众推尊。至于垂死片言顷，犹是赒饥一念存。有子已登天子学，无人不感德人恩。霜风惨淡禾塘路，继志扬名在后昆。",
            "comment": ""
        },
        {
            "title": "华之高寿鲁斋先生七十",
            "content": "维王及何，文公孙子。天子是师，斯文之纪。",
            "comment": ""
        },
        {
            "title": "送金簿解官归天台五首",
            "content": "自从夫君来，三惠亦骖乘。天台本多贤，君门独何盛。大儿十四龄，神气极凝莹。温然荆山璆，可续虞磬韵。小儿年十一，磊郎益自俊。壮气已食牛，风蹄期奋迅。两载辱交从，一朝随归{左革右登}。相见复何时。相别涕其陨。美质不可恃，学问无穷尽，少小日易逾，德业须自竟。执手独徊徨，愧无珠玉赠。归哉各努力，教忠家有训。",
            "comment": ""
        },
        {
            "title": "王子可欲寿赵寅仲思成出{上艹下宾}嚚闽兟瞤",
            "content": "操似青松洁似{上艹下宾}，颂言忠信匪为嚚。水分银汉浸江浙，城拥天台控粤闽。人向少时宜娓娓，德于进处更兟兟。聊翁闻有侯鲭味，昨夜宵人已目瞤。",
            "comment": "【注释】【原题】：王子可欲寿赵寅仲思成出{上艹下宾}嚚闽兟瞤五字令赋诗"
        },
        {
            "title": "用韵赠诸友",
            "content": "临别哦诗比赠兰，圣贤学问贵先难。归与休用嗟离索，来岁时时到岁寒。",
            "comment": ""
        },
        {
            "title": "即事",
            "content": "佳人早幸已从良，好治丝麻理素妆。休向人前售歌舞，春风宁得几时香。",
            "comment": ""
        },
        {
            "title": "华之高寿鲁斋先生七十",
            "content": "北山之阳，其及王子。毋然遁思，孤我帝祉。",
            "comment": ""
        },
        {
            "title": "奉复鲁斋先生上蔡书院图诗二首",
            "content": "临海关东水满湖。书堂新上赤城图。地居郊左宜芹藻，天锡奎章示楷模。王谢后前传正印，东南邹鲁定同符。谁终溅起平湖水，雨我公田几万夫。",
            "comment": ""
        },
        {
            "title": "郑北山之元孙扁其楼王适庄为书北山之英四字",
            "content": "北山之英，郑公之人。仰止攸同，矧其后昆。",
            "comment": "【注释】【原题】：郑北山之元孙扁其楼王适庄为书北山之英四字求跋为作诗"
        },
        {
            "title": "九月初吉永嘉苏太古同游金华洞夜宿鹿田寺用",
            "content": "携手登山处，山高风露寒。共来岩壑里，别去海云端。意重言难足，更深语未阑。相期最高处，志见两俱安。",
            "comment": "【注释】【原题】：九月初吉永嘉苏太古同游金华洞夜宿鹿田寺用杜陵山馆诗韵以赠"
        },
        {
            "title": "郑北山之元孙扁其楼王适庄为书北山之英四字",
            "content": "吉甫作颂，勉尔闻孙。郑公是似，北山之英。",
            "comment": "【注释】【原题】：郑北山之元孙扁其楼王适庄为书北山之英四字求跋为作诗"
        },
        {
            "title": "送金簿解官归天台五首",
            "content": "昔岁在东壁，紫气逾苍山。金君初筮晋，越侯亦开藩。下有莲幕友，上有师帅贤。浑然和气中，砥柱屹流湍。使我千里民，赋政两清安。益知天台高，楚波浩无边。一朝别流泳，先后俱东辕。邦民一何孤，天意一何悭。舟流安底止，郡政将改弦。嗟我千里民，生意复茫然。",
            "comment": ""
        },
        {
            "title": "徐山甫夜话有诗言别次韵",
            "content": "一榻萧然竹与兰，拥衾话别转留难。明朝又渡湘江去，细雨斜风分外寒。",
            "comment": ""
        },
        {
            "title": "挽徐居士二首",
            "content": "昔年涝旱苦频仍，南北郊关自越秦。东浙于时犹道殣，严邦此地况山民。能回涸辙西江水，顿起翳桑寒谷春。神理因推居上坐，压他持秉剖符人。",
            "comment": ""
        },
        {
            "title": "三月十六日为某初度十九日又赵寅仲诞辰俱在",
            "content": "帝遣银潢一派来，日长春老起风雷。谁知年少贵公子，俨若儒先老秀才。共作师门汤饼客，早期庭下彩衣莱。明朝又上柯山去，更问长生要术回。",
            "comment": "【注释】【原题】：三月十六日为某初度十九日又赵寅仲诞辰俱在岁寒堂王先生皆为之设汤饼寅仲欲往三衢雷雨大作诸兄留行置酒为寿作诗以贺"
        },
        {
            "title": "郑北山之元孙扁其楼王适庄为书北山之英四字",
            "content": "戎始归疆，人喜公虑。谓戎未觉，亟固我圉。",
            "comment": "【注释】【原题】：郑北山之元孙扁其楼王适庄为书北山之英四字求跋为作诗"
        },
        {
            "title": "北山之高寿北山何先生",
            "content": "夫子曰道，惟帝之蹈。臣何容力，亦聿既耄。天子曰吁。鸿飞冥冥，罔终弃予。",
            "comment": ""
        },
        {
            "title": "代张起岩和清塘诗",
            "content": "清塘佳哉，上有横霄映汉之卿云，下有通川入海之流泉。不舍昼夜扬清清，清流回环山奔迎。暮雨层波绿，朝晖山气新。呼吸溪光饮山渌，人人冰玉若为贫。我欲买山居其间，囊中不靳金满籯。明月清风对高士，丝桐一张酒五经。俯看尘世几蚊蚋，须臾起灭败与成。炎凉僅昕夕，晦朔分枯荣。眼前突兀徒骇俗，死后灭没杳无闻。孰若此地多君子，纯孝千古留风声。天光浮动映松柏，地望流传光丘林。太钧播群品，生灵本一心。何况古人杰，由来毓地灵。欲为混沌凿七窍，须凭天工挥五丁。穷为乐善之君子，达为庙社之元勋。于此地灵有愧无，鄙人敢此问诸君。",
            "comment": ""
        },
        {
            "title": "景定甲子夏五三日王希夷兄有弄璋之庆是时希",
            "content": "七日已叨汤饼客，几时亲赏宁馨儿。有崇佛子于今见，王氏多佳自古寄。培养庆源惟一善，流传家学有馀师。异时才气须名世，莫负先生卿相期。",
            "comment": "【注释】【原题】：景定甲子夏五三日王希夷兄有弄璋之庆是时希夷尚在岁寒堂报至以历推之日在参月在东井火在天西北鲁斋先生曰此卿相之命也越七日希夷煮饼岁寒诸朋友与焉桐阳金履祥吉甫为诗以贺"
        },
        {
            "title": "苦热和徐山甫韵",
            "content": "地卷槁苗尽，人居沸鼎中。何时霖雨相，梦到武丁宫。",
            "comment": ""
        },
        {
            "title": "术士求书往横山复以诗赠",
            "content": "钱君杖履到横山，为我传声谈话间。术动诸君应一笑，不教垂橐怨空还。",
            "comment": ""
        },
        {
            "title": "华之高寿鲁斋先生七十",
            "content": "嵬嵬王子，我人所宗。维北有斗，维岱在东。",
            "comment": ""
        },
        {
            "title": "九日书怀",
            "content": "欲买山园种菊花，此心荏苒负年华。几时三径成归计，今日重阳转忆家。落帽已惊微雪早，登楼为望白云斜。诗成卷起悲秋意，天阔风高未易涯。",
            "comment": ""
        },
        {
            "title": "华之高寿鲁斋先生七十",
            "content": "自古在昔，圣贤有作。七十之龄，德烈方恪。",
            "comment": ""
        },
        {
            "title": "都下会安吉姚学林作诗奉勉",
            "content": "客里相逢岂偶然，羡君爽气浩无边。世间固是少英物，吾辈当期不负天。撑起元龙湖海气，撩来坡老短长篇。化工不尽斯文在，莫学馀人学圣贤。",
            "comment": ""
        },
        {
            "title": "龙井",
            "content": "高峰馀洞气，石窦通灵液。发源已太孤，临崖千万尺。井甃回飞湍，修绠收澄碧。一饮清风生，肤寸寒云出。出僧语似奇，老龙事无迹。我来翠微巅，得此寒泉食。东望子陵台，连峰对崷嵂。下有十九泉，趾此相仲伯。",
            "comment": ""
        },
        {
            "title": "挽北山子何子三首",
            "content": "每侍图书右，令人俗虑空。隐忧惟世变，卧病亦春融。圣处一言敬，天然万理中。音容今永已，哀痛隔幽宫。",
            "comment": ""
        },
        {
            "title": "栖真纪胜赠立公二首",
            "content": "閒闯秋高强入山，栖真胜地极高寒。契泉水下人间去，灵洞云从天半看。丽泽先生留姓字，颍滨元子蜕衣冠。典刑尚在山深处，为宿心香不敢灌。",
            "comment": ""
        },
        {
            "title": "郑北山之元孙扁其楼王适庄为书北山之英四字",
            "content": "亦有适庄，景尔家世。北山之英，表此大字。",
            "comment": "【注释】【原题】：郑北山之元孙扁其楼王适庄为书北山之英四字求跋为作诗"
        },
        {
            "title": "咸淳夏五求王先生墨戏梅竹二首·梅",
            "content": "溽暑初蒸日正长，人间何处有清凉。先生笔下风威劲，便放寒梅次第香。",
            "comment": ""
        },
        {
            "title": "洞山十咏·老梅岩",
            "content": "片石崎嵚斜插涧，横枝愁绝净无尘。从谁石上栽冰玉，寒谷年年递早春。",
            "comment": ""
        },
        {
            "title": "郑北山之元孙扁其楼王适庄为书北山之英四字",
            "content": "壮兹远猷，卓兹伟志。一时之英，而不大试。",
            "comment": "【注释】【原题】：郑北山之元孙扁其楼王适庄为书北山之英四字求跋为作诗"
        },
        {
            "title": "咸淳夏五求王先生墨戏梅竹二首·竹",
            "content": "图书阅罢独高斋，撰杖油然午荫回。楮颖从容侍函丈，不妨閒引此君来。",
            "comment": ""
        },
        {
            "title": "代简汪明卿",
            "content": "闻道君居向紫岩，为渠征役未遑安。从来古语贫为累，岂谓今时富亦难。六十里间无一字，几多心事付三叹。秋来好着新鞭策，要把规模远大看。",
            "comment": ""
        },
        {
            "title": "送金簿解官归天台五首",
            "content": "归天台五首自从夫君来，剑气躔须女。游刃肯綮间，淬锋沧浪浦。直气浩难容，才名世所妒。枳棘岂栖鸾，百里非贤路。善刀谨自藏，大烹鼎可负。",
            "comment": ""
        },
        {
            "title": "郑北山之元孙扁其楼王适庄为书北山之英四字",
            "content": "北山之高，屹屹南州。北山之英，尔公尔侯。",
            "comment": "【注释】【原题】：郑北山之元孙扁其楼王适庄为书北山之英四字求跋为作诗"
        },
        {
            "title": "东津旅中同徐改之馆清溪源招之同游",
            "content": "见说君居幽更幽，客中相望两悠悠。愿言携手高峰去，俯瞰苍茫尽睦州。",
            "comment": ""
        },
        {
            "title": "二月丁亥与诸友奠何先生毕退游北山智者寺书",
            "content": "来往师门十五年，此山曾近未跻扳。于今始至滋怀恨，不见先生却见山。",
            "comment": "【注释】【原题】：二月丁亥与诸友奠何先生毕退游北山智者寺书二十八言"
        },
        {
            "title": "郑北山之元孙扁其楼王适庄为书北山之英四字",
            "content": "嗟我思公，去之百岁。思莫见之，见其后裔。",
            "comment": "【注释】【原题】：郑北山之元孙扁其楼王适庄为书北山之英四字求跋为作诗"
        },
        {
            "title": "洞山十咏·高石岩",
            "content": "山到金盆共绕回，势高群岫独崔嵬。那更绝顶又拳石，真似飞从天上来。",
            "comment": ""
        },
        {
            "title": "奉和鲁斋先生涵古斋诗二首",
            "content": "圆融无际大无馀，万象森然本不癯。百圣渊源端有在，六经芳润几曾枯。人于心上知涵处，古在书中非远图。会到一源惟太极，包牺原不与今殊。",
            "comment": ""
        },
        {
            "title": "洞山十咏·中涧",
            "content": "雪液风来自石峰，金华众壑此为中。须知流出此山外，更会群流共入东。",
            "comment": ""
        },
        {
            "title": "后数日姚学林用前韵言别因别举",
            "content": "聚散云萍有是言，与君相遇帝城边。共吟黄卷东风里，相对青灯夜雨天。养此俊明真大器，发予沉痼有佳篇。赠言归别勤渠意，别后重哦即见贤。",
            "comment": ""
        },
        {
            "title": "华之高寿鲁斋先生七十",
            "content": "明明天子，宅此四国。寤寐幽人，旌旄币帛。",
            "comment": ""
        },
        {
            "title": "北山之高寿北山何先生",
            "content": "翼翼夫子，令德在躬。道广心平，不外以衷。北山之阳，盘溪之将。以处以安，不骄不亢。",
            "comment": ""
        },
        {
            "title": "华之高寿鲁斋先生七十",
            "content": "毋信其言，省其退私。毋晦其明，而左右咨。",
            "comment": ""
        },
        {
            "title": "游三峰",
            "content": "九月天气清，高飚扫虚碧。山色日嶙峋，山意亦寥閴。有来二三友，劝我振双屐。问道始委蛇，陟巘转深密。荦确碍微径，藤蔓绊行色。冈阜出坡陀，重险更崷嵂。绝壁诧天造，石笋疑人立。上上复扳援，嵬嵬亦恂栗。摩藓追旧题，扪萝着新蹠。佝偻度崎岩，盘薄踞危石。谁凿丹臼深，碧瓦孰抟埴。云胡半空中，有此千载迹。中峰函剑气，幽洞飞灵液。霏霏人间雨，往往此中出。阴崖采芝人，东冈并游客。虚谷远应声，重崦近成隔。而我独油然，振衣来千尺。川流一以眺，苍莽浩无息。长风拂巾袂，太清可嘘吸。乃知艰险馀，始有高明极。益知身转高，冥然气超逸。登天信有基，升仙岂无术。何当蹑飞烟，高举振长翮。倒景凌三光，达观天地窄。",
            "comment": ""
        },
        {
            "title": "题王立斋矩轩记后",
            "content": "以矩名轩义已谐，方方寻丈自恢恢。勿侵四壁藩篱限，不费一天风日来。学者毋欺惟暗室，圣门所乐只灵台。盍朋但读立斋记，谁谓颜居曰陋哉。",
            "comment": ""
        },
        {
            "title": "上灵洞栖真寺听琴赠立公",
            "content": "为访高人入山去，迢迢山路不知劳。此身已到山高处，更听琴声山更高。",
            "comment": ""
        },
        {
            "title": "郑北山之元孙扁其楼王适庄为书北山之英四字",
            "content": "不屑以洁，不震以强。权不离义，鍜不柔刚。",
            "comment": "【注释】【原题】：郑北山之元孙扁其楼王适庄为书北山之英四字求跋为作诗"
        },
        {
            "title": "送金簿解官归天台五首",
            "content": "白云苍山东，归骖迈长道。采采斑斓衣，怡怡华萼耀。俯仰浩无怍，归来岂不好。正疑税驾初，已有徵车召。努力崇明德，勋庸良自保。我亦志四方，匪伊瞻旗纛。",
            "comment": ""
        },
        {
            "title": "挽北山子何子三首",
            "content": "道自朱黄逝，人多名利趋。独传真统绪，惟下实工夫。粹德两朝慕，清风四海孤。斯文端未丧，千古起廉隅。",
            "comment": ""
        },
        {
            "title": "题富阳严先生祠耕春堂",
            "content": "西望先生旧钓台，无穷山色锁崔嵬。閒妇故国耕春雨，遂起颓风生暮雷。万事尽随江水去，千年宁几客星来。北山今有何夫子，不入经筵亦草莱。",
            "comment": ""
        },
        {
            "title": "洞山十咏·朝真洞",
            "content": "洞府高深对月开，长疑底里閟龙雷。天窗不照人间世，限尽游人自此回。",
            "comment": ""
        },
        {
            "title": "北山之高寿北山何先生",
            "content": "夫子由由，匪诡匪随。匪傲匪求，云受奚为。孑孑干旌，侯伯是将。凤皇于飞，亦集爰止。",
            "comment": ""
        },
        {
            "title": "游下灵洞水深叵入书二十八言",
            "content": "久知灵洞锁嵬奇，水石幽深路转崎。佳境自多平爽处，笑渠索隐厉裳衣。",
            "comment": ""
        },
        {
            "title": "立斋静佳楼和王吉州韵",
            "content": "层楼新扁表新功，个里工夫自不同。俨若思时居此敬，寂然静处感而通。山窥南北浮岚小，月转西东灏气充。更植楼前佳玉树，君家槐荫比车攻。",
            "comment": ""
        },
        {
            "title": "术士求诗",
            "content": "自分迂疏已遁思，君言造化有他奇。吾生果赴功名会，不使勋庸媿鼎彝。",
            "comment": ""
        },
        {
            "title": "郑北山之元孙扁其楼王适庄为书北山之英四字",
            "content": "诞此郑公，维国之器。有伟其才，有奇其气。",
            "comment": "【注释】【原题】：郑北山之元孙扁其楼王适庄为书北山之英四字求跋为作诗"
        },
        {
            "title": "挽莲塘吴孺人",
            "content": "北风吹恨入佳城，忍听依依薤露吟。家世百年忠厚意，夫人一点惠兹心。桥横兰渚阴功远，山绕莲塘地脉深。记取只今埋玉处，他时青紫映丘林。",
            "comment": ""
        },
        {
            "title": "奉和鲁斋先生涵古斋诗二首",
            "content": "陋巷深居世已疏，书斋幽雅更清癯。神徂圣伏人何在，古往今来迹易枯。太极运行常自若，羲皇向上可潛图。浑涵妙处皆全体，大用周流自不殊。",
            "comment": ""
        },
        {
            "title": "华之高寿鲁斋先生七十",
            "content": "吉甫作颂，其诗孔陋。相彼兕觥，以介眉寿。",
            "comment": ""
        },
        {
            "title": "华之高寿鲁斋先生七十",
            "content": "于时阿衡，一德之书。于时尚父，犹磻之居。",
            "comment": ""
        },
        {
            "title": "泛免口占",
            "content": "皇家科目喜宏开，试比抽拈不择才。多少官人无着处，不知能得几人来。",
            "comment": ""
        },
        {
            "title": "华之高寿鲁斋先生七十",
            "content": "翼翼王子，教行于东。思乐东州，舞雩之风。",
            "comment": ""
        },
        {
            "title": "七月三日和徐山甫喜雨",
            "content": "饥穰谁道尽由天，治国须知类小鲜。贪吏班车方立立，雷神振鼓已阗阗。弘羊既往民无事，旱魃不来书有年。自此皇家歌乐岁，鱼丽天保永无愆。",
            "comment": ""
        },
        {
            "title": "郑北山之元孙扁其楼王适庄为书北山之英四字",
            "content": "既藩既宣，左秦右川。北仇方睦，西戎独严。",
            "comment": "【注释】【原题】：郑北山之元孙扁其楼王适庄为书北山之英四字求跋为作诗"
        },
        {
            "title": "洞山十咏·双龙洞",
            "content": "天鑱鬼凿匪人间，涌雪轰雷震地寒。石上双龙盖形似，更深须有老龙蟠。",
            "comment": ""
        },
        {
            "title": "北山之高寿北山何先生",
            "content": "谓尔夫子，缵程朱绪。卿士率连，百辟咸誉。",
            "comment": ""
        },
        {
            "title": "北山之高寿北山何先生",
            "content": "明明天子，丕承皇考。曰求多闻，曰咨有道。天子曰都。咨尔夫子，为世宗儒。",
            "comment": ""
        },
        {
            "title": "华之高寿鲁斋先生七十",
            "content": "东人之子，其来秩秩。是追是琢，是进是服。",
            "comment": ""
        },
        {
            "title": "寿徐山甫",
            "content": "三春芳意遍群葩，今日崧高肇锡嘉。西馆暂为汤饼会，北堂长奉彩衣华。只今喜有菟裘约，此去仍标桂籍花。吉甫重歌山甫诵。",
            "comment": ""
        },
        {
            "title": "送金簿解官归天台五首",
            "content": "崑崙派南条，东走欲无极。海气薄回峦，清淑转郁积。嵬嵬天台山，东表千万尺。其上有仙灵，其上有仙灵，其下有英特。伊人天一方，从往恨未即。渺渺隔苍山，跂予三叹息。",
            "comment": ""
        },
        {
            "title": "华之高寿鲁斋先生七十",
            "content": "百里何为，亦显其君。武公九十，懿戒维新。",
            "comment": ""
        },
        {
            "title": "栖真纪胜赠立公二首",
            "content": "高真栖处在山阿，古寺山灵久护诃。三洞奇峰踞龙虎，千秋乔木长藤萝。泉流清澈天池近，石窦巃嵷云气多。一片飞来山更好，飞来端的自岷峨。",
            "comment": ""
        },
        {
            "title": "奉复鲁斋先生上蔡书院图诗二首",
            "content": "生平杖履未东湖，喜自师门见画图。堤贯横桥分半水，规方盈尺已全模。衣冠上蔡存遗绪。弦诵濂溪可合符。此地先生开道脉，尚迟从往我非夫。",
            "comment": ""
        },
        {
            "title": "作深衣小传王希夷有绝句索和语",
            "content": "深衣大带非今士，考礼谭经尽古书。莫把律诗较声病，圣贤工夫不此如。",
            "comment": ""
        },
        {
            "title": "洞山十咏·椒庭",
            "content": "洞泉喷薄雨鸣霤，竹石参差风绕楹。好障波流浸山影，飞来灵隐一般清。",
            "comment": ""
        },
        {
            "title": "华之高寿鲁斋先生七十",
            "content": "亹亹王子，毋遏来学。是洁是进，亦审亦度。",
            "comment": ""
        },
        {
            "title": "华之高寿鲁斋先生七十",
            "content": "帝心孔翼，帝民孔棘。盍濬其源，而沛其泽。",
            "comment": ""
        },
        {
            "title": "远游篇寿立斋",
            "content": "我歌远游篇，西望心悠然。孰能为此游，渺渺重山川。和鸾车班班，珩佩声珊珊。块视几丘陵，带视几流泉。正气凝阳刚，端操凌云烟。犹将径天地，奚独此江山。黄鹄以为御，鸾凤以为参。云旗何扬扬，八龙亦蜿蜿。一举众山小，再驰天地宽。三驾跨八极，高驰阊阖间。正阳以为粮，六气以为餐。金丹毓天和，玉色瓶脕颜。俯视世蚊虻，起灭甕盎边。高超凌太初，达观真后天。",
            "comment": ""
        },
        {
            "title": "北山之高寿北山何先生",
            "content": "北山之高，表我东底。惟山降神，生何夫子。维何夫子，文公是祖。是师黄父，以振我绪。",
            "comment": ""
        },
        {
            "title": "寿张南坡",
            "content": "绿袖斑斓上庆庭，莺莺燕燕竞新声。庚寅初度逾三纪，丁卯秋来快一鸣。九十春光清昼永，百千岁颂寿星明。愿君高举纫兰佩，自古悠长是令名。",
            "comment": ""
        },
        {
            "title": "广箕子操",
            "content": "炎方之将，大地之洋。波汤汤，翠华重省方，独立回天天无光。此志未就，死矣死南荒。不作田横，横来者王。不学幼安，归死其乡。欲作孔明，无地空翱翔。惟馀箕子，仁贤之意留苍茫，穹壤无穷此恨长。千世万世，闻者从悲伤。",
            "comment": ""
        },
        {
            "title": "和徐山甫初秋韵",
            "content": "众口嗷然望有秋，炎威何事灿林邱。原田处处成焦土，江水源源亦断流。连月更无甘雨应，长空惟有火云浮。如今幸喜金风到，会泻银河洗众忧。",
            "comment": ""
        },
        {
            "title": "郑北山之元孙扁其楼王适庄为书北山之英四字",
            "content": "相维权奸，公以才忌。濒死荒陲，非公所悸。",
            "comment": "【注释】【原题】：郑北山之元孙扁其楼王适庄为书北山之英四字求跋为作诗"
        },
        {
            "title": "华之高寿鲁斋先生七十",
            "content": "有车班班，有来自东。子曰予耄，落此新宫。",
            "comment": ""
        },
        {
            "title": "北山之高寿北山何先生",
            "content": "北山之阳，优优夷夷。盘溪之流，可以乐饥。明明天子，肇彼四海。乐学师贤，有永无怠。",
            "comment": ""
        },
        {
            "title": "华之高寿鲁斋先生七十",
            "content": "穆穆王子，毋靳尔猷。以永斯文，邦家之休。",
            "comment": ""
        },
        {
            "title": "华之高寿鲁斋先生七十",
            "content": "于时宣尼，从心不逾。六籍是正，三千其徒。",
            "comment": ""
        },
        {
            "title": "华之高寿鲁斋先生七十",
            "content": "金华之高，其色苍苍。维华降神，生何及王。",
            "comment": ""
        },
        {
            "title": "东津招二族兄同游高峰",
            "content": "客中连日雨和风，晴色今朝杳霭中。遥想雁行公事毕，肯来同上北高峰。",
            "comment": ""
        },
        {
            "title": "都下赋归奉别天台金彦如惠子明沈新之马景昭",
            "content": "多士趋京我亦东，不排阊阖不南宫。此行识得天台彦，谁道归舟载月空。",
            "comment": "【注释】【原题】：都下赋归奉别天台金彦如惠子明沈新之马景昭赵寅仲并呈于晦仲时与寅仲以上诸兄初相识诸兄又约便道至王先生岁寒堂相会也"
        },
        {
            "title": "和陈复之韵",
            "content": "元化机缄未易知，此心之外更关谁。题名本自非千佛，造物休言是小儿。得失天心如契錀，古今人事等花枝。看来勋业皆吾分，何用谆谆诧一时。",
            "comment": ""
        },
        {
            "title": "北山之高寿北山何先生",
            "content": "夫子曰止，臣非索隐。士各有志，亦既耄只。天子曰猷。咨尔夫子，汝予交修。",
            "comment": ""
        },
        {
            "title": "洞山十咏·五叠泉",
            "content": "时行时止石高下，或见或闻云有无。五叠何妨转奇伟，终然万折必东趋。",
            "comment": ""
        },
        {
            "title": "挽王易岩",
            "content": "石笋孙枝萃众芳，少推夙慧映诸郎。故家文献典刑在，前辈风流气脉长。误把一编黄纸册，未沾数寸绿袍香。同云惨澹西原路，赖有遗编死不亡。",
            "comment": ""
        },
        {
            "title": "进退格送苏金华解官东归",
            "content": "勇学渊明赋归去，岂随巧宦效脂韦。居官但饮双溪水，问圃宁无三径资。碧落竞腾雕鹗兴，秋风独忆鱠鱼肥。吾皇侧席思贤德，会有徵书下赤墀。",
            "comment": ""
        },
        {
            "title": "洞山十咏·小龙门",
            "content": "两崖叠叠水中分，瀑布飞流漱石根。伊阙西河天一角，山间号虎小龙门。",
            "comment": ""
        },
        {
            "title": "题钓台",
            "content": "谁云孟氏死，吾道久无传。我读子陵书，仁义独两言。仁为本心德，义乃制事权。怀辅存体用，治乱生死关。乃知严先生，优到圣贤边。归来钓清江，夫岂长往人。汉道终杂霸，文叔徒几沈。何如对青山，俯仰日油然。我来一瓣香，敬为先生拈。陟彼崔嵬冈，想此仁义心。",
            "comment": ""
        }
    ]
}