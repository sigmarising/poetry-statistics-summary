{
    "dynasty": "宋",
    "author": "李春叟",
    "poems": [
        {
            "title": "挽赵秋晓",
            "content": "秀出天潢一派来，广寒早折桂枝回。生前笑破春风面，尽把浮名付酒杯。",
            "comment": ""
        },
        {
            "title": "文丞相兵挫循州诗以迓之",
            "content": "手持兵甲挽天河，铁石心肝尚枕戈。宾客三千毛遂少，将军百万李陵多。风波如此子焉往，天道不然人奈何。岭海书生今已老，天涯无石为君磨。",
            "comment": ""
        },
        {
            "title": "哭张元吉",
            "content": "时平持论易，世否见才难。孤柱支颠厦，危船上急滩。",
            "comment": ""
        },
        {
            "title": "送熊飞将军赴丞相麾下",
            "content": "龙泉出匣鬼神惊，猎猎霜风送客程。白发垂堂千里别，丹心报国一身轻。划开云路冲牛斗，挽落天河洗甲兵。马革裹屍真壮士，阳关莫作断肠声。",
            "comment": ""
        },
        {
            "title": "挽赵秋晓",
            "content": "蓦地刚风折羽翰，懒将动业镜中看。时危羞佩黄金印，乍可无毡作冷官。",
            "comment": ""
        },
        {
            "title": "登粤秀山",
            "content": "宇宙皇图远，山川霸气收。唯余汉时月，犹照越台秋。天迥明城树，云空敛海楼。清光对尊酒，莫作古今愁。",
            "comment": ""
        },
        {
            "title": "挽赵秋晓",
            "content": "百尺楼中眼孔高，气吞余子等儿曹。才名赫赫天公妒，罚作人间诗酒豪。",
            "comment": ""
        },
        {
            "title": "钓鳌台",
            "content": "谁把渔竿老渭滨，拨开尘鞅对清薰。乾坤洗荡台非旧，湖海凄凉我接君。有客携家来上冢，无人载酒共论文。山阴兴尽空归去，何处天风落五云。",
            "comment": ""
        },
        {
            "title": "挽赵秋晓",
            "content": "森森兰玉出庭闱，突过燕山桂五枝。六逸风流谁得似，君家个个是麟儿。",
            "comment": ""
        },
        {
            "title": "挽赵秋晓",
            "content": "箧中遗藁墨犹新，门外池塘草自春。邻笛一声肠欲断，骚坛失地倚楼人。",
            "comment": ""
        },
        {
            "title": "挽赵秋晓",
            "content": "五十年间富贵中，生来玉树饱春风。买臣晚贵成何事，那得全归似此翁。",
            "comment": ""
        },
        {
            "title": "挽赵秋晓",
            "content": "世上纷纷白首翁，老天何独死英雄。想应仙魄乘风去，犹在蓬莱第一峰。",
            "comment": ""
        },
        {
            "title": "题云溪寺",
            "content": "杖屦前溪踏晓霜，僧茶那定搅饥肠。不如乘此清风去，觅取留侯辟谷方。",
            "comment": ""
        }
    ]
}