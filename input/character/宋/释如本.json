{
    "dynasty": "宋",
    "author": "释如本",
    "poems": [
        {
            "title": "颂古三十一首",
            "content": "一花拈起便承当，正眼传来不覆藏。今古流通无间断，枝枝叶叶尽芬芳。",
            "comment": ""
        },
        {
            "title": "颂古三十一首",
            "content": "才出胞胎便逸群，周行七步独称尊。当时若见云门老，不到如今累子孙。",
            "comment": ""
        },
        {
            "title": "颂古三十一首",
            "content": "须弥座上敛伽黎，海口潮音阐大机。世主大檀能藻鉴，灵山嘉会愈增辉。",
            "comment": ""
        },
        {
            "title": "颂古三十一首",
            "content": "宝寿开堂推出僧，棒头有眼要分明。满城人瞎谁能晓，今古清风匝地生。",
            "comment": ""
        },
        {
            "title": "颂古三十一首",
            "content": "小释迦，大文殊。闻名号，任称呼。藤条在握不能用，被他碧眼谩涂糊。",
            "comment": ""
        },
        {
            "title": "颂古三十一首",
            "content": "净瓶踢倒赢山子，体用全彰迈古今。洞彻玄关垂手处，到头须是遇知音。",
            "comment": ""
        },
        {
            "title": "颂古三十一首",
            "content": "似锦桃花满树红，灵云一见便心空。当时不遇玄沙老，争得名喧宇宙中。",
            "comment": ""
        },
        {
            "title": "颂古三十一首",
            "content": "大方独立峭巍巍，八面玲珑万象围。正坐当轩无位位，圆通无碍应群机。",
            "comment": ""
        },
        {
            "title": "颂古三十一首",
            "content": "斩了猫儿问谂师，草鞋头戴自知时。两堂不是无言对，只要全提向上禨。",
            "comment": ""
        },
        {
            "title": "颂古三十一首",
            "content": "匙挑不上，箸拨不开。合掌赞言，善哉善哉。",
            "comment": ""
        },
        {
            "title": "颂古三十一首",
            "content": "南泉麻谷与归宗，道眼元来总不通。去礼国师瞻相好，区区只到半途中。",
            "comment": ""
        },
        {
            "title": "颂古三十一首",
            "content": "特来设粥夸英俊，那知王老更风流。打破粥锅呈丑拙，狸奴白牯一齐收。",
            "comment": ""
        },
        {
            "title": "偈",
            "content": "久雨不晴，戊在丙丁。通身泥水，露出眼睛。且道是什麽眼睛，林间泥滑滑，时叫两三声。",
            "comment": ""
        },
        {
            "title": "颂古三十一首",
            "content": "亲儿弃了复何言，月在波心印碧天。独有一身无系累，困眠醒坐任随缘。",
            "comment": ""
        },
        {
            "title": "颂古三十一首",
            "content": "草户柴门谢子来，躬身下拜笑眉开。深深密密亲分付，莫道宝山空手回。",
            "comment": ""
        },
        {
            "title": "颂古三十一首",
            "content": "殃崫雄雄方勇锐，瞿昙住住息风波。杀人作佛当头劄，覆雨翻云在刹那。",
            "comment": ""
        },
        {
            "title": "颂古三十一首",
            "content": "日面月面，灵光洞现。大地山河，南州北县。虽是老婆心切，那知疑杀监院。",
            "comment": ""
        },
        {
            "title": "颂古三十一首",
            "content": "草衣木食道人高，传得金襴意气豪。此外已知无别法，刹竿倒处累儿曹。",
            "comment": ""
        },
        {
            "title": "颂古三十一首",
            "content": "一波才动众波随，汩没尘寰几个知。突兀须弥横宇宙，纵横妙用更由谁。",
            "comment": ""
        },
        {
            "title": "颂古三十一首",
            "content": "面门出入每相见，日月由来不识真。海岳惯游知己少，反身归卧岭头云。",
            "comment": ""
        },
        {
            "title": "偈",
            "content": "李四有钱不解饮，张三解饮又无钱。相招丰乐楼中看，不怕寒威雪满天。",
            "comment": ""
        },
        {
            "title": "颂古三十一首",
            "content": "台山古路是人游，个个寻婆问路头。堪笑赵州才勘破，寥寥千古使人愁。",
            "comment": ""
        },
        {
            "title": "颂古三十一首",
            "content": "不出漫漫草路遮，出门犹更隔天涯。回机踏著通霄路，何处青山不是家。",
            "comment": ""
        },
        {
            "title": "颂古三十一首",
            "content": "家世拄杖，佛祖付嘱。沩山寄来，香严发哭。父子投机，阳春雪曲。不是知音，大难相续。",
            "comment": ""
        },
        {
            "title": "颂古三十一首",
            "content": "狗子无佛性，慈悲似海深。寻言逐句者，埋没丈夫心。",
            "comment": ""
        },
        {
            "title": "颂古三十一首",
            "content": "百丈野狐，两耳卓朔。脱兮不昧，堕兮不落。不昧不落，何是何错。若於当处不留情，万里晴空步寥廓。",
            "comment": ""
        },
        {
            "title": "颂古三十一首",
            "content": "北斗藏身句，商量几万般。贪观天上月，谁觉骨毛寒。",
            "comment": ""
        },
        {
            "title": "颂古三十一首",
            "content": "西来祖意问如何，柏树庭前指似他。射虎不真徒没羽，至今天下有譊讹。",
            "comment": ""
        },
        {
            "title": "颂古三十一首",
            "content": "问来答去无偏党，铁壁银山作麽通。纵夺临机言话堕，遂令千古动悲风。",
            "comment": ""
        },
        {
            "title": "颂古三十一首",
            "content": "达磨西来未足夸，少林捏目强生花。得皮得髓徒分别，妙在圆明本不差。",
            "comment": ""
        },
        {
            "title": "颂古三十一首",
            "content": "威音王佛是儿孙，王老当时开大言。黄蘗见机分主伴，典刑千古定宗门。",
            "comment": ""
        },
        {
            "title": "颂古三十一首",
            "content": "一喝惊天动地雷，海翻太华洞然开。岩头胆丧魂飞也，谩道当时手搦抬。",
            "comment": ""
        },
        {
            "title": "颂古三十一首",
            "content": "大庾岭头功德成，谩言点眼访知音。红炉片雪明端的，象外风光照古今。",
            "comment": ""
        }
    ]
}