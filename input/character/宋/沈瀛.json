{
    "dynasty": "宋",
    "author": "沈瀛",
    "poems": [
        {
            "title": "满庭芳",
            "content": "裘带功名，裤襦歌颂，世间谁似公贤。去年江上，谈笑息狼烟。多少宜民事了，芹宫内、华屋修椽。邦人爱，频频借寇，飞诏下甘泉。开筵。春昼永，朱颜相对，三凤齐肩。正鸾鸣丹桂，凤映红莲。人道名驹千里，他年事、能继青毡。休辞醉，三槐影里，岁岁捧金船。",
            "comment": ""
        },
        {
            "title": "减字木兰花",
            "content": "锦囊送止。拆看篇篇珠玉喜。大胜鱼风。韶沪宫商角徵通。醉而强酒。有愧多闻张子寿。其哂由何。刻画无盐已甚多。",
            "comment": ""
        },
        {
            "title": "醉乡曲",
            "content": "说与贤瞒，这躯壳、安能久仗凭。幸尊中有酒浇磊块，先交神气平。醉乡道路无他径。任陶陶、现出真如性。没闲恼、没闲争。也能使情怀长似春。也能使飘然逸气如云。饶君万劫修功行。又争如、一盏乐天真。这些儿，休放过、且重斟。",
            "comment": ""
        },
        {
            "title": "减字木兰花",
            "content": "贪而忘止。贪即生瞋逢饱喜。一逐贪风。恨不当初嫁邓通。残杯剩酒。食籍名中犹折寿。若使兼何。他日阴司罪过多。",
            "comment": ""
        },
        {
            "title": "满庭芳",
            "content": "画戟霜匀，谯门风动，满城和气氤氲。一年好事，今朝属东君。歌管欢迎五马，金章烂、华毂朱轮。班春了，归来燕寝，香重烛花轻。盈盈。春酒暖，金幡彩胜，霞袂云旌。算重重佳庆，都聚今辰。且听雪儿歌罢，称寿处、兰玉诜诜。新春暖，貂蝉象服，同日感皇恩。",
            "comment": ""
        },
        {
            "title": "满庭芳",
            "content": "柳外山光，林间塔影，一溪横泻清流。四围洲渚，绿叶泼如油。荷盖亭亭照水，红蓼岸、芦荻萧飕。乘闲兴，溪云亭畔，终日看莲游。修篁栽欲遍，青松相映，两径成丘。种桃杏，随时亦弄春柔。此是先生活计，高卧处、无喜无忧。门前事，人来问我，回首但摇头。",
            "comment": ""
        },
        {
            "title": "醉落魄/一斛珠",
            "content": "致知格物。孔颜学问从兹出。圣言句句皆真实。涵养功深，将见自家得。毋意毋我毋固必。视听言动非礼勿。胜己之私之谓克。克尽私心，天理甚明白。",
            "comment": ""
        },
        {
            "title": "减字木兰花",
            "content": "朱幡归止。却返烟霞寻旧喜。羽帔香风。再拜天门直上通。青君赐酒。乞与长生无量寿。更挟仙何。跨鹤凌云洞府多。",
            "comment": ""
        },
        {
            "title": "减字木兰花",
            "content": "人无常止。暮四朝三时怒喜。怪雨嫌风。高耳皇天下听通。刚而使酒。骂坐灌夫忘客寿。魋若予何。夫子雍容语不多。",
            "comment": ""
        },
        {
            "title": "念奴娇",
            "content": "梧桐响雨，忆空江寒浪，渔舟冲雪。横卧云峰千叠嶂，风旆槽香新压。网跃银刀，纶收钩线，倚棹清歌发。征鸿嘹亮，助予闲奏音节。天上桂子阴成，月中香旧，几度人间别。玉斧匣中常夜吼，可惜光阴虚设。唤下云梯，直攀金户，打透重门铁。姮娥念旧，料应重许人折。",
            "comment": ""
        },
        {
            "title": "减字木兰花",
            "content": "渊明酒止。莫信渠言心妄喜。达士高风。只说三杯大道通。不如饮酒。人世岂能金石寿。无奈渠何。赢得尊前笑语多。",
            "comment": ""
        },
        {
            "title": "水调歌头",
            "content": "岁月如奔箭，屈指又中秋。去年江上行役，常动故乡愁。容与碧云亭畔，极目江山千里，隐隐是西州。日暮天容敛，鸥雁下汀洲。迥故棹，寻旧里，解客裘。功名前定，时到安得为淹留。幸有青编万轴，且又日长无事，莫恁做闲忧。花下常携酒，明月好登楼。",
            "comment": ""
        },
        {
            "title": "减字木兰花",
            "content": "竹斋陋止。坐客无毡为客喜。壁不遮风。八达门窗更四通。邻家觅酒。赤脚扶翁翁老寿。子曰其何。除却渠侬没事多。",
            "comment": ""
        },
        {
            "title": "捣练子",
            "content": "放下著，须弥山。分明北斗面南看。没丝毫，相阻拦。休儱侗，莫颟顸。含元殿上问长安。欲归家，行路难。",
            "comment": ""
        },
        {
            "title": "念奴娇",
            "content": "万般照破，无一点闲愁，萦系心目。种柳栽花园数亩，不觉吾庐幽独。闲上高台，溪光山色，一洗襟尘俗。小庵深处，萧然无限修竹。尽日闭却柴门，故人相问，扣户来车毂。相对围棋看胜负，更听弹琴一曲。尔汝忘形，高谈剧论，莫遣人来促。村歌社舞，为予倒尽千斛。",
            "comment": ""
        },
        {
            "title": "西江月",
            "content": "五马人生最贵，金陵自古繁华。光悬相印拥朱牙。况值边庭闲暇。满劝东西碧玉，高烧丽烛红葩。诏黄新湿字如鸦。明日天庭飞下。",
            "comment": ""
        },
        {
            "title": "减字木兰花",
            "content": "鸡鸣弗止。弗到天明心弗喜。投辖成风。壑谷吾公宜弗通。齐盟歃酒。扬觯先听方饮寿。盟载言何。卜昼三杯不用多。",
            "comment": ""
        },
        {
            "title": "行香子",
            "content": "野叟长年。一室萧然。都齐收、万轴牙签。只留三件，三教都全。时看周易，读庄子，诵楞严。阕�匣岬茫�万语千言。得鱼儿、了後忘筌。行行坐坐，相与周旋。待将此意，寻老孔，问金仙。",
            "comment": ""
        },
        {
            "title": "减字木兰花",
            "content": "老而不止。三岁发蒙心已喜。朴略其风。裴楷王戎简要通。昏如醉酒。羞见总龟灵且寿。笑杀常何。空有闲言长语多。",
            "comment": ""
        },
        {
            "title": "减字木兰花",
            "content": "凌波不止。少小拍浮荷女喜。出没由风。安得灵犀与暗通。龙池醉酒。应是太真羞见寿。不晓谁何。却是浑身一半多。",
            "comment": ""
        },
        {
            "title": "减字木兰花",
            "content": "雨难禁止。恼得衰翁浑没喜。一夜南风。北望苕溪震泽通。只鸡斗酒。且为晚禾生日寿。不奈之何。今岁田畴晚底多。",
            "comment": ""
        },
        {
            "title": "减字木兰花",
            "content": "十巡今止。乐事要须防极喜。烛影摇风。月落参横影子通。粗茶淡酒。五十狂歌供宴寿。敬谢来何。再得寻盟後日多。",
            "comment": ""
        },
        {
            "title": "减字木兰花",
            "content": "蓬门居止。竹见宾来先啸喜。窗外敲风。果有宾朋姓字通。莫嫌村酒。且祝佳宾万千寿。无用辞何。日出明朝事更多。",
            "comment": ""
        },
        {
            "title": "减字木兰花",
            "content": "或行或止。难得人间相聚喜。一日分风。千里如何信息通。再倾寿酒。五福从来先说寿。其次云何。直至三公未足多。",
            "comment": ""
        },
        {
            "title": "减字木兰花",
            "content": "必恭敬止。老子甚为桑梓喜。骏马争风。诗卷人人数百通。斗杓挹酒。齐祝乡人箕翼寿。天若言何。更乞文星下照多。",
            "comment": ""
        },
        {
            "title": "减字木兰花",
            "content": "瞻乌爰止。不是檐前闻鹊喜。上下鸣风。以类相从自感通。嫌茶爱酒。恶彼芝焚夸柏寿。说汝言何。一切人言口众多。",
            "comment": ""
        },
        {
            "title": "满江红",
            "content": "半世飘蓬，今何幸、得归乡曲。却还似、重来燕子，认巢新屋。好是秋晴风日美，饭香云子炊如玉。念蟹螯、满把欲黄时，笋新绿。仍更有，初开菊。何妨更，重添竹。与此君相对，且无荣辱。待得吾庐三径就，此生素愿都齐足。任三竿、红日上檐梢，眠方熟。",
            "comment": ""
        },
        {
            "title": "满江红",
            "content": "姑孰名邦，黄山畔、古台巍立。秋渐老、重阳天气，郊原澄碧。隐隐西州增远望，长江一带平如席。怅英雄、千古到如今，空遗迹。吴太守，文章伯。寻胜事，酬佳节。拥笙歌千骑，遍游南陌。襟带江城当一面，折冲千里无强敌。更行看、击楫溯中流，妖氛息。",
            "comment": ""
        },
        {
            "title": "减字木兰花",
            "content": "八巡将止。八节四时人贺喜。汉俗成风。薛老之言贵尚通。妻儿设酒。更得比邻相庆寿。虚度时何。只恐妻儿怪汝多。",
            "comment": ""
        },
        {
            "title": "驻马听",
            "content": "人都道四者难并。也由在人心。烦恼欢喜元无定。奸峭底自能称停。你待前面怎那，且随任咱分。自家有後自未奔。枉劳人方寸。眼前推辞怎。那知他人也心闷。",
            "comment": ""
        },
        {
            "title": "画堂春",
            "content": "荷花含笑调薰风。两情著意尤浓。水精栏槛四玲珑。照见妆容。醉里偷开盏面，晓来暗坼香风。不知何事苦匆匆。飘落残红。",
            "comment": ""
        },
        {
            "title": "减字木兰花",
            "content": "气开气止。引得丹元童子喜。耳里闻风。知是泥丸一窍通。危楼宴酒。不觉黄芽生蕊寿。牙长如何。只觉金花罩体多。",
            "comment": ""
        },
        {
            "title": "减字木兰花",
            "content": "九巡将止。留读九歌章句喜。尽溘埃风。发轫苍梧万里通。楚歌发酒。读到人生何所寿。试问原何。尔独惺然枉了多。",
            "comment": ""
        },
        {
            "title": "减字木兰花",
            "content": "荷公临止。宾客惯看儿亦喜。歌雅歌风。通鉴通书又史通。欲相酹酒。瓦缶田家羞出寿。甚欲舟何。愧没瑶觞玉斝多。",
            "comment": ""
        },
        {
            "title": "减字木兰花",
            "content": "动而思止。止即患生徒自喜。试举幡风。未举之前说已通。携瓶沽酒。却著衫来为我寿。者也之何。赚却阎浮世上多。",
            "comment": ""
        },
        {
            "title": "如梦令",
            "content": "才听笛声三弄。关捩一时都动。收拾去来休，三脚驴儿相送。珍重。珍重。归去好生作梦。",
            "comment": ""
        },
        {
            "title": "减字木兰花",
            "content": "玉人来止。见说冰翁心甚喜。好个家风。举案齐眉胜敬通。华堂举酒。簇簇亲姻相祝寿。善颂言何。桂树鸾鸣子姓多。",
            "comment": ""
        },
        {
            "title": "减字木兰花",
            "content": "停杯且止。斋里百无为客喜。冷淡文风。只有狂言数百通。不须载酒。粗有五车聊当寿。莫笑予何。空恁贪多嚼不多。",
            "comment": ""
        },
        {
            "title": "满庭芳",
            "content": "春琐琼台，花藏瑶圃，彩云片片来归。任城仙子，玉芨镇长移。时会三元金母，云璈奏、天上佳期。嬉游处，飘然侍女，玉佩紫霞衣。芙蓉帔欲去，鸾音鹤驭，洞府应迷。向人间挥手，留语人知。此去何须怅望，蓬莱水、弹指依稀。还知否，刘安未老，仙籍有津涯。",
            "comment": ""
        },
        {
            "title": "水调歌头",
            "content": "潇洒云中鹤，容与水边鸥。缑山仙客，飘然曾约此中留。更有骑鲸公子，相与翱翔八极，凛凛气横秋。明月楼头宴，樽俎好诗流。思往事，增逸兴，唤仙舟。谁能拘束，尘埃堆里蹙昏眸。拟附星槎直上，十二玉京绛阕，高处且嬉游。回首视人世，天地一沙舟。",
            "comment": ""
        },
        {
            "title": "减字木兰花",
            "content": "适然萃止。不待灯花先报喜。不速真风。且免毛生不为通。诗歌棋酒。真正清欢真正寿。事事真何。更得真真真更多。",
            "comment": ""
        },
        {
            "title": "念奴娇",
            "content": "阳春布暖，又还见、光景如梭催逼。帝里皇都人共道，好个前时春色。默默暗沈，含颦不语，此意谁人识。何如索笑，放开说尽端的。须信漏泄风光，百花头上，报一枝消息。多少园林应次第，迤逦排红骈白。金鼎芳滋，玉堂璀璨，趁取佳时节。东君归後，绿阴依旧南陌。",
            "comment": ""
        },
        {
            "title": "减字木兰花",
            "content": "不能者止。百念灰心无所喜。暖日和风。手把奇文诵数通。老来怯酒。欲保残生期养寿。少恕予何。近日衰翁病觉多。",
            "comment": ""
        },
        {
            "title": "减字木兰花",
            "content": "擎拳仰止。不是凡人名尹喜。道骨仙风。与帝神游结信通。献花跪酒。清彻云璈歌益寿。所愿维何。愿得升平乐事多。",
            "comment": ""
        },
        {
            "title": "捣练子",
            "content": "神欲出，便收来。神返心中气自回。换丹元，朝玉台。时运水，日搬柴。寸田一点是根荄。这交梨，常种栽。",
            "comment": ""
        },
        {
            "title": "减字木兰花",
            "content": "工夫莫止。脱得壳儿方是喜。不识真风。只说双关夹脊通。氤氲似酒。元气本同天地寿。君可能何。一跃红楼好处多。",
            "comment": ""
        },
        {
            "title": "朝中措",
            "content": "论兵齿颊带霜寒。清似碧琅玕。好是天然风韵，琳宫瑶馆清闲。华筵初启，小蛮二八，对影朱颜。便好添筹索笑，双枝原应双鬟。",
            "comment": ""
        },
        {
            "title": "减字木兰花",
            "content": "心如皎止。何必佯痴藏暗喜。聋不听风。要得人情内外通。半醨半酒。痴黠恺之真短寿。莫折随何。宁可书痴胜彼多。",
            "comment": ""
        },
        {
            "title": "水调歌头",
            "content": "门外可罗雀，长者肯来寻。留君且住，听我一曲楚狂吟。枉了闲烦闲恼，莫管闲非闲是，说甚古和今。但看镜中影，双鬓已星星。人生世，多聚散，似浮萍。适然相会，须索有酒且同倾。说到人情真处，引入无何境界，惟酒是知音。况有好风月，相对且频斟。",
            "comment": ""
        },
        {
            "title": "念奴娇",
            "content": "光阴转毂，况生死事大，无常迅速。学道参禅、要识取，自家本来面目。闹里提撕，静中打坐，闲看传灯录。话头记取，要须生处教熟。一日十二时中，莫教间断，念念来相续。唤作竹蓖还则背，不唤竹蓖则触。斩却猫儿，问他狗子，更去参尊宿。忽然瞥地，碧潭冷浸寒玉。",
            "comment": ""
        },
        {
            "title": "减字木兰花",
            "content": "不如知止。看尽世间无可喜。心热生风。王老门前问仲通。六经如酒。一句中人仁者寿。仁道伊何。要处还他静处多。",
            "comment": ""
        },
        {
            "title": "醉落魄/一斛珠",
            "content": "致知格物。初学工夫参圣域。天高地远无穷极。欲造精微，莫若守惟一。纯全天理明如日。都缘人欲来相惑。且将持敬为先入。若能持敬，真个是神力。",
            "comment": ""
        },
        {
            "title": "石人",
            "content": "检点行程岁岁同，石人头畔且从容。向来奉口溪边月，此夜乾元寺里钟。",
            "comment": ""
        },
        {
            "title": "减字木兰花",
            "content": "陋人居止。旬一集真终日喜。先自薰风。客目轮流次第通。昔贤置酒。十老半千年纪寿。知彼由何。真处闲中日月多。",
            "comment": ""
        },
        {
            "title": "减字木兰花",
            "content": "谁来贲止。千里得朋方切喜。汪氏门风。大学中庸正脉通。不妨诗酒。请以还丹为荐寿。已过羊何。绍述韩门得趣多。",
            "comment": ""
        },
        {
            "title": "减字木兰花",
            "content": "未行先止。鱼上竹竿人噪喜。九万鹏风。六月天池一息通。邯郸鲁酒。却笑行人陵柏寿。笑彼迟何。不道能行失亦多。",
            "comment": ""
        },
        {
            "title": "野庵曲",
            "content": "野叟最昏迷。叹世间、光阴奔走如驰。逢这闲时。忽寻忖、一生里事都非。从头到尾。都改了、重立根基。枕上披衣。浑无寐。时时摩挲行气。才睡起。避户扉。爇一炷清香，烟气霏霏。膜拜更归依。冥心坐、看经念佛行持。消除秽恶，光洒洒、禅律威仪。佛力慈悲。愿今世。永没冤债相随。食将惭愧。才饭了、一枕茶香美。迟迟日长，觅伴相对围棋。安排势子。相望相窥。闭心机。输赢成败，却似人居世。跳脱去、唤方帽杖黎。为伴侣、小桥那边一奄儿。登高望远输情思。叹物荣物枯，节换时移。春到园中，见寒梅同春雪乱飞。冷艳冰肌。须臾李杏开遍，一日芳菲。和风骀荡，两岸细柳拈金丝。清明时候，景物尤韶媚。春事退。叹万红狼籍飞满堤。水平池。风到卷涟漪。荷花一望如霞绮。对好些景物，敌去炎威。秋景凄凄。长空明月正扬辉。蒹葭岸、浮云侧畔坐钓矾。正桂花香喷鼻。黄花满眼，风劲霜坠。做寒来天气。秋光老、草木一齐似洗。独修篁径，青松路，残岁方知。日将斜，园里缓行归。听流水。明窗净几。调数徽。到妙处、古曲幽闲韵渐稀。徐徐弹了融心意。忽然惊起。外时闻车履。故人来相对。瓮浮蚁。草草杯盘灯正辉。漏声迟。浮斝飞觞，言渐嘻嘻。轩渠一笑，高歌野奄新唱、劝些儿。人听村歌，一霎时、好娱戏。休笑颠狂，也是大奇。能赶气闷忧悲。自然沈醉。客都去後，睡齁齁地。一枕华胥惊又起。晓鸡啼。重起着衣。心火烧脐。龙行虎驰。依前囉囉喱喱。从头到尾今如此。若唱此曲没休时。保取长年到期颐。",
            "comment": ""
        },
        {
            "title": "卜算子",
            "content": "那里是闲时，这里何曾定。毕竟忙时恼杀人，到了还他静。静处又如何，莫被顽空引。一道神光总现前，受用无穷尽。",
            "comment": ""
        },
        {
            "title": "浣溪沙",
            "content": "雨点真珠水上鸣。更将青盖一时倾。总是江妃来坠珥，访娉婷。不为含愁啼粉泪，只因贪爱湿行云。惟有游鱼偏得意，许成群。",
            "comment": ""
        },
        {
            "title": "念奴娇",
            "content": "春来腊去，一番新风景，为君开设。试忆前时花雨坠，只少梅花清绝。两个难逢，一分才欠，巧杀终如拙。玉梅人唤，雪儿来对时节。应更付属楼头，丁宁笛伴，莫把声声彻。玉女行春娇渡马，休是鹊桥轻别。对我三人，与君一醉，醉了樽重设。清歌未放，更须天上呼月。",
            "comment": ""
        },
        {
            "title": "减字木兰花",
            "content": "酒巡未止。先说一些儿事喜。别调吹风。佛曲由来自普通。长鲸吸酒。面对沈香山刻寿。吸尽如何。吸了西江说甚多。",
            "comment": ""
        },
        {
            "title": "醉落魄/一斛珠",
            "content": "野庵吹鼓。翻腾似与寻常异。笙萧筝笛皆非是。今日头场，看取些儿戏。心中无事无萦系。村歌数首新来制。参禅渐渐知滋味。细语粗言，俱是第一义。",
            "comment": ""
        },
        {
            "title": "减字木兰花",
            "content": "乘流坎止。住个斋儿无愠喜。竹引清风。透入虚窗窍窍通。仰天酌酒。万八千年磐古寿。身在无何。只这斋儿已自多。",
            "comment": ""
        },
        {
            "title": "减字木兰花",
            "content": "定而後止。善到止时心地喜。鱼跃鸢风。此理昭然上下通。好如好酒。欲似人常心欲寿。若到兹何。治国治家用处多。",
            "comment": ""
        },
        {
            "title": "卜算子",
            "content": "只管要参禅，又被禅萦绕。好笑西来老秃奴，赚了人多少。你待更瞒咱，咱也今知晓。只这喃喃说底人，又被傍人笑。",
            "comment": ""
        },
        {
            "title": "减字木兰花",
            "content": "琴心和止。姹女与君相对喜。窗牖藏风。每唤其名应即通。玉英金酒。更唤黄婆同饮寿。莫讳人何。见说婴儿屋里多。",
            "comment": ""
        },
        {
            "title": "减字木兰花",
            "content": "寿诗且止。设席肆筵谁助喜。抹月批风。先向天厨号令通。满卮天酒。上与天田同日寿。其应维何。寿及天民性命多。",
            "comment": ""
        },
        {
            "title": "念奴娇",
            "content": "赏心佳处，登临地、千古人人都说。何况江天来雪望，添得十分奇绝。倚遍栏干，下窥寒镜，照我容颜拙。举头惊笑，问今天是何节。天外矗矗琼山，溶溶银海，上下光相接。年去岁来频览为，何事今朝浑别。坐蹴云茵，横牵绡幕，玉女来铺设。公馀多暇，正堪同此风月。",
            "comment": ""
        },
        {
            "title": "柳梢青",
            "content": "相逢今夕。故人相见，先谈踪迹。旧日书生，而今村叟，新来禅客。跳过世界三千，特特地、人间九百。自在狂歌，□□□□，一场杂剧。",
            "comment": ""
        },
        {
            "title": "醉落魄/一斛珠",
            "content": "时光盛逼。杯盘渐渐来收拾。主人便欲留连客。末後殷勤，一著怎生得。来时便有归时刻。归时便是来时迹。世间万事曾经历。只看如今，无不散筵席。",
            "comment": ""
        },
        {
            "title": "行香子",
            "content": "野叟愚痴。一向昏迷。笑呵呵、前事皆非。从前业债，今尽拼离。也不能文，不能酒，不能诗。屏除人事，闭却门儿。於奇中、别有儿戏。几般骨董，衮过年时。待参些禅，弹些曲，学些棋。",
            "comment": ""
        },
        {
            "title": "卜算子",
            "content": "睡觉五更钟，正好深提省。只看如今梦几般，觉後原无影。明暗若从来，且道来从甚。不是空生不是根，认取真如性。",
            "comment": ""
        },
        {
            "title": "风入松",
            "content": "金榜初登。绮楼朱楼对娉婷。软红尘、有人相等。归来寝立功名。油盖拥著一书生。开宴处、笙歌频奏声。眼前光景。人生如意享欢荣。得酒娱情。没事汉、清闲人。任自由、毁誉利害不上心。恣闲吟。登山玩水且闲行。来主他、风华雪月盟。相逢道友，握手闲语百事真。得酒忘情。",
            "comment": ""
        },
        {
            "title": "减字木兰花",
            "content": "纠缠弗止。成是败非生戚喜。即灭灾风。否极还须有泰通。祸常因酒。酒亦令人能介寿。成也萧何。败也萧何更是多。",
            "comment": ""
        },
        {
            "title": "减字木兰花",
            "content": "棋枰响止。胜负岂能全两喜。不竞南风。忽尔三生六劫通。客方对酒。一片捷音来自寿。甚快人何。大胜呼庐百万多。",
            "comment": ""
        },
        {
            "title": "减字木兰花",
            "content": "圣经五止。止向丘隅黄鸟喜。广大儒风。一贯三才万类通。太羹玄酒。圣域能跻民域寿。支派从何。关内濂溪洛涧多。",
            "comment": ""
        },
        {
            "title": "减字木兰花",
            "content": "且安汝止。快活心中惟法喜。一处通风。万别千差处处通。腐肠是酒。伐性蛾眉徒损寿。诗到阴何。剗地乱丝头绪多。",
            "comment": ""
        },
        {
            "title": "朝中措",
            "content": "东风吹上小桃枝。春色拥旌麾。昨夜三台星见，分明直照姑溪。皇都禁阕，天颜遥想，应待公归。此去再登黄阁，火城光映沙堤。",
            "comment": ""
        },
        {
            "title": "行香子",
            "content": "野叟归欤。朋友来无。数无多、几个相於。问谁姓字，在底中居。云陶靖节，白居士，邵尧夫。时时对语，一笑轩渠。他行藏、是我规模。朝朝暮暮，相唤相呼。愿今生世，长相守，作门徒。",
            "comment": ""
        },
        {
            "title": "念奴娇",
            "content": "郊原浩荡，正夺目花光，动人春色。白下长干佳丽最，寒食嬉游人物。雾卷香轮，风嘶宝骑，云表歌声遏。归来灯火，不知斗柄西揭。六代当日繁华，幕天席地，醉拍江流窄。游女人人争唱道，缓缓踏青阡陌。乐事何穷，赏心无限，惟惜年光迫。须臾聚散，人生真信如客。",
            "comment": ""
        },
        {
            "title": "减字木兰花",
            "content": "渴心先止。惟有杨家梅可喜。争笑梅风。空怨楼头角数通。甜浆酿酒。紫气结成千日寿。不奈人何。化作飞星处处多。",
            "comment": ""
        },
        {
            "title": "减字木兰花",
            "content": "贪容肯止。结绶弹冠王贡喜。稍借天风。便说今年运大通。华亭别酒。安得思如亭鹤寿。贵若从何。只恐来生折本多。",
            "comment": ""
        }
    ]
}