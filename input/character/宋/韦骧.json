{
    "dynasty": "宋",
    "author": "韦骧",
    "poems": [
        {
            "title": "减字木兰花",
            "content": "人生可意。祗说功名贪富贵。遇景开怀。且尽生前有限杯。韶华几许。鹈鴂声残无觅处。莫自因循。一片花飞减却春。",
            "comment": ""
        },
        {
            "title": "洛阳春/一落萦",
            "content": "冷艳幽香奇绝。粉金裁雪。无端又欲恨春风，恨不解、千千结。曲槛小池清切。倚烟笼月。佳人纤手傍柔条，似不忍、轻攀折。",
            "comment": ""
        },
        {
            "title": "减字木兰花",
            "content": "雕阑香砌。红紫妖韶何足计。争似幽芳。几朵先春蘸碧塘。玉盘金盏。谁谓花神情有限。绰约仙姿。仿佛江皋解佩时。",
            "comment": ""
        },
        {
            "title": "减字木兰花",
            "content": "鸾坡凤沼。轩冕傥来何足道。存养天真。安用浮名绊此身。劳生逸老。摆脱纷华须是早。解绶眠云。林下何曾见一人。",
            "comment": ""
        },
        {
            "title": "减字木兰花",
            "content": "金貂贳酒。乐事可为须趁手。且醉青春。白发何曾饶贵人。凤笙鼍鼓。况是桃花落红雨。莫诉觥筹。炊熟黄粱一梦休。",
            "comment": ""
        },
        {
            "title": "减字木兰花",
            "content": "危楼引望。天气犹寒花未放。远思悠悠。芳草何年恨即休。仙踪何处。此去蓬山多少路。春霭腾腾。更在瑶台十二层。",
            "comment": ""
        },
        {
            "title": "鹊桥仙",
            "content": "岁华将暮，寒林萧索，极目冻云垂地。官梅忽见一枝芳，便顿觉、新春情味。小筵开处，歌喉清婉，舞态蹁跹争媚。沈腰潘鬓两休论，共举白、何须惜醉。",
            "comment": ""
        },
        {
            "title": "减字木兰花",
            "content": "帝城春媚。绿柳参天花照地。共乐升平。处处楼台歌板声。香轮玉镫。驰骤芳郊争选胜。妙舞轻讴。扰乱春风卒未休。",
            "comment": ""
        },
        {
            "title": "醉蓬莱",
            "content": "漏新春消耗，柳眼微青，素梅犹小。帘幕轻寒，引炉烟袅袅。凤管雍容，雁筝清切，对绮筵呈妙。此际欢虞，门庭自有，辉光荣耀。庆事难逢，世间须信，八十遐龄，古来稀少。况偶佳辰，是桑弧曾表。满奉金觥，暂停牙板，听雅歌精祷。惟愿增高，龟年鹤算，鸿恩紫诏。",
            "comment": ""
        },
        {
            "title": "菩萨蛮",
            "content": "琼杯且尽清歌送。人生离合真如梦。瞬息又春归。回头光景非。香喷金兽暖。欢意愁更短。白发不须量。从教千丈长。",
            "comment": ""
        },
        {
            "title": "沁园春",
            "content": "林叶阴浓，海云峰耸，夏景渐分。称画堂开宴，雍雍笑语，高年耆德，初弄君恩。汉相家声，一经传训，赏典今朝归庆门。清和昼，见香飘百和，乐按长春。休论。万事纷纭。算寿考、乡闾能几人。况凤书才降，龟龄正永，莫辞金盏，一醉醺醺。萱草忘忧，榴花含笑，庭院风光如再新。成欢颂，愿齐坚桧柏，频奉丝纶。",
            "comment": ""
        }
    ]
}