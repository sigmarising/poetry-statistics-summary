{
    "dynasty": "宋",
    "author": "罗必元",
    "poems": [
        {
            "title": "驻马坡",
            "content": "一登伟观眇山河，下有将军驻马坡。不是胸中兵十万，长江天险误人多。",
            "comment": ""
        },
        {
            "title": "南轩",
            "content": "万松盘岭势回环，才抱青溪浸碧山。莫道南轩专一壑，古今天下共曾颜。",
            "comment": ""
        },
        {
            "title": "新亭",
            "content": "五马来时集宴游，江山风景勿关愁。合思戮力中原语，对泣何须作楚囚。",
            "comment": ""
        },
        {
            "title": "周处台",
            "content": "周处豪雄亦可人，勇於迁善罕前闻。区区未说除蛟虎，一念中间舜跖分。",
            "comment": ""
        },
        {
            "title": "凤凰台",
            "content": "振衣快上凤凰游，极目中原泪欲流。慨叹兴亡思太白，永言眇邈忆齐丘。乌衣已往人千古，白鹭依然月一洲。君子坐朝今在治，重恢关洛不须愁。",
            "comment": ""
        },
        {
            "title": "金莲步",
            "content": "金陵佳丽不虚传，浦浦荷花水上仙。未会与民同乐意，却於宫裹看金莲。",
            "comment": ""
        },
        {
            "title": "凭高怀古",
            "content": "凭高怀古思悠悠，遥想骑驴白下游。不是龙眠图画裹，如今亲到蒋山头。",
            "comment": ""
        },
        {
            "title": "卞壶墓",
            "content": "节义之风古所褒，清谈於晋视如毛。百年王谢丘墟了，惟卞将军墓最高。",
            "comment": ""
        },
        {
            "title": "秦淮",
            "content": "秦淮横贯帝王州，万瓦鳞鳞枕碧流。系艇莫愁何处去，绿杨深巷有青楼。",
            "comment": ""
        },
        {
            "title": "长干里",
            "content": "山垅中间号曰干，此干长里盛衣冠。想应王谢朝回后，日日行人看绣鞍。",
            "comment": ""
        },
        {
            "title": "乌衣巷",
            "content": "乌衣池馆一时新，晋宋齐梁旧主人。无处可寻王谢宅，落花啼鸟秣陵春。",
            "comment": ""
        },
        {
            "title": "清凉寺竹",
            "content": "清凉世界竹如云，旧日君王爱此君。时代改迁龙变化，荒山啼鸟不堪闻。",
            "comment": ""
        },
        {
            "title": "雨花台",
            "content": "萧帝倾心向佛家，谩言天女坠天花。芦僧一叶横江去，回首梁园日脚斜。",
            "comment": ""
        },
        {
            "title": "定林寺",
            "content": "罢相归来再读书，定林庵内守清虚。少年错解周官处，悔杀当朝是误渠。",
            "comment": ""
        },
        {
            "title": "题半山寺",
            "content": "道德文章一世师，只伤学术欠通时。不思翻动熙宁祸，却欲重修作福基。",
            "comment": ""
        },
        {
            "title": "赏心亭",
            "content": "胜心分明可赏心，江山满目饱登临。洛阳黯淡烟云远，多少英雄泪染襟。",
            "comment": ""
        },
        {
            "title": "金陵作",
            "content": "六朝遗迹旧山川，万里长江当守边。一念易骄人事废，不关飞渡北来船。",
            "comment": ""
        }
    ]
}