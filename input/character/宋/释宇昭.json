{
    "dynasty": "宋",
    "author": "释宇昭",
    "poems": [
        {
            "title": "送曹商之宿州兼简骆偃",
            "content": "病起春城暮，行心暗结愁。全吴无旧业，半世祇羁游。岛雾沈晴树，汀烟入夜舟。故人应老大，佐幕久淹流。",
            "comment": ""
        },
        {
            "title": "寄保暹师",
            "content": "吟会失秋期，荒山寄病时。客髭生日早，丛木落青迟。渴狖窥莎井，阴虫占菊篱。归心何以见，霜月下天崖。",
            "comment": ""
        },
        {
            "title": "上集贤钱侍郎",
            "content": "解职因求养，清名冠集贤。优游书府里，谈笑板舆前。鹤氅朝时脱，山图卧处悬。江僧间独访，时得话林泉。",
            "comment": ""
        },
        {
            "title": "送從律师",
            "content": "病起辞吟社，出京无旧房。关中行半月，诗外祇空囊。白道沿嵩直，青芜夹渐长。胜游多杜曲，凤景似吾乡。",
            "comment": ""
        },
        {
            "title": "塞上赠王太尉",
            "content": "嫖姚立大勳，万里绝妖氛。马放降来地，雕间战后云。月侵孤垒没，烧彻远芜分。不惯为边客，宵笳懒欲闻。",
            "comment": ""
        },
        {
            "title": "宿丁学士宅朱严希画不至",
            "content": "幽期不可见，牢落望君情。坐久诗源寂，谈馀井浪平。月依寒木尽，蛩背冷灯鸣。空听沟西寺，宵钟出禁清。",
            "comment": ""
        },
        {
            "title": "废井",
            "content": "古院无僧住，荒凉树石间。停清寒甃缺，废汲远泉悭。雨涨蛙疑聚，宵晴月自还。因寻成独感，吟绕见衰颜。",
            "comment": ""
        },
        {
            "title": "赠魏野",
            "content": "别业唯栽竹，多间亦好奇。试泉寻寺远，买鹤到家迟。药就全离母，诗高祇教儿。未能终住此，共有海山期。",
            "comment": ""
        },
        {
            "title": "夕阳",
            "content": "向夕江天迥，微微接水平。带帆归极浦，随客上荒城。云外僧看落，山西鸟过明。何人对幽景，苒苒败沙并。",
            "comment": ""
        },
        {
            "title": "幽居即事",
            "content": "扫苔人迹外，渐老喜深藏。路僻间行远，春晴昼睡长。馀花留暮蝶，幽草恋残阳。尽日空林下，孤禅念石霜。",
            "comment": ""
        },
        {
            "title": "喜惟凤师关中回",
            "content": "孤锡依京寺，诗愁上鬓新。迹离三辅晚，梦落九江频。草入松根井，磬通花外邻。重来知未倦，间趣自相亲。",
            "comment": ""
        },
        {
            "title": "松柄",
            "content": "涧底分贞干，宁将尘尾同。坐间长滴翠，话次忽生风。影落孤灯外，声寒静室中，有谁知此意，林下石丛丛。",
            "comment": ""
        }
    ]
}