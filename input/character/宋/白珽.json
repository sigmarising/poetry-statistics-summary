{
    "dynasty": "宋",
    "author": "白珽",
    "poems": [
        {
            "title": "题苏东坡书楚颂并菩萨蛮满庭芳词卷后",
            "content": "南荒九死幸生还，种树书成手自删。赤壁梦难同楚颂，洞庭乐不减商山。人生堕地少如意，老子对天无愧颜。千古菟裘有遗恨，断珪残璧自人间。",
            "comment": ""
        },
        {
            "title": "题郑子真画四季诗意",
            "content": "红杏绿杨，永书野服。柴门散仙，莫道无人。知处东风，都在吟笺。",
            "comment": ""
        },
        {
            "title": "续演雅十诗",
            "content": "谁令珠玉唾，出彼藜藿肠。仁人不为宝，良贾宜深藏。",
            "comment": ""
        },
        {
            "title": "续演雅十诗",
            "content": "婴啼闻木枝，羝乳见茅茹。何如百年身，反尔无根据。",
            "comment": ""
        },
        {
            "title": "李翰林墓",
            "content": "出城得佳山，两峰特奇诡。一如植躬圭，一峰拱而侍。我见犹爱之，而况谪仙子。孤坟在其下，政尔直一死。谪仙真仙人，出处见诸史。岂敢傲吾君，辛苦植唐祀。嗟予偘偘者，尘土正如此。停车不忍发，载拜颡有泚。仰止青山高，清风与终始。孰谓千载人，不在天地里。",
            "comment": ""
        },
        {
            "title": "题江贯道百牛图",
            "content": "几年散放桃林后，余四百蹄犹可骑。揽镜挂书多自在，能骑惟有一凝之。",
            "comment": ""
        },
        {
            "title": "湖居杂兴八首",
            "content": "相国平泉水竹居，吴山花石世间无。游人马上休回首，一半春风在里湖。",
            "comment": ""
        },
        {
            "title": "冷泉亭",
            "content": "灵山本清净，一泉渟其中。灵山孤飞来，此水将无同。山影压不尽，照见天玲珑。分明千尺冰，不独疑寒虫。京洛多风尘，到此一洗空。炎寒无二心，凜有操者风。泊然守空梵，万劫岂终穷。骊山有温泉，虚筑华清宫。",
            "comment": ""
        },
        {
            "title": "题斩蛟桥",
            "content": "桓桓周将军，英烈照千祀。少年知自文，成人不惜死。射虎南山下，斫潜北桥底。腾拿三日夜，洒血四十里。激波为岳立，挥刃电亦驶。想当批鳞初，见义不见水。及其立人朝，矫矫中不倚。文学既英发，世事复霆起。歼儿善丑正，甘作忠义鬼。至今有生气，耿耿耀青史。苏公百世豪，气味有相似。泊舟蛟川下，洗石题所以。平生疾恶意，十有二言里。丰碑刻祠宇，词翰晋二美。二美固足珍，吾取不在是。",
            "comment": ""
        },
        {
            "title": "馀杭四月",
            "content": "四月馀杭道，一晴生意繁。朱樱青豆酒，绿草白鹅村。水满船头滑，风轻袖影翻。几家蚕事动，寂寂昼门关。",
            "comment": ""
        },
        {
            "title": "玉清宫与赵达夫鲜于枢联句二首",
            "content": "巾子峰头舣钓船，初阳台上坐鸣弦。出云高树明残日，过雨苍苔泣细泉。绝欲谁能继高躅，凌云我欲学飞仙。还家正恐乡人间，化鹤归来知几年。",
            "comment": ""
        },
        {
            "title": "吴季子墓",
            "content": "圣人如日月，下照无党私。藏珠与韫玉，所得自华滋。恭惟吴季子，夙稟明睿姿。近取子臧节，远绍泰伯基。两以大国让，廉风起蛮夷。观乐义已烛，挂剑心如饴。时方尚诈力，子独恪且只。时方事寇攘，子独甘弃遗。孔子不到吴，闻风重赍咨。佳城介申浦，采地亦在兹。特书寄余哀，岂不遐迩思。惋惋龙蛇翥，皎皎星日垂。禹世怀道义，取舍实系之。寄言邦之人，无但岘首悲。",
            "comment": ""
        },
        {
            "title": "题王大令保母帖",
            "content": "大令书法美少年，玉函金签随飞烟。累累一百又五字，岂意近出黄閍砖。字奇文古两超绝，保母从兹倾众帖。谁将瓦合嘲玉碎，一片孤衷本相接。快剑横斫铁山摧，戏龙猛蹴银河欹。方庭无月天地黑，仰视别有星离离。浪言贞石志千载，不及永和窪砚在。白石已仙千里死，千百人中几人爱。兰亭信美如捕风，贵耳残目人响从。三日呕血饥搥胸，叶公画龙惧真龙。",
            "comment": ""
        },
        {
            "title": "游天竺后山",
            "content": "山转龙泓一径深，岚烟吹润扑衣巾。松萝掩映似无路，猿鸟往来如有人。讲石尚存天实字，御梅尝识建炎春。城中遮日空西望，自与长安隔两尘。",
            "comment": ""
        },
        {
            "title": "春日田园杂兴",
            "content": "雨后散幽步，村村社鼓鸣。阴晴虽不定，天地自分明。柳处风无力，蛙时水有声。几朝寒食近，吾事及躬耕。",
            "comment": ""
        },
        {
            "title": "游宜兴张公洞",
            "content": "天开福地据雄尊，果老张公几代孙。一竅通天才直上，千崖转石已半吞。山头白鹤来无影，石上青骡去有痕。我欲放身如脱屣，仙凡一辙隔重阍。",
            "comment": ""
        },
        {
            "title": "湖居杂兴八首",
            "content": "车鱼人散水风腥，雨色凉分柳外晴。回首夕阳都落尽，忽然东向数峰明。",
            "comment": ""
        },
        {
            "title": "山中怀友",
            "content": "几年音问绝，此夕更关情。寒雨人孤坐，残灯雁一声。干戈犹故国，贫病自空城。惟有琴堪诉，愁深弹不成。",
            "comment": ""
        },
        {
            "title": "续演雅十诗",
            "content": "草食押不芦，虽死元不死。未见涤肠人，先闻弃箦子。",
            "comment": ""
        },
        {
            "title": "余杭四月",
            "content": "四月余杭道，一晴生意繁。朱樱青豆酒，绿草白鹅村。水满船头滑，风轻袖影翻。几家蚕事动，寂寂昼关门。",
            "comment": ""
        },
        {
            "title": "续演雅十诗",
            "content": "滦人薪巨松，童山八百里。世无奚超勇，惆怅渡易水。",
            "comment": ""
        },
        {
            "title": "题郑子真画四季诗意",
            "content": "莲叶吹香，澹澹扁舟。撑港斜斜，惊散一行。白鹭西风，卷起梨花。",
            "comment": ""
        },
        {
            "title": "河南妇",
            "content": "从军古云乐，获罪祷应难。母望明珠复，夫求破镜完。押衙逢义士，公主奉春官。为报河南妇，天刑不可干。",
            "comment": "【注释】原序：原按《辍耕录》：妇世为河南民家，元兵下江南，妇被掠，姑与夫行求数年得之。河南妇已嫁千户某，饶於财，情好甚洽，视夫姑若涂人。会有旨，凡妇人被掠，许银赎，敢匿者死。某惧罪，急遣妇。妇坚不行，夫姑留以俟。妇闭其室弗与通，遂号恸顿绝而去。行未百步，青天无云而雷，回视妇已震死。"
        },
        {
            "title": "击蛇笏",
            "content": "孔明庙前柏，手版贼其枝。枯秭无生气，众目炫一时。何如孔公笏，铁面含霜姿。虺蛇何足道，正气屡奸欺。祥符庆历间，岂无纤人斯。闻之胆为落，不在彼在兹。圣学亿万年，圣源浩无涯。八传得巨源，愤学求似之。遗经与遗物，保护如婴儿。万里去复远，见者咸赍咨。况此一尺槐，千载孔林思。非无原壤杖，非无少正铍。用舍各有时，小大各有施。畴能起段公，共赋甘堂诗。",
            "comment": ""
        },
        {
            "title": "题碧桃折枝",
            "content": "玄都千树欲无枝，全得春风烂漫吹。晓露未晞红郁郁，仙源长在日迟迟。",
            "comment": ""
        },
        {
            "title": "酒边赠朱处士",
            "content": "乌葛唐巾白苧裘，扫庭终夕共淹留。醉中谈论心犹壮，老去歌欢泪亦流。对客呈诗如献佛，课儿收橘当封侯。明年好理西风棹，重约三吴烂漫游。",
            "comment": ""
        },
        {
            "title": "湖居杂兴八首",
            "content": "脉脉吹香屋角梅，背风移烛小帘开。凤城几日元宵近，一片箫声水上来。",
            "comment": ""
        },
        {
            "title": "宿上天竺",
            "content": "名山倦游历，挂起手中藤。佛国三生石，天岩百岁僧。定回松院磬，吟苦雪龛灯。愧我心犹杂，何因问二乘。",
            "comment": ""
        },
        {
            "title": "续演雅十诗",
            "content": "海青羽中虎，燕燕能制之。小隙沈大舟，关君不吾欺。",
            "comment": ""
        },
        {
            "title": "续演雅十诗",
            "content": "八珍肴龙凤，此出龙凤外。荔枝配江，徒夸有风味。",
            "comment": ""
        },
        {
            "title": "续演雅十诗",
            "content": "两驼侍雪立，终日饥不起。一觉沙日黄，肉屏那足拟。",
            "comment": ""
        },
        {
            "title": "题洞霄宫药圃",
            "content": "仙翁曾播植，琼圃尚敷荣。春日祥光满，秋风瑞实成。黄精宜益寿，萱草足忘情。候采灵芝服，还应羽翼生。",
            "comment": ""
        },
        {
            "title": "竹阴",
            "content": "占断人间潇洒地，全身水墨画筼簹。非烟非雾一林碧，似雨似晴三径凉。翠袖佳人黯空谷，白髭道士隐南塘。数竿醉日君须记，移向西窗补夕阳。",
            "comment": ""
        },
        {
            "title": "湖居杂兴八首",
            "content": "雨后林塘夏亦秋，一葫芦酒在船头。醉来深入荷花去，卧看青天飞白鸥。",
            "comment": ""
        },
        {
            "title": "湖居杂兴八首",
            "content": "龙舟晓发断桥西，别有轻舟两两随。春色可人晴较稳，酒家争出柳梢旗。",
            "comment": ""
        },
        {
            "title": "山居怀林处士",
            "content": "昔有林处士，结庐邻峰巅。年年不入城，梅花有佳联。童鹤三数口，负郭十亩田。弟侄列朝裾，咸平好时年。人品既已高，奉养常充然。嗟我何为者，日用买山钱。爱诗不能佳，未了区中缘。空有一寸心，羡杀处士贤。饱看贵人面，不若饥看天。搥床呼伯雅，且此相周旋。有田足几时，卓哉坡翁言。",
            "comment": ""
        },
        {
            "title": "题惠山",
            "content": "名山名刹大佳处，绀殿翠宇开云霞。陸羽廼事已千载，九龙诸峰元一家。雨前茶有如此水，月里树岂寻常花。奇奇怪怪心语口，无根拄杖任横斜。",
            "comment": ""
        },
        {
            "title": "三月八日过西马塍",
            "content": "散策好春日，湖西古马塍。阴晴虽不定，天地自分明。柳处风无力，蛙时水有声。园家分半席，问得御花名。",
            "comment": ""
        },
        {
            "title": "西湖访古",
            "content": "隐约湖山一点青，秋风归去阻云程。贝宫珠阙无寻处，夜夜凌波哭月明。",
            "comment": ""
        },
        {
            "title": "翔泳堂酒边",
            "content": "环辞度得雪儿歌，浓墨斜书碧玉柯。醉折芙蓉薰酒盏，里湖凉似外湖多。",
            "comment": "【注释】原注：堂在西湖永寿寺"
        },
        {
            "title": "止征妇哭",
            "content": "战国曾闻挟两戈，病中军不渡交河。一身同为明庭死，死敌强于死病多。",
            "comment": ""
        },
        {
            "title": "净慈禅寺",
            "content": "奎额昭回龙屈盘，入门已觉厌尘寰。何当白发三千丈，来寄清风五百间。帝子釜摇金潋滟，家人卦剔翠孱颜。西湖日日船如织，半在南屏第一山。",
            "comment": ""
        },
        {
            "title": "续演雅十诗",
            "content": "西狩获白麟，至死意不吐。代北有角端，能通诸国语。",
            "comment": ""
        },
        {
            "title": "湖居杂兴八首",
            "content": "御丹初出赏春霏，传是诸王与后妃。香雾渐深帘幙暗，日斜微见淡黄衣。",
            "comment": ""
        },
        {
            "title": "续演雅十诗",
            "content": "才脱海鹤啄，已登方物舆。仰面勿啾啾，我长非侨如。",
            "comment": ""
        },
        {
            "title": "题如镜净讲师房",
            "content": "娱老林房世路赊，尘埃飞不到袈裟。西湖草木虽同土，北寺烟霞自一家。静敞白间翻贝叶，閒输赤仄养椒花。鉴光炯炯辉今古，身后何须用五车。",
            "comment": ""
        },
        {
            "title": "同陈太博诸公登六和塔",
            "content": "龙山古化城，浮屠峙其巅。开殿生妙香，金碧森贝筵。应真俨若生，倒飞青金莲。头陀绀林丛，导我丹梯缘。初犹藉佛日，閟境鯈已玄。回头失谁何，叫啸衣相牵。且复忍须臾，当见快意天。娇儿诧先登，网户相钩连。炯若蚁在珠，九曲随盘旋。烂烂沧海开，落落云气悬。群峰可俯拾，背阅黄鹄骞。奇观兴懦夫，便欲凌飞仙。绝顶按坤维，始见南纪偏。神京渺何许，王气须停躔。舟车集百蛮，岛屿通人烟。一为帝王州，气压三大千。罡风洒毛发，铎语空蝉联。红红杏园花，愧乏慈恩篇。",
            "comment": ""
        },
        {
            "title": "蛾眉亭",
            "content": "秦赭凿填石，不受鞭箠考。零落楚江浒，相峙矗三岛。穿松得细径，据一陵二小。奔流浩浩来，五色烂华藻。至宝地不惜，绝境天所造。谁言两蛾黛，功夺京兆巧。终朝对颦蹙，似为今古恼。然犀矶沉沉，跨鲸月皎皎。丝纶三千丈，蒙冲百万櫂。天风吹过梦，多忧只空老。今者吾与子，所惬在幽讨。供帐莫匆匆，槃觞从草草。雅琴鼓一再，领此风日好。临崖发清啸，倚树或颠倒。礼存玉帛外，纵驰或一道。兴极不知归，白鸥破晴昊。",
            "comment": ""
        },
        {
            "title": "吊林处士墓",
            "content": "千古西湖见一贤，断碑犹在草芊芊。人间岂少题梅者，石上谁来酹菊泉。陈柏墓门疑是宅，唐衣庙貌望如仙。可怜辽鹤无消息，寂寞春风二百年。",
            "comment": ""
        },
        {
            "title": "续演雅十诗",
            "content": "羯尾大如斛，坚车载不起。此以不掉灭，彼此不掉死。",
            "comment": ""
        },
        {
            "title": "清和",
            "content": "白苧渐相便，因知物侯迁。空山一雨后，小槛绿阴前。莺在留春思，人幽减昼眠。此时风日好，元不似梅天。",
            "comment": ""
        },
        {
            "title": "灵隐寺暮归",
            "content": "山色晓苍苍，山门下夕阳。枬林飘槲叶，新月到禅床。径出千峰秀，亭回一涧长。淹留不可及，露湿薜衣裳。",
            "comment": ""
        },
        {
            "title": "赠张和知府周卿",
            "content": "人品中原说此翁，雄文直气耿心胸。几年天上张公子，今日云间陸士龙。来暮已闻歌五袴，平反何翅禄千钟。相从愧落诸公后，拭目西岩第一峰。",
            "comment": ""
        },
        {
            "title": "湖居杂兴八首",
            "content": "万树芙蓉两蕊宫，秋风开遍水边丛。白墙遮尽红墙出，只见红墙一半红。",
            "comment": ""
        },
        {
            "title": "题龚翠岩中山出游图",
            "content": "何处张弧鬼一车，中山曾见夜蒐图。纷纷眼底朱成碧，后乘钟家有此姝。",
            "comment": ""
        },
        {
            "title": "题松雪临郭河阳溪山渔乐图",
            "content": "远山近山何历历，下有长溪横一碧。溪中亦有钓鳌手，此手不遮长安目。野桥烟树接草庐，飞流如练悬空虚。截山白云凝不去，要人写作岩居图。",
            "comment": ""
        },
        {
            "title": "赠青龙任月山",
            "content": "倾盖相逢意已亲，风流儒雅迈同伦。曾来东阁观奇士，又向西湖见伟人。放棹小溪梅皪皪，敲棋深院烛燐燐。悬知后夜相怀切，帆落胥山月一轮。",
            "comment": ""
        },
        {
            "title": "寄天香庵恬上人",
            "content": "门掩天香竹树丛，了无尘翳此心同。东林社散图空在，南国山多梦不通。白草秋閒支遁马，黄沙春断子卿鸿。思君记得逢君处，一片归云海树空。",
            "comment": ""
        },
        {
            "title": "过东寺",
            "content": "倚空楼阁竞翚飞，铁凤金铃一望齐。多少流民无片瓦，江南四月雨凄凄。",
            "comment": ""
        },
        {
            "title": "积雪峰访梁道士",
            "content": "惊羽穿林看细碎，健舆绕石听欹斜。道人住近茅峰北，一簇楼台五色霞。",
            "comment": ""
        },
        {
            "title": "湖居杂兴八首",
            "content": "三贤犹得仰高风，冠服虽殊气味同。后五百年无继者，桃花含笑夕阳中。",
            "comment": ""
        },
        {
            "title": "春日重过如镜上人房",
            "content": "忆昔敲门赋瑞筠，鹿园佳话又重新。屋头能拓三三径，林下知非陸陸人。凿沼河须晋康乐，种荪还忆楚灵均。老师炼得心如镜，更把高台比月轮。",
            "comment": ""
        },
        {
            "title": "玉清宫与赵达夫鲜于枢联句二首",
            "content": "湖光漠漠水禽飞，提柳斜斜带夕晖。二月江南好天气，初阳台上惬春衣。",
            "comment": ""
        },
        {
            "title": "湖楼玩雪",
            "content": "上湖十里卷帘中，幻出瑶华第一宫。山势蹴天银作浪，柳行扑地玉为虹。渔蓑鹤氅同为我，爵舌羊羔不负公。明日凤池朝退蚤，一鞭曾约试吟骢。",
            "comment": ""
        },
        {
            "title": "岳武穆精忠庙",
            "content": "国势已如此，孤忠天地知。死生同父子，奸宄系安危。偃月无封桧，栖霞有谥碑。中原遗老在，岁岁梦王师。",
            "comment": ""
        }
    ]
}