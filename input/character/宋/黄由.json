{
    "dynasty": "宋",
    "author": "黄由",
    "poems": [
        {
            "title": "盘墅·登摊书楼有感",
            "content": "才到松陵即是家，楼高不管绿杨遮。有书万卷时翻弄，千古兴亡几叹嗟。",
            "comment": ""
        },
        {
            "title": "盘墅·入园",
            "content": "才到松陵即是家，故园喜听雀喳喳。上人只为贪风月，蛮触交争笑尔蜗。",
            "comment": ""
        },
        {
            "title": "还吴江",
            "content": "归来三阅月，无事一关心。刈草寻花径，开池漾柳阴。江边问明月，天际数归禽。幸有高宾至，相逢似竹林。",
            "comment": ""
        },
        {
            "title": "盘墅·登明月台",
            "content": "才到松陵即是家，擎空皎月莹无瑕。自须台上分明看，拟欲呼仙泛海槎。",
            "comment": ""
        },
        {
            "title": "盘墅·共乐堂",
            "content": "才到松陵即是家，满堂佳客满园花。看花揖客须清赏，休向人间俗子夸。",
            "comment": ""
        },
        {
            "title": "盘墅·茅堂观弈",
            "content": "才到松陵即是家，茅堂万竹绿交加。午窗睡起无他想，坐看围棋到日斜。",
            "comment": ""
        },
        {
            "title": "盘墅·联德堂",
            "content": "才到松陵即是家，便须洗盏泛流霞。软红尘里风波恶，不似江舻与海槎。",
            "comment": ""
        },
        {
            "title": "盘墅·思亲",
            "content": "才到松陵即是家，仙翁诗句发天葩。钝才不及赓余韵，留取时时罩碧纱。",
            "comment": ""
        },
        {
            "title": "盘墅·睦邻",
            "content": "才到松陵即是家，民间何处不桑麻。欣欣老稚迎门笑，斗酒相欢亦孔嘉。",
            "comment": ""
        },
        {
            "title": "盘墅·送院独步",
            "content": "才到松陵即是家，参天桧柏古槎牙。杖藜终日频来往，不羡堤边呼筑沙。",
            "comment": ""
        },
        {
            "title": "泽卿兰亭考用工深矣携攻愧大参诗见访次韵并",
            "content": "字入照陵不可摹，后来仅及晋之余。识真盍向龟堂问，敢谓牵联亦得书。",
            "comment": "【注释】【原题】：泽卿兰亭考用工深矣携攻愧大参诗见访次韵并呈放翁待制"
        },
        {
            "title": "盘墅·无题",
            "content": "才到松陵即是家，休论恬淡与荣华。古来颜跖俱尘土，自有时贤定等差。",
            "comment": ""
        },
        {
            "title": "盘墅·登三清阁",
            "content": "才到松陵即是家，三清阁下寂无哗。小臣愧乏丝毫报，深炷炉香静点茶。",
            "comment": ""
        }
    ]
}