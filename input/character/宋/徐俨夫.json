{
    "dynasty": "宋",
    "author": "徐俨夫",
    "poems": [
        {
            "title": "贺黄见山应荐",
            "content": "莫道功名负见山，老天须向定中看。但教有子能登第，远胜先生自得官。秋日几人夸鹗荐，春风容我共鹏抟。卜邻自有东君约，一笑樽前万虑宽。",
            "comment": ""
        },
        {
            "title": "上郑丞相",
            "content": "新乐初滥觞，孰闻正始音。末流遂滔天，尽入侏离衿。一夔亦足矣，焉用喧秋吟。愿洗笙笛耳，悉意尊球琳。听者或酣卧，岂识君子心。凤兮复观兮，来仪当於今。",
            "comment": ""
        },
        {
            "title": "西江月",
            "content": "曲折迷春院宇，参差近水楼台。吹箫人去燕归来。空有落梅香在。花底三更过雨，酒阑一枕惊雷。明朝飞梦隔天涯。肠断流莺声碎。",
            "comment": ""
        },
        {
            "title": "春晚",
            "content": "门掩春深过客稀，绿阴时复数红飞。疎帘半卷荼醾雨，小立黄昏待燕归。",
            "comment": ""
        },
        {
            "title": "直钩和韵",
            "content": "一曲湖边一钓矶，桃花风定柳绵飞。渔人岂识濠梁趣，只解沙头尽醉归。",
            "comment": ""
        }
    ]
}