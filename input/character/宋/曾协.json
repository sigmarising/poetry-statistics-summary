{
    "dynasty": "宋",
    "author": "曾协",
    "poems": [
        {
            "title": "送张忠州使君八兄二首",
            "content": "东阁如公不挽留，又飘征袖入西州。四方谩说多奇士，千骑才教占上头。那得长绳萦去棹，不堪淋雨助离愁。长江自古常东注，莫遣仙舟得泝流。",
            "comment": ""
        },
        {
            "title": "寒食雨霁",
            "content": "乱云将雨趁狂风，扫溉氛埃瞬息中。指点山川开净绿，按行花草失欹红。槐榆改火年年事，箫鼓迎神处处同。自是平生观物化，不因春去始知空。",
            "comment": ""
        },
        {
            "title": "上平江徐侍郎十绝句",
            "content": "雅歌字字巧安排，争颂君王治道谐。好把抉猊奔骥手，大书深刻著悬崖。",
            "comment": ""
        },
        {
            "title": "和韩子文五首",
            "content": "谁人解遣醉时醒，始变鸣禽第一声。似向幽人催蜡屐，水边沙际看春生。",
            "comment": ""
        },
        {
            "title": "洁泉",
            "content": "绝爱泓然一鉴渟，肯教尘土犯清泠。祗缘较德先生似，不为争名陆羽经。",
            "comment": ""
        },
        {
            "title": "沈正卿重梅次韵",
            "content": "恰占春工一倍奇，休言造化总无私。香罗翦透因稠叠，瑴玉裁成却附离。爱玩枝头无限思，题评笔下若为辞。开时纵晚春犹早，底事游蜂圣得知。",
            "comment": ""
        },
        {
            "title": "送赵德庄右司赴江东漕八首",
            "content": "饱学兼内外，超然悟空无。是身任东西，乾坤一蘧庐。目前谩纷纭，一致总万殊。良欲行世间，不效山泽癯。",
            "comment": ""
        },
        {
            "title": "醒心亭",
            "content": "主人谁与解春酲，百斛香醪一小亭。兀兀泠泠俱可乐，醒来还醉醉还醒。",
            "comment": ""
        },
        {
            "title": "代人上平江徐郎五首",
            "content": "巍峨冠冕耸精神，好傍轩墀对紫宸。一德拟推黄帝荚，纪年还数绛人旬。悬知紫诏驰三节，肯使朱轓驻两轮。闻说邦人称寿处，香云低覆玉嶙峋。",
            "comment": ""
        },
        {
            "title": "题零陵郡治环翠亭",
            "content": "铃索无声讼牒稀，雨余四野竞扶犁。小亭独坐心无事，满地绿阴山鸟啼。",
            "comment": ""
        },
        {
            "title": "和史志道侍郎游朝阳岩",
            "content": "簿书堆案阻寻幽，想像高人物外游。自昔品题多北客，故知物象胜中州。云经乱石余膏润，烟过悬崖自去留。暂俯澄潭倚苍壁，已疑身世在鳌头。",
            "comment": ""
        },
        {
            "title": "湖山堂",
            "content": "自从幽处得官居，不向良工觅画图。青绕帘帷山极望，冷侵庭户水平铺。渔歌历历来天外，帆影飞飞入坐隅。俸粟有余公事少，卧听风雨落江湖。",
            "comment": ""
        },
        {
            "title": "上平江徐侍郎十绝句",
            "content": "槐鼎虚班侧席求，已应难遂寇恂留。不如黄发貂蝉底，长占青云最上头。",
            "comment": ""
        },
        {
            "title": "送王炎弼赴山阳守以兵卫森画戟宴寝凝清香为",
            "content": "诗成啸诺余，谋出壶觞暇。却整进贤冠，麒麟要图画。",
            "comment": "【注释】【原题】：送王炎弼赴山阳守以兵卫森画戟宴寝凝清香为韵十首"
        },
        {
            "title": "送裘父侄还乡二首",
            "content": "气吐长虹一世豪，尚怜花草助风骚。正须重碧浇胸次，不遣轻霜上鬓毛。浪说清时敞东阁，谁捐好语到西曹。江神却解归欤兴，剩放潮头百尺高。",
            "comment": ""
        },
        {
            "title": "送赵有翼通守吴兴",
            "content": "江南雨无时，桃李迹已陈。有客念江湖，别乘陪朱轮。明德先九族，恩殊在廷臣。惟公真龙种，眉宇犹津津。不受膏梁昏，辞章动枫宸。合著玉笋班，冠冕朝大昕。去丞股肱郡，要此骨肉亲。萧萧霅水乡，溪山绕城堙。空光缬纹乱，倒影图画新。金石富文墨，烟波多隐沦。坐想贤使君，迎笑均凭茵。席间荀陈俱，会此主与宾。陈榻对清夜，潘舆行莫春。拄颊爱爽气，挥毫咏风苹。远近入题品，苍翠生精神。我忘鸥鸟盟，低徊践香尘。因子动归兴，诘旦车当巾。",
            "comment": ""
        },
        {
            "title": "蓬户",
            "content": "野客何为户，编非茅即蓬。松坚难阖辟，竹瘦谩牢笼。疏密殊无准，粗纤任不同。我常知善闭，宁向此矜功。",
            "comment": ""
        },
        {
            "title": "送王炎弼赴山阳守以兵卫森画戟宴寝凝清香为",
            "content": "盛世须材杰，高名动圣明。一麾淮海去，青旆拥千兵。",
            "comment": "【注释】【原题】：送王炎弼赴山阳守以兵卫森画戟宴寝凝清香为韵十首"
        },
        {
            "title": "清富庵",
            "content": "一衲缠身便有们，乱山深处卜幽居。举头物物皆呈露，试问金多得似无。",
            "comment": ""
        },
        {
            "title": "上平江徐侍郎十绝句",
            "content": "绕郭旧称家十万，朝天常恨驿三千。而今已是繁华倍，更觉旌麾近日边。",
            "comment": ""
        },
        {
            "title": "寄题陈晞颜敦复斋",
            "content": "一入虚斋百虑觉，个中何待觅知音。雪收未起龙蛇蛰，境静初窥天地心。五里雾中藏豹稳，九重渊底得珠深。自从占断宽閒野，寂寞虚空无古今。",
            "comment": ""
        },
        {
            "title": "和粹伯七夕韵",
            "content": "常时泪雨久涟洳，准拟晴窗叫勃姑。报答月华思善画，便和风露入新图。",
            "comment": ""
        },
        {
            "title": "送向兄荆父帅维扬二首",
            "content": "大父曾开刺史天，固应陈迹尚依然。邦人却怪家风在，故老今推宅相贤。仗钺秉旄仍置使，轻裘纤带更安边。须知此日分忧重，更觉光荣掩后前。",
            "comment": ""
        },
        {
            "title": "暮春杂咏八首",
            "content": "客路清溪好，人家绿树间。凄凉何县雨，想像别州山。驯雀飞还下，游鱼去自还。儿曹了官事，天地一身闲。",
            "comment": ""
        },
        {
            "title": "送赵德庄右司赴江东漕八首",
            "content": "正色立公府，嘉谋赞岩廓。村华动人主，咫尺鸳鹭行。掉头不肯住，清宵梦沧浪。丈夫贵勇决，养此百练刚。",
            "comment": ""
        },
        {
            "title": "送李秀叔吏部拜命赴阙二首",
            "content": "君王念旧数星霜，驿骑风驰诏湿黄。阔步入趋天北极，旧班联践汉中郎。好行素志应须力，稳上青云不用忙。异日相从话功业，知无愧色沮刚肠。",
            "comment": ""
        },
        {
            "title": "拟古六首",
            "content": "孤峰郁嵯峨，千古常峻峙。下有回环水，流浪无定止。如何深远意，尽寄七弦裹。妾意极高山，君心甚流水。",
            "comment": ""
        },
        {
            "title": "次韵汪汝冯见赠",
            "content": "身闲官冷巧相如，草舍柴扉况并居。刮目尚为三日别，论心真胜十年旧。屡烦折简催羸马，知有新妆出绮疏。兴发会须携短策，要看风味慰逃虚。",
            "comment": ""
        },
        {
            "title": "李粹伯命赋枕流已读佳篇不容着语戏书二伽陀",
            "content": "水轩宴坐死灰同，一息呼号万窍风。纵有溪流清似镜，不知何处洗虚空。",
            "comment": "【注释】【原题】：李粹伯命赋枕流已读佳篇不容着语戏书二伽陀问之"
        },
        {
            "title": "送赵德庄右司赴江东漕八首",
            "content": "我公廓庙姿，当为济时霖。生才必有用，应物初无心。异时百僚上，金貂耀华簪。富贵恐不免，易退其自今。",
            "comment": ""
        },
        {
            "title": "卫公堂二首",
            "content": "卫公精爽故依然，陈迹凄凉不记年。亭远谩传曾起草，楼高无复见筹边。新铭初勒风烟上，旧观都忘岁月迁。从此南徐矜胜概，美谈留与后生传。",
            "comment": ""
        },
        {
            "title": "送邓器先赴罗田尉五首",
            "content": "古郡有奇观，祖祖灯相传。子来后往哲，青山古依然。纷纷簿领中，深观常安然。但内外尽，饥餐困须眠。",
            "comment": ""
        },
        {
            "title": "紫岩杂咏·飞瀑",
            "content": "欲作银河落，支筇仰面看。会须雷电散，已觉逼人寒。",
            "comment": ""
        },
        {
            "title": "水调歌头",
            "content": "今日复何日，欢动楚江滨。紫泥来自天上，优诏起元臣。想见傅岩梦断，记得金瓯名在，却念佩兰人。永昼通明殿，曾听话经纶。促归装，趋北阙，觐严宸。玉阶陈迹如故，天笑一番新。好借食间前箸，尽吐胸中奇计，指顾静烟尘。九万云霄路，飞走趁新春。",
            "comment": ""
        },
        {
            "title": "凤栖梧/蝶恋花",
            "content": "柳弄轻黄花泣露。万叠春山，不记尘寰路。日射霜林烟罩素。长空不著纤云污。历历远村明可数。绿涨前溪，渺渺迷津渡。客子光阴能几许。画图拟卷晴川去。",
            "comment": ""
        },
        {
            "title": "送邓器先赴罗田尉五首",
            "content": "之子抱奇器，弹冠始兹年。邑人望风度，夫岂南册仙。乐土风俗淳，吠犬申旦眠。弓刀无可试，斑衣日蹁跹。",
            "comment": ""
        },
        {
            "title": "次韵李粹伯登镇江粹厅览亭",
            "content": "酒余共逍遥，散步升高冈。万物困霜雪，岁晏俱老苍。江山一临眺，志欲凌八荒。青霞傥见分，谁能束冠裳。",
            "comment": ""
        },
        {
            "title": "桃源忆故人",
            "content": "野亭问柳今朝试。更访小园开未。月下山横空际。两两修眉对。骚人对此增高致。意入笔端清邃。投分周郎心醉。真解消人意。",
            "comment": ""
        },
        {
            "title": "再和前韵三首",
            "content": "猛士相逢亦破颜，恰如组练壮师干。谁令野宿三更月，缀铁成衣彻骨寒。",
            "comment": ""
        },
        {
            "title": "送邓器先赴罗田尉五首",
            "content": "我始来相居，谈公口澜翻。平生惊人句，笔力正始间。古人不可作，因君见班班。矍然起懦庸，褰裳撼诗关。",
            "comment": ""
        },
        {
            "title": "老农十首",
            "content": "荷笠腰镰醉裹回，和衣卧处息如雷。定无门外催租吏，赢得柴荆日晏开。",
            "comment": ""
        },
        {
            "title": "踏莎行",
            "content": "柳眼传情，花心蹙恨。春风处处关方寸。朱帘卷尽画屏间，云鬟半亸罗衣褪。燕语莺啼，日长人困。鱼沈雁断无音信。琵琶声乱篆烟斜，寸肠欲断无人问。",
            "comment": ""
        },
        {
            "title": "送赵有翼监丞造朝供职",
            "content": "君侯昂然百夫雄，近之和气如春风。扬眉高论多折衷，众人敛衽称名通。发为诗章灿璧琮，气豪笔健敏且工。口占欲使十手供，春云容与朝霞烘。肯如空阶号秋虫，槁项岩穴甘老穷。是将织文裨衮龙，润色造化分天功。奏之清庙流笙镛，宜使正笏趋槐枫。发舒平生学古胸，时吐奇论惊群公。久矣高门映衰宗，金兰投分自诸翁。我尝联曹愧凡庸，竭蹶道上昔所同。朔雪扑面花蒙茸，六龙先路如云从。重来苕溪奉从容，好若胶漆始且终。先后唱和如歌钟，君还清班朝九重。我将毂下居治中，他时涉笔朱墨业。已见矫翼凌长空，一笑道旧双颊红。",
            "comment": ""
        },
        {
            "title": "游罨画溪",
            "content": "春去无踪绿满堤，空移征棹过涟漪。自惊朱墨抽身晚，不及青红倒影时。",
            "comment": ""
        },
        {
            "title": "再次前韵二首呈士秀",
            "content": "锦囊惠我句增奇，赏会应须得子期。万顷渊深连渤澥，千寻巉刻对峨眉。心游旧简几忘食，家有名园不暇窥。谁报诗人春到了，屋山应有候禽知。",
            "comment": ""
        },
        {
            "title": "次翁士秀喜雪长咏",
            "content": "阴阳持权或赢缩，运气循环更剥复。忽惊寒凛袭重裘，元是祥霙散平陆。登山不觉屐齿折，索酒仍催葛巾漉。萧条贫居马为二，瑟缩冻坐龟藏六。挥毫谩诧句中眼，对案常逢食无肉。未谋南亩五百弓，浪说朱轮三十辐。且欣膏润入效原，为拯黔黎出沟渎。敢将固陋测帝心，概想生灵皆子育。将春欲放草木叶，成岁先须天地肃。伊余平生贪静胜，有此一廛从穆卜。应怜此地久憔悴，端向吾庐增煜煜。巧随高下缀琪树，任逐横斜落云屋。尘缘顿觉一羽轻，诗句但惊翻水速。坐令欢意荡愁思，仍遣时寒破常燠。嵇康醉状耸危石，卫玠羸姿立修竹。排来一一尽连璧，环立诜诜皆冠玉。晚风徐韵仍佩环，枯木无心亦冠服。晓连青女增粲粲，夜映金波兼穆穆。遮藏春色失斓斑，漏泄梅花有芬馥。掀髯一笑万事空，细读君诗倒醽醁。",
            "comment": ""
        },
        {
            "title": "周知和以苏陈倡和韵赋水仙江梅蜡梅三种花谨",
            "content": "天工着意初放花，三英凛凛真一家。镂冰点酥更团蜡，始信功深解生物。临风却嗅心自知，粲兮粲兮哦古诗。几年刻玉但成叶，一笑真同长康绝。得非仙种来神山，为伴老子终朝眠。岁寒得友不忍去，且对众香勤觅句。鼎分风月俱可人，如陈窦刘人所君。诗场战罢戢干越，尽扫色尘歌一钵。",
            "comment": "【注释】【原题】：周知和以苏陈倡和韵赋水仙江梅蜡梅三种花谨次韵"
        },
        {
            "title": "代人上平江徐郎五首",
            "content": "秋到人间敛麴尘，于门初见矞星辰。须知宇内风云合，况是天边雨露新。盛德可容窥底蕴，殊功端自见经纶。不应久袖安邦手，运指从教转大钧。",
            "comment": ""
        },
        {
            "title": "和韩子文五首",
            "content": "与君联辔听冬珑，下马荀陈列座中。南北东西乡国异，笑谈天与一尊同。",
            "comment": ""
        },
        {
            "title": "邵衮臣挽诗二首",
            "content": "幼年耆旧识东床，壮岁名喧翰墨场。老去里闾推闻望，向来士子诵文章。芊绵宿草悲春尽，牢落佳城怨夜长。赖有集贤多故旧，笔端三绝刻琳琅。",
            "comment": ""
        },
        {
            "title": "和陈晞颜春尽思归二首",
            "content": "小白长红几番飞，清诗端为解愁围。莫贪藉草寻幽事，须念留花苦待归。杜酒政须常在手，沈腰元自不胜衣。织成春恨无穷尽，谁遣天孙不下机。",
            "comment": ""
        },
        {
            "title": "陈晞颜董漕湖南过零陵用简斋韵见赠次韵谢之",
            "content": "平生志不在赢余，久拟挥毫赋遂初。莫问倚墙空甔石，但令盈几足琴书。幸存茅屋幽堪隐，况有清溪近可渔。剩欲抽簪访松菊，要凭突兀看扶疏。",
            "comment": "【注释】【原题】：陈晞颜董漕湖南过零陵用简斋韵见赠次韵谢之又赋一篇述怀"
        },
        {
            "title": "暮春杂咏八首",
            "content": "昼永常支枕，宾来旋整冠。日筛槐影细，风撼竹声乾。壤沃耘耕少，人閒赋敛宽。近知田舍乐，不记昔为官。",
            "comment": ""
        },
        {
            "title": "谢翁子履子进惠诗二首",
            "content": "偶结茅茨一水湄，便从佳士得心期。可堪大老留青眼，更向诸郎识白眉。骥足方求千里附，豹文先许一斑窥。鹤鸣子和君家事，此乐外人那得知。",
            "comment": ""
        },
        {
            "title": "沈正卿示探梅诗次韵",
            "content": "数点微明已露奇，解颜相见却先知。携壶拟醉无穷树，走马来看第一枝。照水意闲真我辈，酿寒云重正花时。自从亲识春风面，不信良工画有诗。",
            "comment": ""
        },
        {
            "title": "谢蜀人侯君惠诗",
            "content": "我曾魂梦到西南，翠碧相围远近山。睡觉不如身许远，神游却悔便求还。国家旧数两川最，人物尤胜二汉间。笑读君诗生羽翼，便如举目对孱颜。",
            "comment": ""
        },
        {
            "title": "送赵德庄右司赴江东漕八首",
            "content": "乡来远门墙，引睇想光辉。宦游偶相值，间关得因依。都门送星轺，依然寸心违。勿为贾胡留，速书李子归。",
            "comment": ""
        },
        {
            "title": "和剡宰二首",
            "content": "点数诗流一唯阿，胸中星斗想森罗。新篇莫浪传红粉，堪与朱弦荐咏歌。",
            "comment": ""
        },
        {
            "title": "水调歌头",
            "content": "日永向槐夏，绕屋树扶疏。麦秋天气清润，设帨记生初。新拜小君佳号，更过诸郎官舍，仍玩掌中珠。乐事似今少，一笑倒双壶。列山肴，烹野蔌，且欢娱。鹿门远引，平生此志与君俱。终向苕溪烟水，携手云庄风月，不践利名区。功业看儿辈，相对老江湖。",
            "comment": ""
        },
        {
            "title": "老农十首",
            "content": "闻说边隅长草莱，汉家肤使漠南回。黍苗正自归仓廪，不怕西风卷地来。",
            "comment": ""
        },
        {
            "title": "王叔武示忠州张使君德远近诗次韵三首",
            "content": "垂绅立朝著，智略胜吾丘。列戟分名郡，儿童说细侯。卷舍谁罣碍，中外且嬉游。闻说淮南守，天边又拜州。",
            "comment": ""
        },
        {
            "title": "陈晞颜董漕湖南过零陵用简斋韵见赠次韵谢之",
            "content": "笔到锺王意有余，诗章高古过黄初。班行未上论思地，远使聊宣宽大书。乞民丰年均饱煖，更申严令绝侵渔。肯迂使节存支郡，咫尺犹嫌会面疏。",
            "comment": "【注释】【原题】：陈晞颜董漕湖南过零陵用简斋韵见赠次韵谢之又赋一篇述怀"
        },
        {
            "title": "上平江徐侍郎十绝句",
            "content": "盛德由来自邈绵，偃王功德至今传。朱弓赤矢符嘉瑞，留得阴功不计年。",
            "comment": ""
        },
        {
            "title": "和史侍郎游澹岩韵六首",
            "content": "潇湘少驻便经年，自信孤忠莫问天。果为冕旒勤注想，不容泉石得高眠。",
            "comment": ""
        },
        {
            "title": "点绛唇",
            "content": "小驻征骖，一尊古寺留君住。六花无数。飞舞朝天路。上苑繁华，却似词章富。春将暮。玉鞭凝伫。总是经行处。",
            "comment": ""
        },
        {
            "title": "和粹伯七夕韵",
            "content": "谁纪天孙谪堕时，浪言能至古宣尼。只今天上秋宵短，莫近鸡星听喔咿。",
            "comment": ""
        },
        {
            "title": "送赵德庄右司赴江东漕八首",
            "content": "行迈未为远，两州东西都。中天敞华阙，鱼钥黄金铺。山川俨形势，貔貅凛戈殳。正须埋轮手，先声震江吴。",
            "comment": ""
        },
        {
            "title": "檐卜林",
            "content": "可人浓翠护微黄，宝树森森自看行。居士饭余无一事，坐来还印寂然香。",
            "comment": ""
        },
        {
            "title": "喜晴",
            "content": "诗翁高兴动新晴，未踏湖山句已清。领略风光初入眼，指麾泉石欲旴衡。屡传黼扆方图旧，应有锋车便趣行。莫向苕溪恋行乐，葵心元向太阳倾。",
            "comment": ""
        },
        {
            "title": "和史志道侍郎游朝阳岩",
            "content": "兴来小渡唤方舟，霁色天教足胜游。但觉赏心追昔事，不知飞诏下皇州。班行便觉九天近，登览何辞一日留。悬想他时百僚上，亦思清景几回头。",
            "comment": ""
        },
        {
            "title": "饮沈氏园得僻字",
            "content": "会心足胜侣，暇日访春色。慵寻剡溪榜，厌曳永嘉屐。名园可徘徊，胜概在咫尺。峰峦起平地，村落堕城壁。梅横前岭峻，柳列长堤直。最爱临水亭，欲背依山石。沉沉想潜鳞，铮铮听仙弈。初无杖屦劳，具享山林适。一尊供笑语，四座列豪逸。规摹西洛旧，仿佛香山昔。爱酒太白狂，耽诗少陵僻。始静姑纵谈，中喧或争席。残钟咽林际，新月挂檐隙。饮散兴未厌，人归境愈寂。何必记昔游，虚空了无迹。",
            "comment": ""
        },
        {
            "title": "和叔武逢梅二首",
            "content": "爱花不厌百回看，细数香须定若干。莫怨东风消息早，为凭佳句唤司寒。",
            "comment": ""
        },
        {
            "title": "送赵德庄右司赴江东漕八首",
            "content": "建业一都会，由来帝王畿。旷哉怀古心，陈迹犹依依。当年王谢家，青紫满乌衣。万事一丘土，简策徒是非。",
            "comment": ""
        },
        {
            "title": "李懋之壶中斋请赋诗",
            "content": "山川吞尽一壶中，未见先生芥蒂胸。要识广输藏粟粒，且将谈笑举针锋。橘中载酒初无碍，花裹行车足有容。可但大千归眼界，风尘从此现重重。",
            "comment": ""
        },
        {
            "title": "老农十首",
            "content": "归牛将犊茅檐晚，饥鸟窥人稻圃秋。准拟明年大作社，鸡豚须养秫须留。",
            "comment": ""
        },
        {
            "title": "代人上平江徐郎五首",
            "content": "汉朝法从让严徐，却数群公总不如。千载流芳传竹简，一言偃革见囊书。由来东海传高阁，复见甘泉载后车。富贵功名两相似，昆丘元自产璠玙。",
            "comment": ""
        },
        {
            "title": "王叔武示忠州张使君德远近诗次韵三首",
            "content": "安心今得法，问道旧名庵。雅致追庞老，高风数泐潭。远公容入社，弥勒本风龛。寄语邦人道，丛林始罢参。",
            "comment": ""
        },
        {
            "title": "和粹伯七夕韵",
            "content": "天上相逢绝点尘，莫将世态测高真。深闺儿女传闻误，见说秋期便妒人。",
            "comment": ""
        },
        {
            "title": "和叔武逢梅二首",
            "content": "愁中相对病中看，喜愠都忘非意干。从此定交形迹外，只羞冰玉照人寒。",
            "comment": ""
        },
        {
            "title": "暮春杂咏八首",
            "content": "莲沼琼瑶堕，萱庭锦绣张。静闻人语好，闲爱水风凉。藜杖休行乐，蒲团且坐忘。沙禽相识惯，跃跃近胡床。",
            "comment": ""
        },
        {
            "title": "和唐使君秬古风二首",
            "content": "宦游非所安，举足常徊徨。官事似马曹，自谓真谩郎。犹惭上官前，簪裳久低昂。归辄痛扫溉，草木有幽香。但令眼中青，不问眉间黄。何期逢故侯，一见心凄凉。扬袂指乡国，矫翼西南翔。危言气峥嵘，高怀涕淋浪。更怜凡草木，欲置桃李场。作诗借光辉，此意宁可忘。",
            "comment": ""
        },
        {
            "title": "送赵德庄右司赴江东漕八首",
            "content": "往年际风云，濯濯春月柳。俊气横九天，下笔蛟龙走。岁晚收其实，落落坚且久。澹然松桧质，不为霜雪朽。",
            "comment": ""
        },
        {
            "title": "夜饮枕流次日以诗记陈迹",
            "content": "水轩幽会六人同，夜色苍茫蜡炬红。淅淅好风天似水，纷纷高论气如虹。罚筹蝟起觞无算，醉骨山颓榼屡空。却坐胡床看月上，对人楼殿有无中。",
            "comment": ""
        },
        {
            "title": "送王炎弼赴山阳守以兵卫森画戟宴寝凝清香为",
            "content": "别兄今几时，邦人指难弟。莫诵海沂康，两冯如鲁卫。",
            "comment": "【注释】【原题】：送王炎弼赴山阳守以兵卫森画戟宴寝凝清香为韵十首"
        },
        {
            "title": "天叔武示和人雪诗次韵二首",
            "content": "回瞻一色暮云垂，痴雀相看冻不飞。地避烂银窥佛界，班连万玉想天威。轻明照日千山静，寒碧浮江一棹归。见说孤吟清到骨，知君不羡妓成围。",
            "comment": ""
        },
        {
            "title": "和史侍郎游澹岩韵六首",
            "content": "我公得入如来室，心境常明不用磨。好倚悬崖结趺座，任从来者问云何。",
            "comment": ""
        },
        {
            "title": "邵衮臣挽诗二首",
            "content": "轩冕初期咳唾收，一官白首叹淹留。已嗟游宦骞腾晚，遽遗功名取次休。中寿不令周甲子，遗编曾拟传春秋。未应埋没随黄壤，定作骑鲸汗漫游。",
            "comment": ""
        },
        {
            "title": "老农十首",
            "content": "儿孙力作莫辞勤，仁政如天四海春。尽说干汤功已就，泽流莘野并耕人。",
            "comment": ""
        },
        {
            "title": "酹江月/念奴娇",
            "content": "一年好处，是霜轻尘敛，山川如洗。晚菊留花供燕赏，金缕宝衣销地。旧观初还，层楼相望，重见升平际。小春时节，绮罗丛里人醉。此日武帐贤侯，六年仁政，浃长淮千里。欲入鵷行仍缓带，聊抚竹西歌吹。紫塞烟清，玉关人老，宜趣朝天骑。香尘归路，旧游回首应记。",
            "comment": ""
        },
        {
            "title": "老农十首",
            "content": "雨带好风匀净绿，云开暖日染娇黄。今年不识农家苦，总把阴晴属上苍。",
            "comment": ""
        },
        {
            "title": "代人上平江徐郎五首",
            "content": "哦诗献寿信知难，门馆材多不可攀。敢曳长裾居客右，祗容滥吹列行间。为陵便恐轻溶谷，若砺还应誓泰山。千载通朋宫殿裹，常看冠佩压清班。",
            "comment": ""
        },
        {
            "title": "送王炎弼赴山阳守以兵卫森画戟宴寝凝清香为",
            "content": "复旦风云合，丹心日月明。江神回朗照，霁色向来清。",
            "comment": "【注释】【原题】：送王炎弼赴山阳守以兵卫森画戟宴寝凝清香为韵十首"
        },
        {
            "title": "上平江徐侍郎十绝句",
            "content": "五湖城郭带重楼，幕府初开第一州。燕寝香凝了无事，四郊禾穗自盈畴。",
            "comment": ""
        },
        {
            "title": "凝香迳",
            "content": "白葛乌纱一迳长，心清草木自成香。何须炉裹烟成缕，不用衣间紫作囊。",
            "comment": ""
        },
        {
            "title": "谢翁子亨惠诗",
            "content": "为爱高门足凤麟，恂恂济济燕双亲。和声自得壎箎乐，巧思争裁锦绣新。句裹直须希鲍谢，客来今复见荀陈。要知家法传无尽，更到垂髫总过人。",
            "comment": ""
        },
        {
            "title": "和韩子文五首",
            "content": "密云阁雨靳春晴，不放芒鞋取次行。却坐蒲团政无赖，好诗端为破愁城。",
            "comment": ""
        },
        {
            "title": "江梅",
            "content": "北风号乔林，万象无容姿。高标自有时，正与冰雪宜。老干俨枯木，疏花粲横枝。刻玉费天巧，不为俗跟窥。托质在空谷，清高终见知。论功鼎鼐间，枝头子离离。",
            "comment": ""
        },
        {
            "title": "祝英台/祝英台近",
            "content": "放花开，催花谢，谁解东君意。要遣花王，独占花蹊邃。且看玉镜台前，霞觞新举，红玉软、晓妆慵试。好风味。须信金屋中人，谁堪并娇媚。隐约微潮，应向尊前醉。最怜纹锦搴帷，青罗飞盖，尘土外、轻盈相倚。",
            "comment": ""
        },
        {
            "title": "拟古六首",
            "content": "濯濯春月柳，低映金张宅。风光到飞絮，枝头少颜色。荣华岂不好，岁晚负赏识。坚贞自中心，君看松与柏。",
            "comment": ""
        },
        {
            "title": "山云",
            "content": "自耸干霄势，应怜望岁心。试将肤寸泽，来作济时霖。",
            "comment": ""
        },
        {
            "title": "暮春杂咏八首",
            "content": "楚甸三千里，旌麾列大邦。渺瀰连沃野，隐辚抱长江。此际藩王室，何人拥将幢。向来称下邑，国士有无双。",
            "comment": ""
        },
        {
            "title": "送赵德庄右司赴江东漕八首",
            "content": "轩盖事朝谒，阊阖方晨趋。霜露怀松楸，慨然赋归欤。确志感清衷，载以使者车。往宣问事条，勿但安田庐。",
            "comment": ""
        },
        {
            "title": "上平江徐侍郎十绝句",
            "content": "拥麾仗节往来频，抚字澄清处处新。想见兹辰介眉寿，遥应驩动几州人。",
            "comment": ""
        },
        {
            "title": "拟古六首",
            "content": "幽窗射明月，寂寞闲素琴。朱弦不改调，抚弄无好音。文诊袭绿绮，明徽钿黄金。君恩一朝异，对此千恨深。",
            "comment": ""
        },
        {
            "title": "陈晞颜获玉兔甚奇邀予赋诗",
            "content": "一气散万有，飞潜异形姿。乌鹄自昔然，羽翼不可移。颖也衣褐徒，斓斑乃其宜。今兹独何事，皓皓涅不淄。毳毛玉雪如，整整机上丝。无乃真得仙，传载非诡辞。骑蟾入广寒，成此一段奇。长生侣素娥，不受尘土羁。祗应得得来，隐见必其时。往牒纪创见，奕奕登瑞旗。退之号崛强，雄夸见文词。君侯过人行，精神动皇祗。屡供平反笑，长咏南陔诗。异物自来驯，不起山林思。霜月照庭户，晴云点阶墀。致此非好玩，於焉卜期颐。上堂问起居，秀色增两眉。",
            "comment": ""
        },
        {
            "title": "送王炎弼赴山阳守以兵卫森画戟宴寝凝清香为",
            "content": "楚国尚勇力，秉羽而甘寝。虽无倒载名，胜饮怀安鴆。",
            "comment": "【注释】【原题】：送王炎弼赴山阳守以兵卫森画戟宴寝凝清香为韵十首"
        },
        {
            "title": "诸公出游有翼有诗和者盈轴次日饮正卿家出以",
            "content": "可堪俗事苦相留，不许联翩李郭舟。酒兴定知鲸浪吸，词源聊看峡江流。名如北斗谁能挹，价重连城未易酬。恰似西都数人物，校书中秘让诸刘。",
            "comment": "【注释】【原题】：诸公出游有翼有诗和者盈轴次日饮正卿家出以示余走笔继韵"
        },
        {
            "title": "送薛士昭",
            "content": "邂逅江干得胜流，襟怀冰玉气横秋。相逢便及平生事，欲去知难苦死留。残漏寒灯催别酒，淡云微雨送行舟。虎头自是封侯骨，稳上青云莫倦游。",
            "comment": ""
        },
        {
            "title": "总司官饯董少卿",
            "content": "蚤闻天诏下江津，元是君王自赏音。阔步稳登霄汉路，借留难副士民心。缓歌共有留连意，别酒休辞潋滟斟。三节踵来公去后，空余离恨一江深。",
            "comment": ""
        },
        {
            "title": "再次前韵二首呈士秀",
            "content": "相逢此日胜平生，不厌搘筇数送迎。乐地共欣三径就，诗坛仍见一军惊。风飘柳线曾经染，雪著梅梢分外清。光景唤人无计奈，剩烦佳句破愁城。",
            "comment": ""
        },
        {
            "title": "酹江月/念奴娇",
            "content": "苕溪古岸，有朱门初建，落成华屋。对启园林随杖履，迤逦柳蹊相属。好是危亭，片峰迎面，独立清溪曲。芜城低远，一尘不碍游目。公子豪饮方酣，夜堂深静，隐隐鸣丝竹。却尽春寒宾满座，深酌葡萄新绿。密户储香，广庭留月，待得清欢足。纷纷沾醉，四筵倒尽群玉。",
            "comment": ""
        },
        {
            "title": "次韵翁士秀见赠二首",
            "content": "兴来蹑履便追随，共约乘风汗漫期。述作正须陶令手，利名不上紫芝眉。名高似斗谁能挹，量大如渊不可窥。老去故交今绝少，高情倾盖乐新知。",
            "comment": ""
        },
        {
            "title": "蜡梅",
            "content": "小枝列仙质，翛然道家装。雪帔挂浅绛，铢衣曳微黄。清风一披拂，芝兰让幽香。老子专鼻观，此花正相当。就令困霜雪，肯受泥涂伤。题评得名字，诗人惜辉光。虽无调鼎实，不作时世妆。",
            "comment": ""
        },
        {
            "title": "月夜再和",
            "content": "月当亭千憩纤阿，拟逐春风到大罗。急作新诗报天上，更凭阿监一声歌。",
            "comment": ""
        },
        {
            "title": "题陈粹升卿芝草图二首",
            "content": "别驾阴功草木知，一朝变化出神奇。乍惊蓂苹还同长，更羡卿云向下垂。文笔分明传异状，画图次第记当时。嘉祥创见轻千古，信宿曾看十样芝。",
            "comment": ""
        },
        {
            "title": "送裘父侄还乡二首",
            "content": "尘外情怀得自由，便推琴鹤上归舟。露寒月白关心夜，山瘦江清满意秋。却背京城无眷恋，去寻古迹有迟留。奚奴莫厌诗囊满，重纪山川烂漫游。",
            "comment": ""
        },
        {
            "title": "王叔武示忠州张使君德远近诗次韵三首",
            "content": "妙理居言外，高怀见酒边。无心千里奉，有意一灯传。伯树谁能指，虚空莫问年。炉香聊闭阖，何处觅心田。",
            "comment": ""
        },
        {
            "title": "次韵谢郑仲南惠诗二首",
            "content": "腰组归来且打乖，阖庐才可着吾侪。可堪佳客寻衰迹，更著新诗起壮怀。枉对青山记排闼，好当红药咏翻阶。一从悟得惊人句，自悔枚皋赋似俳。",
            "comment": ""
        },
        {
            "title": "上平江徐侍郎十绝句",
            "content": "声华奕世擅江南，谁似公家伯仲间。想见当年育英物，高秋爽气满西山。",
            "comment": ""
        },
        {
            "title": "李粹伯对月见怀次韵",
            "content": "初收雨脚万丝悬，妙手谁人补漏天。佳月素华迷夜旦，好诗余味满中边。裴徊无奈谢希逸，齁齁总输边孝先。见说百篇酬一斗，高门重见酒中仙。",
            "comment": ""
        },
        {
            "title": "送邓器先赴罗田尉五首",
            "content": "吾乡旴江西，流转半天下。梦为故国游，流涕指丘社。漂萍偶同止，风力巧相借。感君声气似，剪烛对清夜。",
            "comment": ""
        },
        {
            "title": "送汪汝冯沿檄造朝",
            "content": "春风扇微和，散入桃李场。枯卉受彼佛，处处生辉光。有客事行役，起柁凌官塘。浮家入烟浪，琴书粲成行。旁有玉颊人，妙指出宫商。主人志超俗，心胸莹琳琅。但使秋月明，岂虑浮云翔。富贵恐不免，赋予元有常。善保万金璧，毋遗轻毁伤。岂无山径蹊，徐步遵康庄。",
            "comment": ""
        },
        {
            "title": "和翁士秀瑞香水仙二首",
            "content": "蝶绕蜂团碧玉丛，紫罗囊水透香风。自从鼻观销烦恼，疑在维摩丈室中。",
            "comment": ""
        },
        {
            "title": "和史侍郎游澹岩韵六首",
            "content": "眼看岩石千寻起，面对炉烟一缕轻。顿觉世缘无染著，个中消息有谁明。",
            "comment": ""
        },
        {
            "title": "老农十首",
            "content": "淮上营屯尽偃戈，官军从此罢经过。且书太史丰年瑞，不数周公异亩禾。",
            "comment": ""
        },
        {
            "title": "和陈晞颜春尽思归二首",
            "content": "坐阅荣枯鸟过空，青冥谁解指行踪。柳边初见莺调舌，树底俄惊鹿养茸。称副闲身清昼永，装添静境绿阴浓。宫桃正倚东风醉，也逐回沟出九重。",
            "comment": ""
        },
        {
            "title": "李粹伯命赋枕流已读佳篇不容着语戏书二伽陀",
            "content": "六尺玲珑日日开，个中那解着纤埃。主人无耳谁求洗，试问声从何处来。",
            "comment": "【注释】【原题】：李粹伯命赋枕流已读佳篇不容着语戏书二伽陀问之"
        },
        {
            "title": "紫岩杂咏·溅石",
            "content": "淅沥排炎暑，潺湲弄晚晴。不知来远近，常作对床声。",
            "comment": ""
        },
        {
            "title": "送李秀叔吏部拜命赴阙二首",
            "content": "此地详闻月旦评，精神英发气和平。胸蟠七泽波澜阔，骨斗九秋风露清。穷巷萧条从我老，半生怀抱向君倾。忽闻来促朝天骑，应记当年曳履声。",
            "comment": ""
        },
        {
            "title": "和史志道侍郎游朝阳岩",
            "content": "经行荦确看嶙峋，曳履枝筇蹑后尘。自是高怀元落落，向来喜色见津津。宜搜今古风流远，得助江山句法新。好逐秋风上霄汉，却留盛事付州人。",
            "comment": ""
        },
        {
            "title": "送王炎弼赴山阳守以兵卫森画戟宴寝凝清香为",
            "content": "平生功名心，不肯事酣宴。向来话淮南，山川眼中见。",
            "comment": "【注释】【原题】：送王炎弼赴山阳守以兵卫森画戟宴寝凝清香为韵十首"
        },
        {
            "title": "和史侍郎游澹岩韵六首",
            "content": "隐士洪崖可拍肩，尚留陈迹此山巅。祗应千古人如在，陵谷高深却变迁。",
            "comment": ""
        },
        {
            "title": "题陈粹升卿芝草图二首",
            "content": "高义从来盖里闾，枌榆社底得新居。萱堂秀骨松难老，兰砌清才玉不如。天产宝芝彰瑞应，地灵妙相纪生初。定知继展调元手，不负平生万卷书。",
            "comment": ""
        },
        {
            "title": "野菊涧",
            "content": "泠泠清涨濯秋芳，采撷堪供九日觞。为乞晓瓶真沆瀣，不应眉寿独南阳。",
            "comment": ""
        },
        {
            "title": "和翁士秀瑞香水仙二首",
            "content": "正白深黄态自浓，不将红粉作华容。却疑洛浦波心见，合向瑶台月下逢。",
            "comment": ""
        },
        {
            "title": "次赵有翼简徐圣可元韵",
            "content": "已向幽居赋晚清，欲经绝壁访神清。不忧五柳荒松菊，敢叹三闾带杜蘅。愧无风月三千首，赖有丝桐一再行。谁似孔庭能父子，继挥高韵思如倾。",
            "comment": ""
        },
        {
            "title": "昔先君子与司直兄相知文字间诸孤悬隔各未相",
            "content": "传业县知臭味同，许时踪迹马牛风。莫夸今夕为何夕，不见吾翁对若翁。道旧几惊心欲折，问年俱恨鬓成蓬。只应饱学非同调，满箧新诗字字工。",
            "comment": "【注释】【原题】：昔先君子与司直兄相知文字间诸孤悬隔各未相闻一旦裘父侄惠然见访共道家庭旧好抚今念昔慨然伤怀因成小诗呈裘父"
        },
        {
            "title": "上平江徐侍郎十绝句",
            "content": "露华先遣麴尘收，要产英豪奠九州。织女槎回逢八月，老人星见恰中秋。",
            "comment": ""
        },
        {
            "title": "送王炎弼赴山阳守以兵卫森画戟宴寝凝清香为",
            "content": "公材如武库，剑槊方森森。亦复擅风流，坐继正始音。",
            "comment": "【注释】【原题】：送王炎弼赴山阳守以兵卫森画戟宴寝凝清香为韵十首"
        },
        {
            "title": "和韩子文五首",
            "content": "寒浅定知春已至，意闲仍觉日初长。已谙荣谢如空幻，一室萧然且坐忘。",
            "comment": ""
        },
        {
            "title": "邓器先北窗",
            "content": "今人竞图南，朗朗百间屋。夫子胡不然，向晦一窗足。北窗吾亦爱，尝谓所乐独。岂知交游中，昌歜或同欲。光澄穷永昼，风远宜三伏。诵书音和平，高卧梦清热。吟诗与作赋，未觉环堵蹙。心安尔许宽，六合寄一粟。闲听飞雨洒，静看游蜂触。一笑和莫逆，排闼不待速。",
            "comment": ""
        },
        {
            "title": "倪文举寺簿挽诗三首",
            "content": "水国相从日，文场并进时。驽材元有限，逸驾自难追。方指青云路，俄闻薤露诗。鹏程千万里，却付称家儿。",
            "comment": ""
        },
        {
            "title": "寄题兰陵郡斋梅露堂",
            "content": "兰陵为郡更齐梁，地望卓荦闻四方。清班诜诜储材良，相踵往佩太守章。宪公遗爱初未忘，当时瑞露今名堂。於兹辽辽几星霜，此邦复得尚书郎。政似古人天降祥，揭榜华屋遥相望。使君燕寝东西厢，岭梅林林分两傍。春事已退堕渺茫，调羹有实升庙廓。叶间奇葩忽芬芳，缥白异状中有香。臂绩千叶成花房，天公好善善必彰。故出瑞物非其常，此花颜色见未尝。浴以沆{虀艹换左氵}宵瀼瀼，炯故珠缀琳琅。蜂房割蜜蔗流浆，邦人欢呼走且僵。我公中心念丁黄，抚摩凋疗还耕桑。天锡嘉瑞不肯当，尽掇钜美归圣皇。公岂我留返鵷行，但有盛事存甘棠。",
            "comment": ""
        },
        {
            "title": "芭蕉",
            "content": "炎蒸谁解换清凉，扇扇摇摇上竹窗。准拟小轩添睡美，梦成风雨夜翻江。",
            "comment": ""
        },
        {
            "title": "老农十首",
            "content": "朝家宽诏年年下，天上秋阳日日明。租税入官公事了，壤歌递与子孙赓。",
            "comment": ""
        },
        {
            "title": "水龙吟",
            "content": "楚乡菰黍初尝，马蹄偶踏扬州路。莼丝向老，江鲈堪脍，催人归去。秋气萧骚，月华如洗，一天风露。望重重烟水，吴淞万顷，曾约旧时鸥鹭。惆怅别离无奈，整孤帆、依然回顾。玉龙节底，故人情重，欲行犹驻。敛散功多，澄清志遂，好回高步。看归鞍稳上，文鸳班里，五云深处。",
            "comment": ""
        },
        {
            "title": "倪文举寺簿挽诗三首",
            "content": "学植春同富，词源海样宽。细听朝士说，宜著侍臣冠。泉壤归何遽，容台席未安。苍旻如可问，不遣泪河乾。",
            "comment": ""
        },
        {
            "title": "再和前韵三首",
            "content": "幽姿健骨两相看，二绝真成聚莫干。好学纫兰供楚佩，琼琚端可胜金寒。",
            "comment": ""
        },
        {
            "title": "王炎弼安吉丞厅真清轩和沈文伯韵",
            "content": "青山如君子，臭味我族类。向来傲官府，正自恶俗吏。主人清且贤，菽水无虚伪。胸次尘滓尽，端可肖人意。轩窗自罗列，献此重叠翠。公余一隐几，举目穷幽事。昔为幕中宾，妙语了同异。孰堪畏栖迟，胜境配高义。要从孺子濯，不逐众人醉。呤哦坐书丛，袖手太阿利。沈侯负能名，二绝一言蔽。聊同座右铭，此语君莫坠。",
            "comment": ""
        },
        {
            "title": "正卿借韵招同社候雨霁访梅次韵",
            "content": "看梅常拟到参横，最爱微霜堕太清。轻棹幽探烦结约，繁花乱点要晴明。直须香裹同扶杖，莫问尊前几举觥。谁向诗盟最先歃，定知一座自公倾。",
            "comment": ""
        },
        {
            "title": "再饮枕流和王景文韵",
            "content": "乞得微官本为閒，生赠簿领积如山。鼎来佳客无陶谢，向后微言到孔颜。安得朱弦起秋思，预愁清泪落阳关。壮怀醉裹依然在，不信萧萧两鬓斑。",
            "comment": ""
        },
        {
            "title": "题留烟亭",
            "content": "漠漠萦空漫不收，只应此地占清幽。云烟本是无心物，亦为山人重挽留。",
            "comment": ""
        },
        {
            "title": "次韵翁士秀见赠二首",
            "content": "川原积岁阻交情，佳客常思置驿迎。花县论心尊俎乐，竹宫识面岁时惊。久知书作南征癖，更觉诗同东野清。却敛櫜鞬真退舍，君才屹立五言城。",
            "comment": ""
        },
        {
            "title": "和韩子文",
            "content": "寄迹惊殊县，论诗得胜流。更容参往返，不恨此淹留。绝唱终三叠，长谣拟四愁。同游有陶谢，莫赋仲宣楼。",
            "comment": ""
        },
        {
            "title": "上平江徐侍郎十绝句",
            "content": "并列西京侍从多，吾丘司马岂同科。孤忠祗有囊书在，独见丁宁为偃戈。",
            "comment": ""
        },
        {
            "title": "紫岩杂咏·坳池",
            "content": "峭绝崩云处，泓澄忽此逢。宁知一勺水，清润入千峰。",
            "comment": ""
        },
        {
            "title": "次韵翁士秀雪再作",
            "content": "尚记东郊千顷白，夜不闻声晓盈尺。飘洒速若赴敌兵，密阵横空谁督责。且从膏泽落田畴，不厌寒威凌枕席。曷来重见冻云凝，似欲飞花袭遗迹。起寻藜杖行东皋，麦陇芊芊净摇碧。平生殷雷转空肠，此日准拟千仓积。老农甚喜天破悭，尊酒相携慰疲剧。土膏渗漉入锄犁，丁宁孙子耕须力。劝农使君软语多，莫待官侬费鞭策。人言回天古所难，坐变乐岁须臾间。丈夫行志自其所，会作一朝黄鹄举。",
            "comment": ""
        },
        {
            "title": "送王炎弼赴山阳守以兵卫森画戟宴寝凝清香为",
            "content": "壶矢新油幕，春芜旧战场。候亭閒夜柝，归袖着天香。",
            "comment": "【注释】【原题】：送王炎弼赴山阳守以兵卫森画戟宴寝凝清香为韵十首"
        },
        {
            "title": "次韵谢郑仲南惠诗二首",
            "content": "毫端万态斗森严，山比崇高粟比纤。学博自应前辈似，才多真可万人兼。心传家法书仍在，腹有成章笔未拈。雄辩纵横皆正论，却羞季子尚飞箝。",
            "comment": ""
        },
        {
            "title": "暮春杂咏八首",
            "content": "曲径穿深樾，支流旁小亭。鸟将云共远，天与树俱青。水色清堪掇，风声静可听。壁间余地在，落笔记曾经。",
            "comment": ""
        },
        {
            "title": "和唐使君秬古风二首",
            "content": "志士身许国，夫岂慕高爵。感慨九重恩，领受千里托。安边志获就，解印良亦乐。厚禄弃千锺，壮气横六幕。造朝吐奇论，投合期契钥。终焉谩喋喋，远意谁领略。琳馆返高卧，铃斋休画诺。拟寻一亩宫，未办千金橐。松楸已在眼，阡陌想交错。回头长安日，倾心比葵藿。",
            "comment": ""
        },
        {
            "title": "和李煽粹伯",
            "content": "万事知公一发轻，尚怜花草唤愁生。酒边意气来酣战，笔下文章要主盟。绝唱共惊神有助，擅场将见敌无争。总输老子工藏拙，饱食安眠百不营。",
            "comment": ""
        },
        {
            "title": "次韵翁士秀病起",
            "content": "一间何阔昔未有，拟遣苍头问安否。果然示疾毗耶城，静看医方出吾肘。平生豪气干青云，客疾来侵岂能久。已知筋力却几杖，复见精神照窗牖。花时倏忽风雨过，无语酬春愧颜厚。管城端复束高阁，公不自倡谁为首。俄惊肆笔出在篇，聊示作家三昧手。我今方觉疾病婴，岂是同生值阳九。镜中华发略相似，材具超人定非偶。公今阔步蹑中朝，顾我一麾方出守。如何江湖大国楚，笑谓曹郐言地丑。似矜断木欲青黄，宁有长松生培塿。",
            "comment": ""
        },
        {
            "title": "都漕适至作诗相庆次韵",
            "content": "邂逅江干倍冁然，喜公强健过前年。笔端电扫三千字，言下冰消十二缘。传业有人吾免矣，击鲜溷汝古同然。自今拟弃人间事，总把传家付阿圆。",
            "comment": ""
        },
        {
            "title": "赵有翼招同社同游次韵",
            "content": "总道无情却有情，撩人幽事不胜清。拟同搔仆从长吉，不遣橘奴觅李衡。四山浓淡要题品，百卉后先宜按行。登览不忧风雨迫，挥戈须驻日西倾。",
            "comment": ""
        },
        {
            "title": "和裘父侄季狸竹夫人歌",
            "content": "我家门户潇潇侯，渭川千亩封君俦。自应秀气到儿女，骨格凛凛含清秋。向来玉立蹄轮道，已解使人除热恼。事君为取冰雪清，岂是与君相媚好。人生用舍元有时，秋堂挂壁何足悲。不是短檠长弃置，会与夏簟还相宜。",
            "comment": ""
        },
        {
            "title": "拟古六首",
            "content": "忆昨初离别，羞容不成歌。长袖未曾舞，尘埃生绮罗。君恩一言足，岁月岂在多。泽国多悲风，江湖易涛波。游子久行役，岁晏今若何。迢迢朱楼夜，数起瞻明河。不如长江月，素影常相过。",
            "comment": ""
        },
        {
            "title": "老农十首",
            "content": "田畴总是十分苗，处处逢人意气骄。不问神祠赛箫鼓，君臣有道四时调。",
            "comment": ""
        },
        {
            "title": "荻华渚",
            "content": "摇摇小渚荻初成，远意浑疑接洞庭。准拟秋来看积雪，更和风雨醉时听。",
            "comment": ""
        },
        {
            "title": "春至无梅追用前韵一首",
            "content": "为觅梢头一点酸，缥枝红萼谩阑干。东君已误当时约，犹敛幽芳待岁寒。",
            "comment": ""
        },
        {
            "title": "卫公堂二首",
            "content": "寥寥相望两邦君，冰雪襟怀锦绣文。身见共夸新令尹，名高犹榜故将军。神交顿觉千年近，心远初无一间分。只有玄谈探佛海，坐倾端复掩前闻。",
            "comment": ""
        },
        {
            "title": "和蒋子尚",
            "content": "偶随舶棹上淮州，忽见霜凝尚此留。屡指云天谈故国，几从烟水理归舟。自知客子惊残岁，赖有斯人破旅愁。他日西窗剪银烛，巴山却话梦中游。",
            "comment": ""
        },
        {
            "title": "小山丛桂",
            "content": "暗绿团团树，浮苍浅浅山。不须吟些些，幽韵已班班。",
            "comment": ""
        },
        {
            "title": "拟古六首",
            "content": "日月无时停，飘忽成隆冬。烟云惨不舒，暮雪陵飚风。永怀皲瘃忧，藉此衣褐重。蛰虫逐微煖，地底度岁穷。饮啄却外物，一气常自充。人貌肖天地，不能保微躬。",
            "comment": ""
        },
        {
            "title": "和裘父见赠二首",
            "content": "平生传业志诗书，常耻朱门炫绮襦。作意文场旋阁笔，强颜宦路亦分符。骎骎春意回平野，戛戛篮舆入画图。但恐相思劳小阮，想从烟际望重湖。",
            "comment": ""
        },
        {
            "title": "和裘父见赠二首",
            "content": "乡关重见慰余年，踉蹡迎门喜欲颠。先遣好诗陈曲折，更搜余论尽中边。尚勤药石论臣佐，莫向杯觞近圣贤。杜口不言穷达事，知君客疾不难痊。",
            "comment": ""
        },
        {
            "title": "谢翁子履子进惠诗二首",
            "content": "联翩连璧扣柴荆，剥啄初开屣履迎。华衮借褒知不称，累珠入手见须惊。长篇势欲倾三峡，古调声堪被四清。聊遣世人知句法，君家元有谢宣城。",
            "comment": ""
        },
        {
            "title": "暮春杂咏八首",
            "content": "信使频驱传，元戎罢枕戈。茅茨随处有，禾稼望中多。寓舍时吴语，丰年半楚歌。泰然真乐土，谁为挽天河。",
            "comment": ""
        },
        {
            "title": "偶作二首",
            "content": "身閒赢得闭斋房，不向尘中染色香。静处试寻真面目，光阴非短亦非长。",
            "comment": ""
        },
        {
            "title": "章季子携所作乐府来以诗谢之",
            "content": "平生尚幽僻，尘务百不省。屡从松竹游，身闲爱官冷。何知事大缪，穷日厌鞭打。抽身对佳客，屣倒冠不整。吏徒环顾人，为我忍俄顷。匆匆上马揖，语略意已领。新诗满怀袖，璀璨吐光景。归来坐明月，万象入清境。风林起惊鹊，闲窗散花影。吟哦不成寐，尽此良夜永。",
            "comment": ""
        },
        {
            "title": "天叔武示和人雪诗次韵二首",
            "content": "天上琼花次第垂，且教微霰向尘飞。玉糅重见娇飞燕，鹤舞初疑老令威。农事预知三径乐，钓舟遥忆五湖归。梦回陡觉衾裯薄，应是迷空一尺围。",
            "comment": ""
        },
        {
            "title": "和俞几先喜雨二首",
            "content": "自嗤宦况局寒蝉，已觉归心决大川。勿使山灵长谢客，幸余溪友旧忘年。无心欲羡千钟禄，有意初谋二顷田。雨足年丰无一事，春蚕将老只思眠。",
            "comment": ""
        },
        {
            "title": "周知和李粹伯一再和钵字韵诗益工勉继元韵",
            "content": "道人锺情独此花，封植绝类富贵家。毋令攀折强封蜡，精神顿减非生物。五陵少年那得知，气使造化须新诗。春工未遍裁云叶，但赋贡金品皆绝。公家甥舅如玉山，清夜秉烛愁花眠。一朝奉节公驰去，又叠阳关断肠句。谁专此花蒋径人，公自无愧面觐君。来诗声调转清越，谬对霜钟扣铜钵。",
            "comment": ""
        },
        {
            "title": "睡足轩",
            "content": "落尽庭花日未西，枝间栩栩定为谁。遥知城市纷纷际，正是幽人睡足时。",
            "comment": ""
        },
        {
            "title": "送王炎弼赴山阳守以兵卫森画戟宴寝凝清香为",
            "content": "疆事须长算，朝家得实能。坐来酬万务，心地自虚凝。",
            "comment": "【注释】【原题】：送王炎弼赴山阳守以兵卫森画戟宴寝凝清香为韵十首"
        },
        {
            "title": "俞义仲挽诗",
            "content": "适意平生水竹居，雌黄在手为藏书。久看英子声名早，常恐良朋过往疏。方喜安舆迎采袖，忽惊平陌走丧车。青松翠柏新阡路，常使行人泪满裾。",
            "comment": ""
        },
        {
            "title": "倪文举寺簿挽诗三首",
            "content": "盛德逾人远，高谈造理深。保身元有道，应世了无心。别日更寒暑，交情隔古今。纸窗风雪夜，犹记掉头吟。",
            "comment": ""
        },
        {
            "title": "再次沈韵",
            "content": "独将春信报天涯，岂是无情定有知。巧占负寒怜韵胜，冥搜诗句愧辞枝。松篁有约成三友，桃李争功彼一时。珍重休文三昧手，尽回佳处入清诗。",
            "comment": ""
        },
        {
            "title": "代常州请平江郑侍郎",
            "content": "接壤西东似犬牙，一时迎送使君车。应怜壮岁棠阴在，未觉神京驿路赊。飞观惯看凉月挂，层楼将见瑞云遮。当筵莫诉杯行速，两地春光作一家。",
            "comment": ""
        },
        {
            "title": "题大儿新安官舍三乐斋",
            "content": "吾先圣人徒，游夏同渊源。孝友与忠信，入道先本根。下视晋楚富，商歌满乾坤。一唯了万事，伋轲继师尊。至今百世后，家法要不烦。近数高曾来，洁身等玙璠。当时天下士，白首称曾门。世掇太常第，自致冕与轩。养禄到北堂，孝哉无间言。犹悲鲤庭空，遗恨终自吞。至我壮无成，浪便岁月奔。文科始不嗣，愧此朱两轓。赖汝念祖烈，先登倡诸孙。寂寥处侯藩，孤城山水稠，草木霜不蕃。官閒身无事，旧书可重繙。故职在六经，绪业勤讨论。避堂舍翁媪，齿在发未髠。不忧俸酸寒，罗列奉晨飧。公爨沸弦诵，私室合箎埙。气完万物轻，始验中所存。结屋将乐此，不换钟鼓喧。爱汝此乐地，老苍离童昏。朱金了无慕，况乃纨绮繁。真趣出自然，盎盎如春温。名斋怜汝志，可使薄俗敦。此乐吾家无，诗之劝仍昆。",
            "comment": ""
        },
        {
            "title": "浣溪沙",
            "content": "昼漏新来一倍长。众宾沾醉尚传觞。浓云遮日惜红妆。应是主人归凤沼，为传芳讯到黄堂。腰围恰恰束金黄。",
            "comment": ""
        },
        {
            "title": "西溪冬夜",
            "content": "并埋松柏与云齐，月夜青山一望低。山鸟不惊人迹绝，步随流水到前溪。",
            "comment": ""
        },
        {
            "title": "拟结客少年场",
            "content": "结客少年场，定交杯酒间。相倾在意气，握手出肺肝。仓皇夜扣门，然诺曾不难。所至足宾客，后乘车班班。鄠杜走马归，百万供一餐。路人侧目视，仇家骨常寒。红尘一箭飞，大索喧长安。可笑愚儒生，相逢话辛酸。",
            "comment": ""
        },
        {
            "title": "赋赵有翼仇池石次正卿用苏翰林韵",
            "content": "贪夫居奇货，什袭藏结绿。宁知十五城，不救卞和足。岂如嗜石人，丘壑在胸腹。不知连城价，但赏数峰蹙。长公仙去后，兵马遂南牧。尤物落何许，心知委沟渎。何期超世贤，爱石不爱玉。夜半负之走，包裹随窜伏。一朝返窗几，时清端可卜。李虎初平羊，案上纷相逐。峥嵘幸无恙，不问牛马谷。赵侯天机异，阅世轻嗜欲。好奇与嗜利，达观均一曲。正恐便弃置，就赏君宜速。",
            "comment": ""
        },
        {
            "title": "紫岩杂咏·留烟",
            "content": "暝色苍然至，浮烟漫不分。小留岩窦底，为伴宿檐云。",
            "comment": ""
        },
        {
            "title": "和王雅州见赠",
            "content": "怀人俄复几春秋，三舍相望见末由。千骑前驱催首路，九重侧席纳嘉谋。茅茨至陋何堪顾，苹藻虽微尚可羞。准拟扫除迎上客，玉蕤阴底列觥筹。",
            "comment": ""
        },
        {
            "title": "上平江徐侍郎十绝句",
            "content": "不但宽平似有功，笔端重睹建安风。邦人竞劝金锺釂，愿儿君侯圣一中。",
            "comment": ""
        },
        {
            "title": "裘父见和复次韵",
            "content": "郢质由来迥不同，曾当巧匠运斤风。肯过异县寻痴叔，聊遣高谈慰病翁。肮脏吾甘才苕霅，飞腾君合上昆蓬。祗今已恨成名晚，好把文章问化工。",
            "comment": ""
        },
        {
            "title": "和韩子文五首",
            "content": "雪痕尚使石泉润，山色不堪烟雨昏。见说树头春意动，从头花柳看村村。",
            "comment": ""
        },
        {
            "title": "督几先画",
            "content": "北固江山自有余，不分清景到绳枢。凭君笔底真三昧，幻出云烟入坐隅。",
            "comment": ""
        },
        {
            "title": "点绛唇",
            "content": "乱叠香罗，玉纤微把燕支污。靓妆无数。十里扬州路。怨绿啼红，总道春归去。君知否。画阑幽处。留得韶光住。",
            "comment": ""
        },
        {
            "title": "再和前韵三首",
            "content": "骚人岂作腐儒酸，逸气清霄坐可干。东阁只今诗兴动，韩豪元不似郊寒。",
            "comment": ""
        },
        {
            "title": "暮春杂咏八首",
            "content": "目断江头树，襟被海上风。荷锄偕妇子，掷钓共儿童。晚筀关心碧，秋莲满意红。歌声何处起，舞手为年丰。",
            "comment": ""
        },
        {
            "title": "题李粹伯晦庵",
            "content": "天道有消息，物理兼屈伸。鸟匿定将击，龙蛰以存身。卷舒虽不同，为用常相因。老聃晞发时，恝然似非人。岐体尚可堕，外物真埃尘。信知犹龙姿，涵养知几春。寂寥千载下，裔孙岂其伦。磊落感意气，峥嵘富精神。乃以晦自居，悠然近天真。渔樵欲争席，鸥鸟行相亲。形谍不可掩，眉端已津津。风云一朝便，垂天起潜鳞。",
            "comment": ""
        },
        {
            "title": "老农十首",
            "content": "饱食丰年酒不空，水村山崦老於农。囷仓在眼心无事，邻里经过乐岁穷。",
            "comment": ""
        },
        {
            "title": "老农十首",
            "content": "敢将体足惮沾涂，日日高原带雨锄。乞与丰年酬作苦，也知天意解乘除。",
            "comment": ""
        },
        {
            "title": "游罨画溪",
            "content": "罨画声名远近知，水光花影巧相宜。不知此去几多日，重见斓斑似旧时。",
            "comment": ""
        },
        {
            "title": "暮春杂咏八首",
            "content": "隔岸连平野，邻家背短城。海风无日息，楚水照人清。有子能干禄，全家可代耕，饭余无一事，更觉胜平生。",
            "comment": ""
        },
        {
            "title": "偶作二首",
            "content": "世人言语尽君房，一一班联玉殿香。解识逍遥浑一致，水凫非短鹤非长。",
            "comment": ""
        },
        {
            "title": "和俞几先喜雨二首",
            "content": "万人望岁正艰难，坐对盘餐泚在颜。沿泝谩谈舟楫利，圃畦未放桔槔闲。欢呼甘雨今朝足，准拟丰年旧观还。眼裹尘氛扫除尽，拟人空翠绕西山。",
            "comment": ""
        },
        {
            "title": "和史侍郎游澹岩韵六首",
            "content": "九重温诏下江边，应览甘泉旧奏篇。却背烟岚理归棹，晓猿夜鹤总凄然。",
            "comment": ""
        },
        {
            "title": "有翼有诗督真率第二会次韵",
            "content": "满眼春光处处山，妨人行乐几多端。绝惟玄圃一步地，便胜香山八节滩。莫放赏心闲裹过，拟将物化静中观。未开桃李留春事，可是芳苞不耐寒。",
            "comment": ""
        },
        {
            "title": "送张忠州使君八兄二首",
            "content": "邂逅江干不自期，坐倾谈屑看霏霏。岂无清禁摛华地，只得名城衣锦归。惜别定知双鬓换，问诗常恨寸心违。目穷千里苍茫际，惟有樯乌向北飞。",
            "comment": ""
        },
        {
            "title": "拟古六首",
            "content": "迢迢千尺松，下有绿发龟。流膏穿厚地，配此凌云姿。隐见虽若殊，雪霜俱不移。置身苟身地，共保千岁期。",
            "comment": ""
        },
        {
            "title": "代人上平江徐郎五首",
            "content": "双旌来自日华边，帝遣衔恩下九天。膏泽已周家十万，道途不叹驿三千。封疆旧占江湖阔，欢颂新从里巷传。可是圣朝私此地，教将和气作丰年。",
            "comment": ""
        },
        {
            "title": "送向兄荆父帅维扬二首",
            "content": "宠数频烦色愈温，耐官丞相克家孙。川原迤逦提封阔，旌纛森严上将尊。心识古人风节似，望知前辈典刑存。春风草绿长淮净，眼看频流雨露恩。",
            "comment": ""
        },
        {
            "title": "送王炎弼赴山阳守以兵卫森画戟宴寝凝清香为",
            "content": "公家西州烈，武事冠方册。祖孙世有人，要足门三戟。",
            "comment": "【注释】【原题】：送王炎弼赴山阳守以兵卫森画戟宴寝凝清香为韵十首"
        },
        {
            "title": "和史侍郎游澹岩韵六首",
            "content": "底叹兹岩省见稀，惯居故国看山围。应缘此日慰岑寂，聊遣清诗为发挥。",
            "comment": ""
        },
        {
            "title": "和剡宰二首",
            "content": "绿阴匼匝欲周阿，正午庭空雀可罗。更许瘦筇支病骨，玉山影裹总弦歌。",
            "comment": ""
        },
        {
            "title": "游罨画溪",
            "content": "罨画溪头事已空，桑条都逐运斤风。东君绿遍当时岸，只欠低垂照水红。",
            "comment": ""
        },
        {
            "title": "秦楼月/忆秦娥",
            "content": "清秋月。长空万里烟华白。烟华白。江云收尽，楚天一色。莼丝惹起思归客。清光正好伤离别。伤离别。五湖烟水，伴人愁绝。",
            "comment": ""
        },
        {
            "title": "送邓器先赴罗田尉五首",
            "content": "君齿余四十，见推十年兄。惊呼昔安在，相逢太晚生。坐语未及尽，风帆忽遐征。愿君怀此都，吾庐始经营。",
            "comment": ""
        }
    ]
}