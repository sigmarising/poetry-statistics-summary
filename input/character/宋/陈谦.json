{
    "dynasty": "宋",
    "author": "陈谦",
    "poems": [
        {
            "title": "曲台",
            "content": "宗伯旧为丞，曲台今作长。钦闻孔圣言，德理政刑上。",
            "comment": ""
        },
        {
            "title": "句",
            "content": "青衫夜半何曾著，引兴参差杂椒糈。",
            "comment": ""
        },
        {
            "title": "瞿唐峡",
            "content": "庸蜀诸羌水，荆吴万里浑。不将崖约束，焉句壑崩奔。线引温汤浦，觞浮雪水源。槎程疑欲尽，西望气魂魂。",
            "comment": ""
        },
        {
            "title": "送王孟同馆黄岩见王简卿侍郎",
            "content": "吾子勇出乡，卖文供啜菽。谁指石头路，路滑去能速。大溪拍天流，返壑仅盈掬。神化阙功能，善世眩兼独。宝瑟迹已陈，阀阅在林麓。饱尺天下眼，观我亦具足。尚论宇宙广，落处即为福。请子房魏偕，点入丹青录。",
            "comment": ""
        },
        {
            "title": "凌丹亭",
            "content": "虚静前知固常理，弄丸先生昔如此，不曾惊动世间人，须信是中元没事。",
            "comment": ""
        },
        {
            "title": "温州刘教授石塔",
            "content": "长刘提正律，折冲陈堂堂。少刘峙其躬，凛凛百鍊刚。独立百世后，共分渊孟香。近市人不知，公论在八荒。",
            "comment": ""
        },
        {
            "title": "句",
            "content": "万卷编抄高似屋，一门师友重如山。",
            "comment": ""
        },
        {
            "title": "华盖山",
            "content": "廛隐筑东山，林高撼翠寒。云藏安石馆，竹扫葛仙坛。径绕泉鸣壑，天低月近栏。秋风扶杖屨，漉酒助君欢。",
            "comment": ""
        },
        {
            "title": "送程傅叟赴官临海",
            "content": "金华仙伯歌襦久，休父仍孙敛版迟。堂下言高鬷蔑恶，官中事了傅咸痴。苦心才睹千年余，垂翅新翻六月池。接淅中山听余令，徵黄敕使立多时。",
            "comment": ""
        },
        {
            "title": "鄂州南楼",
            "content": "折羽沉弦思杳茫，南楼依旧倚斜阳。江湖草树不相识，吴蜀舟车秪自忙。万里秋声惊客枕，一天凉月浸胡床。古今多少英雄恨，认取江南旧武昌。",
            "comment": ""
        },
        {
            "title": "凌丹亭",
            "content": "夜半脚心生热云，真人得法此其真。只缘露泄天机子，将身却近帝王尊。",
            "comment": ""
        },
        {
            "title": "凌丹亭",
            "content": "松钗满地竹无声，已将蜕羽锁丹陵。漱津觅字俱陈迹，又有入山来乞灵。",
            "comment": ""
        }
    ]
}