{
    "dynasty": "宋",
    "author": "邵桂子",
    "poems": [
        {
            "title": "海蟾",
            "content": "三足老蟆太阴精，夜载阿姮朝帝庭。澡形不假桂花露，背负金轮浴沧溟。腾腾跃起几万尺，痴腹一团露骨圆。睨目光射蛟宫寒，海若天吴难遁迹。腹中万斛蝌蚪藏，吐作列纬森光芒。晓骖六龙驾羲驭，腾踏未必输飞黄。",
            "comment": ""
        },
        {
            "title": "百字令/念奴娇",
            "content": "三年幕画，是小试相业，桐阴相谱。协暂拥容心似佛，春在螺山螺浦。白玉无瑕，黄扉倚重，一府中流柱。箫然锦满，扁舟明日归去。此去南北才名，看青云隐驾，玉阶徐步。共说荆州老长史，宰相须还他做。沙路星明，甘棠人远，无计攀辕住。薰香三祝，苍生正望霖雨。",
            "comment": ""
        },
        {
            "title": "贺新郎",
            "content": "新雨黄花路。看清江、旌旗千骑，使君东去。万里归来城头角，吹彻家山旧处。惜洲鹭、留君不驻。白发遗民壶觞语，笑浣花邻里来襦裤。夸见早，恨来暮。故人只在山中住。记年时、肠断相望，天风海雨。满鬓星星华发少，君鬓尚今青否。休夸说、神仙官府。玉笥平生清入梦，会有时、乘兴携吾侣。就君醉，为君舞。",
            "comment": ""
        },
        {
            "title": "饯魏州判鹏举",
            "content": "搜出指矿遗其沙，乡云褒武皆蜀秀，虎豹各自雄须牙。两京得人广数路，忍使丘中留子嗟。不然题名百许辈，无一显者何谓耶。我亦典学老从事，试向座中寻孟嘉。",
            "comment": ""
        },
        {
            "title": "沁园春",
            "content": "知是今年，一冬较暖，开遍梅花。有一朵妖娆，塘之东畔，东君爱惜，云幕低遮。小萼微红，香腮傅粉，把寿阳妆取自夸。谁知道，忽移来秀水，深处人家。清香扑透窗纱。渐仙李秾华无等差。这冰姿一样，玉颜双好，月明静夜，疏影横斜。传语曹林，须将止渴，结子今番早早些。梅自笑，嗔贺新郎曲，待拍红牙。",
            "comment": ""
        },
        {
            "title": "饯魏州判鹏举",
            "content": "松下吟哦几唱酬，却携螃蟹饯监州。稳挑书担去环碧，频寄诗筒来雪舟。毕姓弟兄千里月，故山泉石一天秋。葛峰隐者如相问，为道瓜侯已白头。",
            "comment": ""
        },
        {
            "title": "满江红",
            "content": "离却京华，到这里、二千八百。穷醋大、齐齐整整，岂无贷揭。随地平章花与柳，为天评品风和月。只留得、一管钝毛锥，一丸墨。初不是，丝绵帛。又不是，茶盐铁。更有苏州破砚，兔园旧册。一领征衣半尘土，两头箬笠几风雪。问栏头、直得几多钱，从头说。",
            "comment": ""
        },
        {
            "title": "次韵方虚谷迁居",
            "content": "家住千峰落照边。移家三泖白鸥前。东邻旧日秦侯隐，西路新巢衔叟还。当日钓游频入梦，何事婚嫁送归田。会须共跨青溪鹤，点易寒窗伴老仙。",
            "comment": ""
        },
        {
            "title": "古柏行",
            "content": "思人谁复念婆娑，窟室崖阴未易磨。四十团间看溜雨，三千年后数恒河，不堪与世供狙械，尚许遗民占鸟窠。从此便名夫子树，匡人斤斧奈予何。",
            "comment": ""
        },
        {
            "title": "到夔门呈王待制",
            "content": "手挈东风上水关，凤书迎日看新班。五湖家世乌衣巷，三峡楼台亦甲山。画戟门开春书永，卧龙帐稳海波间。安危大计须公等，天定应知即赐环。",
            "comment": ""
        },
        {
            "title": "疏屋诗为曹云西作",
            "content": "草菜可食，总名曰疏。品题有圃，树艺有书。衡纵町畦，周绕屋庐。缭以樊垣，经父沟渠。晨出抱瓮，夕归荷锄。有蔓必薅，有蝗必驱。风披雨沐，日暄露濡。穉甲怒生，嘉苗蔚敷。芥薑杞菊，韭薤蒜葫。薇蕨藜藿，瓜瓞匏瓠。楮鸡桑鹅，箨龙棕鱼。马齿鹿角，鼠尾虎须。薯蓣蔓菁，杜蘅蘼芜。茵陈莪萝，艽兰茹藘。赤苋银茄，翠荇墨菰。酸浆辣苫，甘荠苦荼。庖人调胹，园丁拮据。锜煮緤，筐稆贮储。椒橙内交，{左齿右差}醢效劬。以芼以湘，可茹可俎。维昔尼父，瓜祭齐如。饮水曲肱，其乐只且。召南苹藻，韩奕笋蒲。知味羡黄，齩根叹胡。葵蓼饫颙，葱韭厌徐。火芋明瓒，山菌接舆。庾郎三种，石生一盂。刘参玉版，苏传冰壶。巢字元修，鲋姓豆虑。菘羔抱孙，蹲鸱将雏。丝滑露葵，练净土酥。野荠锟钝，水苔脯膴。饼炊菠棱，鮓酿苞芦。胡麻馈馏，罂粟醍醐。萍虀西晋，莼羹东吴。芹撷泥坊，藤采丰湖。沼泪有蘩，江汉有蒌。冈有常枲，洲有接余。雁门天花，黄河蘑茹。大宛苜蓿，太华芙蕖。环滁野蔌，盘谷山茹。地饶所产，天茁此徒。菲葑是采，口腹以娱。落英未莎，初篁未箊。霜根旋挑，露叶半舒。烹泉石鼎，养火地炉。色炫匕著，香浮柈盂。气含土膏，味逾天厨。肥生华池，响鸣辅车。商颜饥解，文园渴甦。前招麹生，后引酷奴。馔非膻荤，饷非苞苴。园无羊踏，壤有鼠余。彼哉肉食，俎列豢刍。心炙椎牛，项脔割豬。春羔秋麛，冬鲜夏朐。猩脣豹胎，麋{上难下肉}蟹胥。缁裙解鼋，银丝脍鲈。羊尾截肪，锦袄脱肤。山肴雉兔，泽羞雁凫。北馔潼酷，南烹{上圭下黾}蜍。嗜鼠则鸱，甘带则蛆。乃笑郑老，烂蒸瓠{左卢右瓜}。乃笑坡翁，梦餐鸡苏。属厌饕餮，饱死侏儒。语以疏味，能知否乎。予雅嗜之，日不可无。乃颜兹屋，羞供是须。宁疏而癯，毋肉而腴。易牙司味，敢告膳夫。",
            "comment": ""
        }
    ]
}