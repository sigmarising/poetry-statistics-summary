{
    "dynasty": "宋",
    "author": "范宗尹",
    "poems": [
        {
            "title": "游龙华寺二首",
            "content": "古寺山环合，崎岖路仅通。一庵寒闭户，群木夜号风。幽胜穷探尽，尘劳洗涤空。兹游恐不再，聊记小诗中。",
            "comment": ""
        },
        {
            "title": "诗一首",
            "content": "丈人古君子，清德肖冰玉。仕宦三十载，一饱犹仰禄。驱车向金阙，此行何太速。家山岂不恋，陶令瓶无粟。",
            "comment": ""
        },
        {
            "title": "游大有空明洞",
            "content": "暂到山中礼法坛，空明云气逼面寒。当年孤鹤是何处，遥想天风坠羽翰。",
            "comment": ""
        },
        {
            "title": "题雁荡山",
            "content": "一径入幽，随山几萦盘。云树深蓊蔚，石溪响潺湲。我来春色晚，山花亦何繁。好鸟不知名，向人自关关。遗我发兴新，探讨忘疲艰。龙湫信奇绝，飞泉落云间。快泻万斛珠，溅沫霜雪寒。尊者所经行，草木不可芟。敢将尘土足，濯此清泠湾。晚投野僧家，山作碧玉环。高堂极虚明，可寄须臾闲。此行端为山，山穷我当还。明朝驱车去，依然随尘寰。胜处未易忘，神游清夜阑。",
            "comment": ""
        },
        {
            "title": "题石桥",
            "content": "古木森森白昼昏，瀑泉飞处两山分。石梁跨谷欣初睹，茗碗浮花信旧闻。行古向来悲一跌，洁身此去欲三薰。至人党有矜怜意，便与提携出世纷。",
            "comment": ""
        },
        {
            "title": "游龙华寺二首",
            "content": "晓出城东路，寻僧聊避喧。宿云开岭岫，晚稻没川原。村暗桑枝合，林红柿子繁。日斜僮仆困，共喜到山门。",
            "comment": ""
        }
    ]
}