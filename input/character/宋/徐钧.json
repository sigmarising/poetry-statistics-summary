{
    "dynasty": "宋",
    "author": "徐钧",
    "poems": [
        {
            "title": "苏味道",
            "content": "万事模棱持两端，脂韦自饰巧求全。如何身处周唐际，党武翻成狥一偏。",
            "comment": ""
        },
        {
            "title": "阳城",
            "content": "裂麻已沮延龄相，抗疏能全陆贽生。为国重轻关一语，谁云七载噤无声。",
            "comment": ""
        },
        {
            "title": "寇恂",
            "content": "王郎百万肆凭陵，谁集渔阳上谷兵。一剪妖氛河北定，中兴从此创基成。",
            "comment": ""
        },
        {
            "title": "豫让",
            "content": "君侯待我异中行，宗祀何期遽覆亡。一死谁言无所为，主知深处自难忘。",
            "comment": ""
        },
        {
            "title": "蔡邕",
            "content": "琴遇知音始可调，卓非善听亦徒劳。早知应聘终罹祸，罪死何如节死高。",
            "comment": ""
        },
        {
            "title": "董祀妻蔡琰",
            "content": "此生已分老沙尘，谁把黄金赎得身。十八拍笳休愤切，须知薄命是佳人。",
            "comment": ""
        },
        {
            "title": "李光弼",
            "content": "间关百战佐中兴，料敌行师妙若神。可惜罹谗终恨死，伤心不见白头亲。",
            "comment": ""
        },
        {
            "title": "滕公",
            "content": "日奉车音语易亲，朱奴立受再生恩。淮阴元是公全活，末着何妨更一言。",
            "comment": ""
        },
        {
            "title": "周昌",
            "content": "廷争废嫡见操持，故仗刚强托爱儿。三召归来竟无语，此时何不更期期。",
            "comment": ""
        },
        {
            "title": "严武",
            "content": "蜀政贪残岂自全，母心直向死方安。如何三度专方面，不博庭闱一饷欢。",
            "comment": ""
        },
        {
            "title": "庾信",
            "content": "故国伤心堕劫灰，流离北土却怜才。白头开府成何事，博得江南一赋哀。",
            "comment": ""
        },
        {
            "title": "胡广",
            "content": "六朝黄发老三公，固位依违善取容。真是乡原为德贼，如何至德比中庸。",
            "comment": ""
        },
        {
            "title": "龚遂",
            "content": "带牛佩犊俗难平，喜得公来便息兵。最是有功能不伐，君前犹自逊王生。",
            "comment": ""
        },
        {
            "title": "崔佑甫",
            "content": "道德驰声满建中，岂无人可继馀风。最怜贞观开元治，付与奸邪蕞陋翁。",
            "comment": ""
        },
        {
            "title": "熊安生",
            "content": "周礼宏深熟讨论，鸾舆造请亦登门。虽居异壤人争慕，纵阅千年书尚存。",
            "comment": ""
        },
        {
            "title": "乐毅",
            "content": "七十城收一笑间，当时气势擅强燕。区区莒墨何难下，自是君王不永年。",
            "comment": ""
        },
        {
            "title": "沈约",
            "content": "佐梁图禅尔开先，舌断徒劳上诉天。一梦功名成底事，东阳风月自千年。",
            "comment": ""
        },
        {
            "title": "阮籍",
            "content": "身负经纶济世才，时乎多故最堪哀。覃思远害无他计，酣饮端为免祸谋。",
            "comment": ""
        },
        {
            "title": "贾后",
            "content": "弑姑杀子欲何为，伤败彝伦总不知。祸乱晋朝诚在己，灭亡父族咎归谁。",
            "comment": ""
        },
        {
            "title": "马融",
            "content": "士迫饥寒已变初，权门宁免曳长裾。帐纱所学明何事，却陷忠良草奏书。",
            "comment": ""
        },
        {
            "title": "僧一行",
            "content": "两戒山河剖析明，历分十二议尤精。况逢燕国为删润，可信千年说尚行。",
            "comment": ""
        },
        {
            "title": "倪若水",
            "content": "人重朝班恶外迁，一时荣擢似登仙。谁知鼙鼓渔阳祸，不在朝廷却在边。",
            "comment": ""
        },
        {
            "title": "孔融",
            "content": "客满尊中酒不空，眼高四海眇奸雄。才疏意广终无就，已兆清虚西晋风。",
            "comment": ""
        },
        {
            "title": "范滂",
            "content": "慨然揽辔志澄清，一激谁知党祸成。母子可怜终死别，庶几广孝在扬名。",
            "comment": ""
        },
        {
            "title": "徐陵",
            "content": "一代词章世共珍，文成九锡句尤新。石麟本是梁家瑞，不瑞梁家却瑞陈。",
            "comment": ""
        },
        {
            "title": "炀帝",
            "content": "万里连云屡築城，辽东三驾重疲民。讳人语盗愚何甚，覆辙真同二世秦。",
            "comment": ""
        },
        {
            "title": "宋之问",
            "content": "百丑只能博寸荣，趋权恃势苦营营。早知触宪终归死，何似閒吟过一生。",
            "comment": ""
        },
        {
            "title": "项伯",
            "content": "霸上孤军势莫支，鸿门一剑事尤危。射阳不与留侯旧，楚汉兴亡未可知。",
            "comment": ""
        },
        {
            "title": "陶侃",
            "content": "荡除国难功勋盛，王室因之得载安。最是南陵千里外，拾遗屏迹化尤难。",
            "comment": ""
        },
        {
            "title": "任光",
            "content": "河兵已渡迫饥寒，道路奔驰正急难。不是信都同助顺，王郎未必死邯郸。",
            "comment": ""
        },
        {
            "title": "卢仝",
            "content": "数间破屋洛城傍，门闭春风煮茗香。月蚀一诗讥逆党，添丁奇祸竟堪伤。",
            "comment": ""
        },
        {
            "title": "韦贤子元成",
            "content": "遗金何得似传经，爵让难兄风感深。卒使淮阳谋遂寝，潛消一点废储心。",
            "comment": ""
        },
        {
            "title": "边韶",
            "content": "寸晷分阴闲可惜，粪墙朽木责非苛。便便书腹贪眠昼，免得诸生笑诮麽。",
            "comment": ""
        },
        {
            "title": "武三思",
            "content": "群贤逐去在朝空，宫禁潛归掌握中。若使当时诛不早，崇恩庙貌又兴隆。",
            "comment": ""
        },
        {
            "title": "李绅",
            "content": "手书不受叛臣污，摧抑多端只故吾。已喜生前能自保，却怜身后尚遭诬。",
            "comment": ""
        },
        {
            "title": "汉高祖",
            "content": "商后誓师因毫众，周王致业述豳风。不阶尺土一人俩，谁似皮冠一沛公。",
            "comment": ""
        },
        {
            "title": "刘超",
            "content": "步侍车舆幽厄中，犹将古训启君衷。他时改葬怀瞻望，可见当年授受功。",
            "comment": ""
        },
        {
            "title": "齐宣王",
            "content": "鼓钟苑囿乐如何，货色贪淫勇更多。伐国交邻徒屡问，用贤曾不到邹轲。",
            "comment": ""
        },
        {
            "title": "柳公绰",
            "content": "奸吏多从贪吏生，舞文非重贿非轻。欺公触宪非无为，不受私赇不肯行。",
            "comment": ""
        },
        {
            "title": "孟嘉",
            "content": "广坐人中便识真，德容言貌每相因。龙山落帽相嘲论，引得文章压世人。",
            "comment": ""
        },
        {
            "title": "章帝",
            "content": "积威仁意渐无存，宽厚真能固本根。只恨涵容伤大过，养成外戚擅权门。",
            "comment": ""
        },
        {
            "title": "道武珪",
            "content": "立储去母岂良规，创业英名顾尔为。事变无穷难预料，身亡又兆国亡基。",
            "comment": ""
        },
        {
            "title": "齐威王",
            "content": "赏罚严明国富强，独能仗义一朝王。周网此日微如发，独有人心理未亡。",
            "comment": ""
        },
        {
            "title": "杜甫",
            "content": "万里飘零独此身，诗魂终蛮浣花村。宁贫宁冻宁饥死，一饭何曾忘至尊。",
            "comment": ""
        },
        {
            "title": "祖逖",
            "content": "慷慨才能立志坚，计谋端可定中原。晋元倘使图经略，事业韩彭可比肩。",
            "comment": ""
        },
        {
            "title": "李泌",
            "content": "衣白山人再造唐，谋家议国虑深长。功成拂袖还归去，高节依稀汉子房。",
            "comment": ""
        },
        {
            "title": "陈寔",
            "content": "世多扬激伯夷隘，公独谦虚下惠和。吊死自惭知己少，逃生却喜活人多。",
            "comment": ""
        },
        {
            "title": "桓温",
            "content": "世有英明善治君，奸雄屈伏作能臣。尽忠于国人臣事，底事甘为跋扈人。",
            "comment": ""
        },
        {
            "title": "李林甫",
            "content": "柄国年深巧蔽欺，如何方面用胡儿。只知怙宠为身计，不道渔阳乱已基。",
            "comment": ""
        },
        {
            "title": "文帝",
            "content": "才输十倍德何如，窃位称尊启帝图。自料孔明非可敌，终身不敢眠成都。",
            "comment": ""
        },
        {
            "title": "王昭君",
            "content": "画工虽巧岂堪凭，妍丑何如一见真。自是君王先错计，爱将耳目寄他人。",
            "comment": ""
        },
        {
            "title": "贾复",
            "content": "骁勇称奇赐左骖，溃围解急敌心寒。卒能剽甲敦儒学，可作寻常武将看。",
            "comment": ""
        },
        {
            "title": "赵括",
            "content": "少年轻锐喜谈兵，父学虽传术未精。一败谁能逃母料，可怜四十万苍生。",
            "comment": ""
        },
        {
            "title": "安禄山",
            "content": "随人玄养宁知父，负主恩私岂有君。逆气终然招逆报，可怜四海乱如云。",
            "comment": ""
        },
        {
            "title": "卢藏用",
            "content": "托隐终南得美除，何期触网僅全躯。此中佳处今休道，捷径元来是畏途。",
            "comment": ""
        },
        {
            "title": "韦皋",
            "content": "抚边年久赋徭宽，善政春秋俗自安。蜀道虽危今坦易，登天不比向时难。",
            "comment": ""
        },
        {
            "title": "张绪",
            "content": "谈玄讲易自精微，二国翱翔巧媚时。只为娇柔无持操，风流却比柳腰肢。",
            "comment": ""
        },
        {
            "title": "茅容",
            "content": "一鸡供母不供宾，主亦无惭宾不嗔。礼遇何须分厚薄，论交只是贵清真。",
            "comment": ""
        },
        {
            "title": "王通",
            "content": "太平十二策空陈，得似河汾讲道真。缕指隋唐名将相，多君交友与门人。",
            "comment": ""
        },
        {
            "title": "庾冰",
            "content": "经纶外务设心忠，好礼犹为世所崇。俭约自无骄泰习，固权却有旧家风。",
            "comment": ""
        },
        {
            "title": "李翱",
            "content": "幽怀赋好欧公赏，实录文高黄子称。复性一书几有道，千年真可续韩灯。",
            "comment": ""
        },
        {
            "title": "杨修",
            "content": "料事通神自一奇，奸雄如操已深疑。多言屡中真何补，一死由来自不知。",
            "comment": ""
        },
        {
            "title": "张良",
            "content": "博浪椎挥四海惊，虎狼虽暴已无秦。兴刘灭项犹馀事，岂是萧韩行辈人。",
            "comment": ""
        },
        {
            "title": "向秀",
            "content": "心慕庄书善说玄，发明奇趣理昭然。世人窃取公遗论，却把前言作己言。",
            "comment": ""
        },
        {
            "title": "周勃",
            "content": "功成无罪付廷平，借援东朝始得生。若使当时逢吕后，诛夷又是一韩彭。",
            "comment": ""
        },
        {
            "title": "李白",
            "content": "风骨神仙籍里人，诗狂酒圣且平生。开元一遇成何事，留得千秋万古名。",
            "comment": ""
        },
        {
            "title": "李密",
            "content": "泥封函谷策诚奇，人不能从己不疑。何事昏迷还至此，只因天欲启唐基。",
            "comment": ""
        },
        {
            "title": "何逊",
            "content": "水曹文学自名家，重到扬州兴未涯。怪底新吟清入骨，一生只为爱梅花。",
            "comment": ""
        },
        {
            "title": "李牧",
            "content": "良将身亡赵亦亡，百年遗恨一冯唐。当时不受谗臣间，吕政何由返故乡。",
            "comment": ""
        },
        {
            "title": "张籍",
            "content": "师门昔已称高第，乐府今尤说最工。但遣终身毋叛道，著书不必似轲雄。",
            "comment": ""
        },
        {
            "title": "朱买臣",
            "content": "长歌负担久栖栖，一旦高车守会稽。衣锦还乡成底事，只将富遗耀前妻。",
            "comment": ""
        },
        {
            "title": "文宣洋",
            "content": "奸谋远袭父兄基，一醉荒淫自盛衰。万古网常俱扫地，独于临死未忘儿。",
            "comment": ""
        },
        {
            "title": "大帝权",
            "content": "鼎峙东吴命世雄，甘心俯受魏丕封。炎刘已尽犹馀蜀，唇齿胡为反内攻。",
            "comment": ""
        },
        {
            "title": "烈王",
            "content": "齐为沽名特觐王，当时国势岂真强。计来小缓庸何责，引得无君丑语扬。",
            "comment": ""
        },
        {
            "title": "张九龄",
            "content": "禄山必兆边陲祸，林甫终贻庙社忧。二事眼前君不悟，何须金鉴录千秋。",
            "comment": ""
        },
        {
            "title": "祭遵",
            "content": "执法严明凛不阿，西征北讨战功多。更将俎豆文军旅，不废投壶与雅歌。",
            "comment": ""
        },
        {
            "title": "坑儒四百六十馀人",
            "content": "焚坑相距一年间，何事迟迟未出关。万里冥鸿罗网外，料应祸不到商山。",
            "comment": ""
        },
        {
            "title": "崔浩",
            "content": "智谋断国灼蓍龟，自比留侯果是非。一死人言缘史事，谁知谋泄为南归。",
            "comment": ""
        },
        {
            "title": "陈思王植",
            "content": "任性何能胜矫情，夺储切勿怨无成。阿丕纵享为君乐，得似文章千载名。",
            "comment": ""
        },
        {
            "title": "贾谊",
            "content": "年少毋庸毁洛阳，才高虑远策深长。如何宣室成虚问，才傅长沙又傅梁。",
            "comment": ""
        },
        {
            "title": "春申君",
            "content": "输忠世子得逃秦，二十馀年相国荣。固位但知迷孕女，防身惜不用朱英。",
            "comment": ""
        },
        {
            "title": "姚期",
            "content": "犯颜不但有边功，警跸前呼脱难中。丧服三年移薄俗，因知能孝始能忠。",
            "comment": ""
        },
        {
            "title": "赵武灵王",
            "content": "宗周削弱列侯强，僭拟谁知有陛堂。独有武灵知大节，称君已足不称王。",
            "comment": ""
        },
        {
            "title": "周兴嗣",
            "content": "文成千字贯如珠，一夜劳心白尽须。不省海咸河淡句，帖中已有汉章书。",
            "comment": ""
        },
        {
            "title": "刘盆子",
            "content": "操符未识君为贵，解玺方知盗可羞。绛服大冠真主出，不先肉袒更何求。",
            "comment": ""
        },
        {
            "title": "柳宗元",
            "content": "自负奇才却附人，伾文一跌误终身。聪明未易消磨尽，犹作罗池庙里神。",
            "comment": ""
        },
        {
            "title": "孝静帝善见",
            "content": "奸臣擅国佐空临，议禅从容尚付吟。在俭不思身未保，却怜弊履与遗簪。",
            "comment": ""
        },
        {
            "title": "陶潛",
            "content": "公田种秫供朋酒，三径黄花手自栽。为米折腰刚不就，翻然解印赋归来。",
            "comment": ""
        },
        {
            "title": "孝闵帝觉",
            "content": "生长朱门十五春，废兴无奈属权臣。当时枉作开基主，翻被虚名误却身。",
            "comment": ""
        },
        {
            "title": "郑子真",
            "content": "栖迟郑国一癯仙，不被人知四十年。谷口躬耕时未久，京师何事忽争传。",
            "comment": ""
        },
        {
            "title": "夏侯胜",
            "content": "精推洪范罚常阴，一语知几耸在廷。却道取青如拾芥，是贪利禄始明经。",
            "comment": ""
        },
        {
            "title": "邓禹",
            "content": "久从游学识英雄，杖策南来见略同。首建雄谋恢汉业，云台端合议元功。",
            "comment": ""
        },
        {
            "title": "吴佑",
            "content": "观过知仁民不欺，多因德化匪刑齐。片言一忏权臣意，拂袖归来自灌畦。",
            "comment": ""
        },
        {
            "title": "王维",
            "content": "凝碧池头听乐时，不能身死但能悲。辋川他日成名胜，藉得朝天一首诗。",
            "comment": ""
        },
        {
            "title": "吕不韦",
            "content": "谋立储君谁孕姬，巨商贩鬻巧观时。十年富贵随轻覆，奇货元来祸更奇。",
            "comment": ""
        },
        {
            "title": "苏章",
            "content": "国法已难私故人，一杯缱绻岂真情。不知直正奸贪罪，何必容心强立名。",
            "comment": ""
        },
        {
            "title": "范睢",
            "content": "绨袍恋恋亦何为，相国难忘箦卷尸。有怨必酬恩必报，凭君说与魏齐知。",
            "comment": ""
        },
        {
            "title": "姚崇",
            "content": "天资权谲性圆通，相业开元治效中。至死未能忘故智，乞铭犹自算燕公。",
            "comment": ""
        },
        {
            "title": "孝武陈皇后",
            "content": "阿娇宠极爱还衰，何用黄金买赋为。覆水欲收宁复复，此情惟有谪仙知。",
            "comment": ""
        },
        {
            "title": "献帝",
            "content": "卓操馀凶事可知，空临南面竟何为。奔驰关洛还迁许，终作奸雄盗取资。",
            "comment": ""
        },
        {
            "title": "孝武修",
            "content": "去洛逃欢事已悲，入关依泰势尤危。两强分魏终亡魏，是为周齐受禅基。",
            "comment": ""
        },
        {
            "title": "苏武",
            "content": "胡沙不隔汉家天，一节坚持十九年。白首微官甘属国，耻随李卫老戎旃。",
            "comment": ""
        },
        {
            "title": "周颙",
            "content": "纷纷世代我何知，春韭秋菘味可奇。何事轻招猿鹤怨，至今人讶北山移。",
            "comment": ""
        },
        {
            "title": "郭璞",
            "content": "博学多闻世所宗，推占小术验奇功。人生祸福既前定，犹撰青囊启后蒙。",
            "comment": ""
        },
        {
            "title": "岑彭",
            "content": "雨骤风驰善用兵，公孙击地欢如神。如何壁垒疏防夜，已悟彭亡竟殒身。",
            "comment": ""
        },
        {
            "title": "山涛",
            "content": "身心已逐竹林游，为国搜贤事却优。持正拟官觇上意，事君可作不忠谋。",
            "comment": ""
        },
        {
            "title": "廉颇",
            "content": "遗矢谗言弃老成，肉多饭健尚精神。可怜一点狐丘志，到死犹能用赵臣。",
            "comment": ""
        },
        {
            "title": "韩非",
            "content": "见书恨不见斯人，见后翻令自杀身。毕竟立心多惨刻，少恩莫怨虎狼秦。",
            "comment": ""
        },
        {
            "title": "荀卿",
            "content": "老废兰陵已可悲，著书强欲晓当时。一言性恶真成缪，读者何云但小疵。",
            "comment": ""
        },
        {
            "title": "雷万春",
            "content": "六矢飞穿诧木人，屹然不动勇无伦。极知力尽城将陷，吾亦忘吾有此身。",
            "comment": ""
        },
        {
            "title": "武帝",
            "content": "休道君王学苦空，要知积善福无穷。二梁犹僅存遗号，八相与唐同始终。",
            "comment": ""
        },
        {
            "title": "朱佑",
            "content": "万死逃生陷敌回，功能掩过亦良才。君恩不是南阳旧，事业多从讲学来。",
            "comment": ""
        },
        {
            "title": "文帝",
            "content": "倚女专朝旋篡位，因妃诉子竟戕身。兴亡反掌都缘色，枉作车书混一人。",
            "comment": ""
        },
        {
            "title": "颜杲卿",
            "content": "一曲霓裳失太平，渔阳鼙鼓暗风尘。君王只识杨丞相，不识平原老守臣。",
            "comment": ""
        },
        {
            "title": "四皓",
            "content": "避乱商山且茹芝，遽因厚币起幽栖。母强子弱几危汉，悔杀先生一出低。",
            "comment": ""
        },
        {
            "title": "韩休",
            "content": "览鉴形癯恨鲜欢，格非一事古来难。力邀强制何能久，却恐移心向宴安。",
            "comment": ""
        },
        {
            "title": "孔明",
            "content": "草庐初志汉重兴，向洛趋秦拟策勋。芒角一星如未坠，不就天下只三分。",
            "comment": ""
        },
        {
            "title": "贺若弼",
            "content": "乃翁永诀语堪悲，果定江南副所期。守口未能终死舌，如何忘却刺锥时。",
            "comment": ""
        },
        {
            "title": "牛弘",
            "content": "射牛可怒理都然，三问何如一忍贤。底事妇言坚不听，为忧伤我弟兄天。",
            "comment": ""
        },
        {
            "title": "侯思止",
            "content": "一丁不识望台官，獬豸如何可并冠。不解触邪翻触正，凶顽合作虎狼看。",
            "comment": ""
        },
        {
            "title": "李勉",
            "content": "指破奸邪叵测心，一言剀切盍沉吟。主昏不听终无奈，付与清风一曲琴。",
            "comment": ""
        },
        {
            "title": "虞美人",
            "content": "帐下悲歌势已孤，美人忠愤慨捐躯。山河莫道全归汉，墓草青青尚姓虞。",
            "comment": ""
        },
        {
            "title": "东平宪王苍",
            "content": "重修礼乐佐文明，乐善终能保令名。两汉贤王谁与并，河间以后便东平。",
            "comment": ""
        },
        {
            "title": "庾亮",
            "content": "戒君刻薄议申韩，老子申韩岂二端。横势始辞终复擅，异端每向遁辞看。",
            "comment": ""
        },
        {
            "title": "白起",
            "content": "投降赵卒本求生，坑后谁人不死争。三召三辞宁自刎，邯郸料不再长平。",
            "comment": ""
        },
        {
            "title": "魏惠王",
            "content": "鞅已归秦膑入齐，有才不用孰持危。后来医国非无药，仁义良方惜不施。",
            "comment": ""
        },
        {
            "title": "觐后",
            "content": "淫奔何暇择莸薰，牛马相传谶已云。可怪奸遗牛姓种，也来相继马为君。",
            "comment": ""
        },
        {
            "title": "董宣",
            "content": "弹击京畿已五期，一廉始叹盖棺时。君王万里犹明见，近有斯人却未知。",
            "comment": ""
        },
        {
            "title": "苏源明",
            "content": "满朝比比拜边尘，伪命难污守节臣。褒赏但令知制诰，如何只待作文人。",
            "comment": ""
        },
        {
            "title": "嫪毒",
            "content": "诈腐为阉几十春，朝欢暮狎宠无伦。休分长信并文信，假父如今又象真。",
            "comment": ""
        },
        {
            "title": "魏文侯",
            "content": "闻道西河久服从，陶成国治蔼文风。政缘馀泽沾洙泗，比似群侯故不同。",
            "comment": ""
        },
        {
            "title": "张说",
            "content": "东宫侍读读何经，相位当知要竭诚。谀说却陈封禅颂，非心未格侈心生。",
            "comment": ""
        },
        {
            "title": "叔孙通",
            "content": "秦府藏书熟见闻，三王遗意可追寻。如何绵蕞因秦陋，古礼沦亡恨到今。",
            "comment": ""
        },
        {
            "title": "孟尝",
            "content": "人心物意两相关，合浦明珠去尚还。为国不知贤是宝，却令遁迹老空山。",
            "comment": ""
        },
        {
            "title": "更始",
            "content": "三精雾塞未能收，诸将俄兴翼戴谋。谁谓庸才能戮莽，人心毕竟尚思刘。",
            "comment": ""
        },
        {
            "title": "苏秦",
            "content": "本图富贵快心期，谩借从亲说便宜。五国攻秦齐不至，客卿正是在齐时。",
            "comment": ""
        },
        {
            "title": "钩弋夫人",
            "content": "名门尧母将传嗣，取鉴吕皇预杀身。燕翼贻谋宜有道，如何知义不知仁。",
            "comment": ""
        },
        {
            "title": "威烈王",
            "content": "大柄潛移势可忧，朝网未正况诸侯。时人只咎轻分晋，不道东西已剖周。",
            "comment": ""
        },
        {
            "title": "光武",
            "content": "功成论道息干戈，武将森森学问多。养得文风名节盛，自三代下莫能过。",
            "comment": ""
        },
        {
            "title": "耿纯",
            "content": "行兵不与众人同，已决英雄一见中。举族同心能效顺，得君何惮不成功。",
            "comment": ""
        },
        {
            "title": "张仪",
            "content": "再攻再相梁不悟，六百六里楚云何。苏秦反覆何须道，反覆如君事更多。",
            "comment": ""
        },
        {
            "title": "温造",
            "content": "威行藩将来朝觐，胆落金吾畏击弹。牛刃恢恢方用世，青山虽好去应难。",
            "comment": ""
        },
        {
            "title": "田子方",
            "content": "君侯坐问所从谁，极口惟谈顺子奇。可叹今人多不让，始知无择解称师。",
            "comment": ""
        },
        {
            "title": "江革",
            "content": "虏求妙笔威难屈，石载归舟贫独甘。若使此风闻一世，真能立懦与廉贪。",
            "comment": ""
        },
        {
            "title": "阮咸",
            "content": "矫俗竿悬犊与褌，几非人道谩夸论。却于奇律通精妙，制作新书今尚存。",
            "comment": ""
        },
        {
            "title": "卜子夏",
            "content": "宣尼生不到西河，圣化难沾觖望多。商也天教生独晚，为分一脉阐文科。",
            "comment": ""
        },
        {
            "title": "蔺相如",
            "content": "缶击何分秦胜负，璧还不是赵存亡。最怜恃勇偏轻举，直挟君王冒虎狼。",
            "comment": ""
        },
        {
            "title": "王烈",
            "content": "窃牛尚恐彦方知，德化乡邦不拾遗。若使此风推四海，盗窥神鼎亦羞为。",
            "comment": ""
        },
        {
            "title": "景丹",
            "content": "领兵赴难共成名，良为吾来事可成。终把故乡旌异赏，肯令衣锦向宵行。",
            "comment": ""
        },
        {
            "title": "武帝",
            "content": "一曲秋风已悔心，此机开导竟无人。后来不下轮台诏，黩武求仙又一秦。",
            "comment": ""
        },
        {
            "title": "李陵",
            "content": "名将生降负己知，丧师辱国死犹迟。河梁羞与子卿别，携手空馀五字诗。",
            "comment": ""
        },
        {
            "title": "三晋",
            "content": "二百年馀主夏盟，尊攘事业古无伦。若非剖一为三后，未必舆图尽入秦。",
            "comment": ""
        },
        {
            "title": "谢灵运",
            "content": "眼空朝市爱山林，放浪登临寄笑吟。毕竟趋荣成异代，耻秦空抱鲁连心。",
            "comment": ""
        },
        {
            "title": "班固",
            "content": "网罗一代史编成，得失忠邪已熟评。往鉴在前浑不顾，却依戚党幸功名。",
            "comment": ""
        },
        {
            "title": "荀淑",
            "content": "家号八龙名父子，学传二李好师生。风标想见当时少，况是闲居绝宦情。",
            "comment": ""
        },
        {
            "title": "武帝",
            "content": "东南离析僅遗馀，枉受污名僭帝名。输却当年曹马巧，不先受禅且驱除。",
            "comment": ""
        },
        {
            "title": "杨素",
            "content": "巧逢挟忌立功名，杀父犹从罪更深。已托沉浮轻大节，尚言富贵本无心。",
            "comment": ""
        },
        {
            "title": "韩愈",
            "content": "排斥异端尊孔孟，推原人性胜荀杨。平生胆气尤奇伟，何止文章日月光。",
            "comment": ""
        },
        {
            "title": "樊哙",
            "content": "后党兴戎衅已成，龙髯忽堕幸逃生。不于吕祸身先死，未必终能保令名。",
            "comment": ""
        },
        {
            "title": "武帝",
            "content": "上袭篡攘三世业，下承丕祚本无功。平吴获竟男戎虑，不悟荒淫有女戎。",
            "comment": ""
        },
        {
            "title": "孟郊",
            "content": "自古诗人例怨穷，不知穷正坐诗工。先生吟苦身尤蹇，恰似霜阶诉候虫。",
            "comment": ""
        },
        {
            "title": "屈原",
            "content": "托兴妃嫔疑亵嫚，幻言神怪似荒唐。若无一点精忠节，未必文争日月光。",
            "comment": ""
        },
        {
            "title": "严光",
            "content": "故人风谊可态忘，辞禄无嫌故态狂。仁义一言非小补，此身何必佐岩廊。",
            "comment": ""
        },
        {
            "title": "安王",
            "content": "名器君司戒妄求，幸门一启国深忧。请看三晋叨封后，便有田齐亦效尤。",
            "comment": ""
        },
        {
            "title": "高帝",
            "content": "土能生物有深功，金价何如可与同。不是君王无识别，只缘得土笑谈中。",
            "comment": ""
        },
        {
            "title": "始皇",
            "content": "三山有药身旋死，万世无期祚竟亡。速死趋亡皆自取，鲍鱼才歇火咸阳。",
            "comment": ""
        },
        {
            "title": "曹世叔妻班昭",
            "content": "有妇谁能似尔贤，文章操行美俱全。一编汉史何须续，女戒人间自可传。",
            "comment": ""
        },
        {
            "title": "陈平",
            "content": "生平多智足兴刘，奇秘终贻正大羞。若使托孤权独任，未知诛吕若为谋。",
            "comment": ""
        },
        {
            "title": "范增",
            "content": "项王暴不减强秦，一语箴规总未闻。白首尚嫌君不忍，料知增更忍于君。",
            "comment": ""
        },
        {
            "title": "江总",
            "content": "结绮临春无处寻，人皆归罪主荒淫。谁知文体伤轻艳，狎客迎逢罪更深。",
            "comment": ""
        },
        {
            "title": "周亚夫",
            "content": "削平吴楚大功成，一旦生疑触怒霆。自是君王多任刻，非关许负相书灵。",
            "comment": ""
        },
        {
            "title": "谢玄",
            "content": "战败苻坚百万兵，晋家宗社赖而存。当时若使玄犹在，国祚桓玄未可吞。",
            "comment": ""
        },
        {
            "title": "贺知章",
            "content": "身外生涯总是虚，狂游一梦入清都。有家不住犹为观，底用区区觅鉴湖。",
            "comment": ""
        },
        {
            "title": "王陵",
            "content": "抗议争封独犯颜，周陈只合共持难。若能坚守长陵约，不但刘安吕亦安。",
            "comment": ""
        },
        {
            "title": "刘伶",
            "content": "宗尚无为学有原，背违师训亦安然。至于身死便埋说，明犯庄书所戒言。",
            "comment": ""
        },
        {
            "title": "韩擒虎",
            "content": "俘主摧都锐莫当，区区破阵却争长。不堪世上无分别，自作阎罗地下王。",
            "comment": ""
        },
        {
            "title": "荆轲",
            "content": "独憾荆卿剑术疏，虎狼到手不能除。何如博浪挥椎者，远击犹能中副车。",
            "comment": ""
        },
        {
            "title": "班超",
            "content": "人生适意在家山，万里封侯老未还。燕颔虎头成底事，但求生入玉门关。",
            "comment": ""
        },
        {
            "title": "申不害",
            "content": "相国终身保治平，不同非鞅死刑名。只缘用志能卑逊，纵曰伤残亦觉轻。",
            "comment": ""
        },
        {
            "title": "元德秀",
            "content": "山水光中寄一枝，琴尊尽日每相随。太平老去身何恨，只隔明年便乱离。",
            "comment": ""
        },
        {
            "title": "燕丹",
            "content": "急着无如救赵危，远从楚魏近从齐。田光老缪翻成错，匕首咸阳策最低。",
            "comment": ""
        },
        {
            "title": "卫鞅",
            "content": "心术刑名太刻残，网深文峻众心寒。仓忙客舍无归处，始悔当年法欠宽。",
            "comment": ""
        },
        {
            "title": "杜暹",
            "content": "婺女初官辞赆纸，安西按虏复埋金。公清勤约自宜相，文墨何须较浅深。",
            "comment": ""
        },
        {
            "title": "卢怀慎",
            "content": "曹参尚守萧何法，鲍叔惭分管仲权。莫笑当时呼伴食，元之秉国恐妨贤。",
            "comment": ""
        },
        {
            "title": "徐穉",
            "content": "万里冥鸿惜羽毛，安车虽聘邈难招。清名自足高天下，岂独南州擅得高。",
            "comment": ""
        },
        {
            "title": "皇甫湜",
            "content": "授业韩门岁月深，文章有法笔千钧。三缣一字非邀价，赏识如裴复几人。",
            "comment": ""
        },
        {
            "title": "张柬之",
            "content": "八十衰翁气尚存，挥戈一整旧乾坤。惜哉千载多遗恨，馀烬犹存竟燎原。",
            "comment": ""
        },
        {
            "title": "陆贽",
            "content": "锄奸抗疏反招疑，一斥忠州势亦危。只集名方无著述，不为良相且良医。",
            "comment": ""
        },
        {
            "title": "文君",
            "content": "修眉横映远山青，却寄芳心一曲琴。可惜相如今病渴，薄情犹赋白头吟。",
            "comment": ""
        },
        {
            "title": "马成",
            "content": "保塞平淮亦数勤，当时佐命几元臣。不知谁紊云台次，却作中兴第二人。",
            "comment": ""
        },
        {
            "title": "鲁仲连",
            "content": "布衣不肯帝强秦，天下皆闻高士名。何事劝降轻守节，一书飞矢入聊城。",
            "comment": ""
        },
        {
            "title": "耿弇",
            "content": "驰召萧王命罢兵，献谋怀贰见尤明。平齐定赵基图壮，有志方知事竟成。",
            "comment": ""
        },
        {
            "title": "桓豁",
            "content": "以石名儿合谶言，奇机端可破苻坚。信乎有志终成事，逐将诛丕岂偶然。",
            "comment": ""
        },
        {
            "title": "高允",
            "content": "直史称诬是诳君，事同罪异愧全身。谁言矫矫无风节，大胜声嘶股栗人。",
            "comment": ""
        },
        {
            "title": "邳丹",
            "content": "兵连二郡可成功，何事思归怯战攻。决策南征河北定，兴邦只在一言中。",
            "comment": ""
        },
        {
            "title": "赵高",
            "content": "阉奴久矣擅秦权，鹿马欺君亦热然。辄向望夷行弑逆，此身不杀是无天。",
            "comment": ""
        },
        {
            "title": "孙膑",
            "content": "百年家学妙兵机，知彼犹怜己未知。绝爱奇功成砍树，何缘卫足不知葵。",
            "comment": ""
        },
        {
            "title": "马援",
            "content": "还书万里诫诸郎，毁誉翻成悮季良。说道谨言元不谨，谤招薏苡亦堪伤。",
            "comment": ""
        },
        {
            "title": "李斯",
            "content": "燃除六籍忍坑儒，本欲愚人卒自愚。若使当时甘被逐，东门牵犬欢应无。",
            "comment": ""
        },
        {
            "title": "李愬",
            "content": "雪夜平吴自一奇，功成犹守分尊卑。櫜鞬道左躬迎帅，此礼藩方久不知。",
            "comment": ""
        },
        {
            "title": "郭子仪",
            "content": "身佩安危三十年，谗锋虽中节弥坚。古今多少功名在，谁得如公五福全。",
            "comment": ""
        },
        {
            "title": "张巡",
            "content": "析骸易子守孤城，六万惟馀四百人。生道杀民民不怨，千年庙食尚如新。",
            "comment": ""
        },
        {
            "title": "阴铿",
            "content": "小人怀惠乃真情，酒炙能令死得生。倘使行觞不知味，向来修怨有羊羹。",
            "comment": ""
        },
        {
            "title": "孔巢父",
            "content": "力仗孤忠化积顽，奉辞竟不遣生还。何如入海随烟雾，自有诗留天地间。",
            "comment": ""
        },
        {
            "title": "孟尝君",
            "content": "诞当五月命于天，齐户风谣恐未然。若使当时真不举，吾门安得客三千。",
            "comment": ""
        },
        {
            "title": "王宏",
            "content": "乃翁江左辅中兴，忍助奸渠篡计成。黄菊白衣空送酒，可怜心事愧渊明。",
            "comment": ""
        },
        {
            "title": "宋弘",
            "content": "淫色繁声已力排，义存夫妇岂容乖。君王莫作图婚想，未问悬知事不谐。",
            "comment": ""
        },
        {
            "title": "后主",
            "content": "一曲庭花景未央，匆匆投井事堪伤。休言王气东南尽，却是君王自趣亡。",
            "comment": ""
        },
        {
            "title": "王梁",
            "content": "台辅尊贤菲报功，况因符命策司空。平生只为耽言谶，待此登庸恐未公。",
            "comment": ""
        },
        {
            "title": "显王",
            "content": "国微地蹙政无网，其奈嬴秦势日强。遣胙已非仍入贺，却因致霸遽称王。",
            "comment": ""
        },
        {
            "title": "谢安",
            "content": "高卧东山意豁如，端然笑咏只清虚。晋朝负荷伊谁力，堪叹身亡国亦除。",
            "comment": ""
        },
        {
            "title": "元稹",
            "content": "元和诗体夙驰声，巧致公台只暂荣。绿野主人天下望，不应疏外负平生。",
            "comment": ""
        },
        {
            "title": "嵇康",
            "content": "卧龙并论恐非伦，望重宜为世所珍。大抵重名人敬仰，如何名重反伤身。",
            "comment": ""
        },
        {
            "title": "陈蕃",
            "content": "身居一室尚凝尘，天下如何扫得清。须信修齐可平治，绝怜志大竟无成。",
            "comment": ""
        },
        {
            "title": "王祥",
            "content": "卧冰得鲤供亲养，至孝诚能上格天。每信天人常吻合，应知容谷响声传。",
            "comment": ""
        },
        {
            "title": "张镐",
            "content": "仗节星驰趣援兵，睢阳惜已陷忠臣。闾邱振命虽诛死，犹有浮图着矢人。",
            "comment": ""
        },
        {
            "title": "温峤",
            "content": "刚肠出仕岂徒然，须信天伦有后先。可怪绝裾违母事，伤哉遗恨后人传。",
            "comment": ""
        },
        {
            "title": "吴汉",
            "content": "智谋勇略已过人，况拥幽州突骑兵。拉朽摧枯功盖世，可令纵掠损威名。",
            "comment": ""
        },
        {
            "title": "陆贾",
            "content": "溺冠骑项不知儒，马上功成习未除。新语见称应有意，当时人未说诗书。",
            "comment": ""
        },
        {
            "title": "燕昭王",
            "content": "尝胆深思报复来，经纶须仗出群才。仇齐一扫如风叶，只为黄金早築台。",
            "comment": ""
        },
        {
            "title": "张万福",
            "content": "伏阁朝廷一谏官，白头武将亦欢颜。要知此喜非私喜，为救孤忠去巨奸。",
            "comment": ""
        },
        {
            "title": "刘宠",
            "content": "门无吏扰夜安眠，前守何如此守贤。却是山民缠旧习，区区相送尚持钱。",
            "comment": ""
        },
        {
            "title": "元结",
            "content": "漫劳当日牧舂陵，立石尤多感德民。独有磨崖碑故在，文章千古耀湘滨。",
            "comment": ""
        },
        {
            "title": "刘向",
            "content": "忠言历历总成虚，二十馀年列大夫。未死已知他日祸，此身幸不见新都。",
            "comment": ""
        },
        {
            "title": "聂政",
            "content": "为母辞金义且仁，却甘为盗忍轻生。若非有姊扬风烈，千古谁知壮士名。",
            "comment": ""
        },
        {
            "title": "臧宫",
            "content": "电扫风驱寇已平，雄心又向幕南庭。君王自守苞桑戒，不侈边功纪汗青。",
            "comment": ""
        },
        {
            "title": "张昌宗",
            "content": "乘鹤吹笙想俊游，丑闻宫掖擅风流。身膏斧踬终尘土，若比莲花花亦羞。",
            "comment": ""
        },
        {
            "title": "陶弘景",
            "content": "缚屋倚松志本清，援图成趣若为情。预闻国政无虚日，笑杀山中宰相名。",
            "comment": ""
        },
        {
            "title": "萧何",
            "content": "相国人夸佐沛公，收图运饷守关中。不知用蜀为根本，此是兴王第一功。",
            "comment": ""
        },
        {
            "title": "潘贵妃",
            "content": "宠冠天家十二楼，金莲步步总娇羞。可怜屠沽宫中乐，博得亡齐一段愁。",
            "comment": ""
        },
        {
            "title": "孟轲",
            "content": "战国谁能识道真，故将性善觉生民。七篇切切言仁义，功利场中有此人。",
            "comment": ""
        },
        {
            "title": "段干木",
            "content": "逾垣走避见难通，闾式君侯礼谩隆。一点高风真可畏，解令敌国不兴戎。",
            "comment": ""
        },
        {
            "title": "郦食其",
            "content": "掉舌降齐七十城，休因掩袭恨遭烹。淮阴请假终基祸，得似高梁数世荣。",
            "comment": ""
        },
        {
            "title": "王羲之",
            "content": "人物风流世所推，操持议论每清奇。自量才位难牟弟，故乞馀年请代之。",
            "comment": ""
        },
        {
            "title": "信陵君",
            "content": "侯朱决计全危赵，毛薛谋归保大梁。得士信知明效速，去留果是国存亡。",
            "comment": ""
        },
        {
            "title": "毛遂",
            "content": "一立谈间定合从，真能脱颖出囊中。当时若顾呈身耻，馀子纷纷亦冈功。",
            "comment": ""
        },
        {
            "title": "李汉",
            "content": "官虽御史未为荣，一序韩编万古名。不是文翁能有眼，谁知佳婿在诸生。",
            "comment": ""
        },
        {
            "title": "娄师德",
            "content": "面乾人唾苦无刚，为国求贤虑却长。不是阴将人杰荐，谁能取日再兴唐。",
            "comment": ""
        },
        {
            "title": "司马相如",
            "content": "卖赋名成卖酒馀，归来驷马拥高车。锦衣只欲湔前耻，不道开边困里闾。",
            "comment": ""
        },
        {
            "title": "儿宽",
            "content": "射策明经亦巨儒，巧迎封禅意何如。相如未死犹知耻，却了相如死后书。",
            "comment": ""
        },
        {
            "title": "田单",
            "content": "鼓譟奔牛亦壮哉，一城力挽众城回。谁知辟土明封赏，即墨曾经培养来。",
            "comment": ""
        },
        {
            "title": "裴度",
            "content": "功名久震平淮后，机务方闲罢相馀。晚节浮沉非失计，一园花竹午桥居。",
            "comment": ""
        },
        {
            "title": "董仲舒",
            "content": "三策前陈语漫详，外迁一再相骄王。惟馀正谊兼明道，此传流传万古香。",
            "comment": ""
        },
        {
            "title": "昭烈帝",
            "content": "崎岖蜀道谩三分，势去英雄挽不能。若使人心似西汉，未输光武独中兴。",
            "comment": ""
        },
        {
            "title": "陈頵",
            "content": "中华倾弊无他故，习尚淡谈出望门。奏议救时翻见黜，搜扬隐逸更谁论。",
            "comment": ""
        },
        {
            "title": "韩昭侯",
            "content": "敝袴囊中犹惜予，高门旱后忽兴工。如何奢俭初终异，一相存亡事不同。",
            "comment": ""
        },
        {
            "title": "黄香",
            "content": "无双天下早驰声，曾被君王一语荣。枕席温凉遗信史，发挥纯孝赖渊明。",
            "comment": ""
        },
        {
            "title": "杜鸿渐",
            "content": "将相浮云了幻躯，髠缁何事效浮图。灵州劝进无君父，投拂还能脱罪无。",
            "comment": ""
        },
        {
            "title": "王戎",
            "content": "清虚外托内营财，手运牙筹亦富哉。不料晋朝名位上，士风如是亦堪哀。",
            "comment": ""
        },
        {
            "title": "姜肱",
            "content": "画手尚难图我貌，安车何可屈吾身。惟馀争死同衾事，千载称为孝友人。",
            "comment": ""
        },
        {
            "title": "古弼",
            "content": "请田戎猎凛英风，万乘犹知畏笔公。晚节不容非老秃，世无明主曷知忠。",
            "comment": ""
        },
        {
            "title": "刘昆",
            "content": "于菟渡水火回烟，异事情知出偶然。若谓嘉祥关德政，后无可继是诬天。",
            "comment": ""
        },
        {
            "title": "王霸",
            "content": "寇迫兵单路已穷，河冰偶合片言中。但令有道蒙天助，阻水犹图背水功。",
            "comment": ""
        },
        {
            "title": "羊祜",
            "content": "平吴献策了无遗，馈药人无酖毒疑。最是感人仁德厚，当时堕泪有遗碑。",
            "comment": ""
        },
        {
            "title": "陆羽",
            "content": "野客耽茶著作经，一时评品亦良精。谁知茗饮成风后，从此朝廷榷法行。",
            "comment": ""
        },
        {
            "title": "平原君",
            "content": "谢躄虽云礼意恭，平生结客竟何功。不知他日邯郸警，独有捐躯一李同。",
            "comment": ""
        },
        {
            "title": "谢惠连",
            "content": "千里相思一段奇，精交神契及心期。池塘春草天然句，不梦此人无此诗。",
            "comment": ""
        },
        {
            "title": "孔稚圭",
            "content": "草满门庭隐者家，却贪禄仕醉纷华。北山不用讥猿鹤，亦有人嘲两部蛙。",
            "comment": ""
        },
        {
            "title": "周瑜",
            "content": "一举灰飞赤壁船，托名助汉岂私权。如何不放蛟龙雨，欲断刘家一脉传。",
            "comment": ""
        },
        {
            "title": "鬼谷子",
            "content": "苍颉书成能哭鬼，不知鬼谷事如何。仪秦尚学先生术，料得先生术更多。",
            "comment": ""
        },
        {
            "title": "虞世基",
            "content": "沮人言盗纵君骄，蒙蔽终难止绎骚。到底国亡身亦死，措心何异相秦高。",
            "comment": ""
        },
        {
            "title": "扬雄",
            "content": "眼看汉室已新都，天禄雠书尚自愚。闻说草玄堪拟易，曾将进退一占无。",
            "comment": ""
        },
        {
            "title": "刘禹锡",
            "content": "取水枫林莫怨嗟，钟声才听又天涯。如何一斥终难反，为赋玄都观里花。",
            "comment": ""
        },
        {
            "title": "昭明太子",
            "content": "有德无年亦可矜，腊鹅兴谤竟难明。当时虽不为天子，文选犹传万世名。",
            "comment": ""
        },
        {
            "title": "项羽",
            "content": "猴冠不肯王关中，衣锦思归意气雄。一曲虞歌数行泪，悬知无面见江东。",
            "comment": ""
        },
        {
            "title": "太子深",
            "content": "擒虎临门事已休，独馀孺子不惊忧。阁中危坐能宣令，略洗双亲入井羞。",
            "comment": ""
        },
        {
            "title": "武帝",
            "content": "手灭燕秦固大勋，辄攘神器遽称尊。向来曹马虽云篡，犹避污名付子孙。",
            "comment": ""
        },
        {
            "title": "吴起",
            "content": "兵书司马足齐名，盟母戕妻亦骇闻。主少国疑身不免，先知已自服田文。",
            "comment": ""
        },
        {
            "title": "贾岛",
            "content": "早弃浮屠学缀文，争知命薄第难登。行吟月下敲门句，气味依然不脱僧。",
            "comment": ""
        },
        {
            "title": "冯异",
            "content": "旧是起兵时主簿，今为大树下将军。若看劝帝施恩语，何独区区战伐勋。",
            "comment": ""
        },
        {
            "title": "鲍照",
            "content": "生际河清献颂文，尤工乐府丽春云。人言才尽何曾尽，深恐名高上忏君。",
            "comment": ""
        },
        {
            "title": "刘植",
            "content": "匹夫爱国献昌城，力说刘扬十万兵。颠沛单车良得助，邯郸假意不难平。",
            "comment": ""
        },
        {
            "title": "潘好礼",
            "content": "废王立武覆车同，抗疏精忠幸见从。若使荒淫终复谏，玄宗又是一高宗。",
            "comment": ""
        },
        {
            "title": "桓伊",
            "content": "专利无厌世所憎，君昏臣暗谤将兴。抚筝一曲开谗谀，臣泣君渐各自懲。",
            "comment": ""
        },
        {
            "title": "谢玄晖",
            "content": "归舟云树句能工，吟到澄江迥不同。非是笔端多变态，如何人道有唐风。",
            "comment": ""
        },
        {
            "title": "狄仁杰",
            "content": "天理何曾一日亡，始终感悟为存唐。平生独有知人鉴，身后功名付老张。",
            "comment": ""
        },
        {
            "title": "许远",
            "content": "自度才卑乐尚贤，输忠直欲保城全。如公岂是偷生者，一死何庸较后先。",
            "comment": ""
        },
        {
            "title": "明帝",
            "content": "大学师儒多讲论，东平礼乐正修明。不知佛法缘何入，却向斯时教大行。",
            "comment": ""
        },
        {
            "title": "苏颋",
            "content": "两相同寅喜协和，此心合处直无阿。广平补衮虽良手，公与弥缝力最多。",
            "comment": ""
        },
        {
            "title": "吕后",
            "content": "父识英雄婿沛公，家因骄横血兵锋。始知善相元非善，不是兴宗是覆宗。",
            "comment": ""
        },
        {
            "title": "庾翼",
            "content": "少有经纶济世谋，拔温轻浩孰能俦。休言庾亮名居最，当在江东第一流。",
            "comment": ""
        },
        {
            "title": "陈俊",
            "content": "拒战交兵勇有馀，旁人惊叹更谁如。肃清海岱勋名立，不负刘嘉一荐书。",
            "comment": ""
        },
        {
            "title": "宋璟",
            "content": "一片刚方铁石心，梅花冷淡独知音。君王外貌虽加敬，卖直谁知内忌深。",
            "comment": ""
        },
        {
            "title": "郭隗",
            "content": "国主张罗网异材，一言隗始自为媒。他年能下齐城者，知自千金市骨来。",
            "comment": ""
        },
        {
            "title": "史万岁",
            "content": "征南轻仆孔明碑，想见生平暴可知。一死虽因奸计陷，亦由廷辩忿招疑。",
            "comment": ""
        },
        {
            "title": "张嘉贞",
            "content": "得近清光幸已深，卷帘何意欲呈身。贪荣自遂台衡志，诏杖三加及贵臣。",
            "comment": ""
        },
        {
            "title": "淡助",
            "content": "谈经唐世岂无人，君独春秋学最深。力辩邱明非左氏，后来朱子始知音。",
            "comment": ""
        },
        {
            "title": "桓谭",
            "content": "力排谶纬本非经，言直多因见理明。却憾临危无定守，仓皇叩地苦求生。",
            "comment": ""
        },
        {
            "title": "纪信",
            "content": "诳楚言降乐受烹，重围得脱汉基成。论封无爵死无传，幸有唐碑为发明。",
            "comment": ""
        },
        {
            "title": "张翰",
            "content": "旷达清才轻爵禄，秋风才动便思鲈。此中杯酒一时乐，却道他时名不如。",
            "comment": ""
        },
        {
            "title": "盖延",
            "content": "力挽强弓数百斤，兵锋到处策奇勋。可怜轻敌多深入，不似君王善料军。",
            "comment": ""
        },
        {
            "title": "杜茂",
            "content": "力不能裨斗野龙，僅于北鄙有边功。蝇随骥尾犹千里，也得依名四七中。",
            "comment": ""
        },
        {
            "title": "赵奢",
            "content": "北山据险最能兵，中外俱闻马服名。满谓将门还出将，不知有子误长平。",
            "comment": ""
        },
        {
            "title": "张志和",
            "content": "细雨斜风一钓丝，绿簑青笠镇相随。朝廷休觅渔歌看，万顷千波总是诗。",
            "comment": ""
        },
        {
            "title": "季布",
            "content": "一诺千金汉重臣，平生恩力报何曾。朱家不德人传美，殊愧张苍父事陵。",
            "comment": ""
        },
        {
            "title": "郭伋",
            "content": "安边治郡蔼仁风，竹马欢呼迎送中。恺悌真为民父母，怀恩何处不儿童。",
            "comment": ""
        },
        {
            "title": "乔知之",
            "content": "绿珠诗作怨方新，往事尤当监季伦。赴井已迟徒累主，真标那似堕楼人。",
            "comment": ""
        }
    ]
}