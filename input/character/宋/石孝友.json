{
    "dynasty": "宋",
    "author": "石孝友",
    "poems": [
        {
            "title": "南歌子",
            "content": "蚁酒浮明月，鲸波泛落星。春花秋叶几飘零。只有庐山君眼、向人青。明日非今日，长亭更短亭。不辞一饮尽双瓶。争奈秋风江口、酒初醒。",
            "comment": ""
        },
        {
            "title": "愁倚阑/春光好",
            "content": "淮水阔，楚山长。恨难量。不道愁离人独夜，更天凉。佳节虚过重阳。更篱下、折尽疏黄。看取清溪三百曲，是回肠。",
            "comment": ""
        },
        {
            "title": "行香子",
            "content": "你也娇痴。我也狂迷。望今生、永不分离。如何别後，三换梅枝。是好相知，不相见，只相思。良辰美景，赏心乐事，□□□负我辜伊。凤弦再续，鸾鉴重窥。且等些时，说些子，做些儿。",
            "comment": ""
        },
        {
            "title": "蓦山溪",
            "content": "小花静院。有个人人现。缥缈更娉婷，算不数、歌朋舞伴。鸣珂曲里，常记偶相逢，无语恨，有情愁，绿嫩红妆浅。别来谁念。人面关山远。凝睇倚危楼，眼波长、眉峰不展。一年心事，到此向谁论，书雁杳，梦云深，寂寞江天晚。",
            "comment": ""
        },
        {
            "title": "清平乐",
            "content": "醉红宿翠。髻亸乌云坠。管是夜来不得睡。那更今朝早起。春风满搦腰枝。阶前小立多时。恰恨一番雨过，想应湿透鞋儿。",
            "comment": ""
        },
        {
            "title": "减字木兰花",
            "content": "新荷小小。比目鱼儿翻翠藻。小小新荷。点破清光景趣多。青青半卷。一寸芳心浑未展。待得园时。罩定鸳鸯一对儿。",
            "comment": ""
        },
        {
            "title": "水调歌头",
            "content": "男儿四方志，岂久困泥沙。束书匣剑，依旧旅食在京华。蹭蹬青云未遂，奔走红尘何计，敛袂且还家。草木渐黄落，风月正清嘉。友猿鹤，宅丘壑，乐生涯。几时雷雨，轰磕平地起龙蛇。尺箠可鞭夷狄，寸舌可盂社稷，无路踏云车。今古万千事，洒泪向黄花。",
            "comment": ""
        },
        {
            "title": "满庭芳",
            "content": "瘦颊凝酥，残妆弄酒，相逢一笑东风。并肩携手，羞落可怜红。疑是回心院里，埋醉首、吐作芳丛。无端处，雄蜂雌蝶，相美两情通。一从。攀折後，汉皋珮失，铜雀春空。想桃叶桃根，此恨能同。多谢金銮旧客，收拾在、芸阁签中。还知否，窃香传粉，输与蠹书虫。",
            "comment": ""
        },
        {
            "title": "满庭芳",
            "content": "兰畹霜浓，柳溪冰咽，春光先到江梅。瘦枝疏萼，特地破寒开。钩引天涯旧恨，双眉锁、九曲回肠。空销黯，故园何在，风月浸长淮。当年，吟赏处，醉山颓倒，飞屑成堆。怎奈向而今，雨误云乖。万里难凭驿使，那堪对、别馆离杯。谁知道，洛阳诗老，还有梦魂来。",
            "comment": ""
        },
        {
            "title": "亭前柳",
            "content": "有件俥遮，算好事、大家都知。被新冤家矍索後，没别底，似别底也难为。识尽千千并万万，那得恁、海底猴儿。这百十钱，一个泼性命，不分付、待分付与谁。",
            "comment": ""
        },
        {
            "title": "玉楼春",
            "content": "风光澹沲云容粹。点染园林添况味。花间照夜簇红纱，柳外踏青摇彩旆。芳时不分空憔悴。抖擞愁怀赊乐事。罗衫一任涴尘泥，拼了通宵排日醉。",
            "comment": ""
        },
        {
            "title": "玉楼春",
            "content": "黄锺应律扶炎统。舜日迎长佳节用。娟娟芳意著花梢，盎盎暖香浮酒瓮。寿觞唤取纤纤捧。雨歇珠帘云绕栋。兴来且伴橘中仙，归去却联池上凤。",
            "comment": ""
        },
        {
            "title": "玉楼春",
            "content": "一阳不受群阴壅。残历行间冬破仲。云低吹白腊寒浓，梅小绽红春意重。湖山千里勤飞控。淑气冲融披水冻。笑携雨露洒民心，暗聚精神交帝梦。",
            "comment": ""
        },
        {
            "title": "满江红",
            "content": "雁阵惊寒，故唤起、离愁万斛。因追念、镜鸾易破，凤弦难续。诗句已凭红叶去，梦魂未断黄粱熟。叹浪萍、风梗又天涯，成幽独。归来引，相思曲。尘满把，泪盈掬。对长天远水，落霞孤骛。立尽西风无好意，遥山也学双眉蹙。恨草根、不逐鬓根摧，秋更绿。",
            "comment": ""
        },
        {
            "title": "醉落魄/一斛珠",
            "content": "空庭草积。吹花风去春无迹。锁鸾深处应相忆。红染罗巾，颦损眉山碧。曲屏尘暗双鸂鶒。醉衾不暖炉烟湿。一帘暝色人孤寂。梦里灯残，心上雨声滴。",
            "comment": ""
        },
        {
            "title": "更漏子",
            "content": "亸吟鞭，欹醉帽。行尽关山古道。霜满地，水平田。雁儿声在天。北沙门，南浦岸。望得眼穿肠断。桐树巷，梦云楼。玉儿应也愁。",
            "comment": ""
        },
        {
            "title": "清平乐",
            "content": "见时怜惜。不见时思忆。花柳光阴都瞬息。□把光阴虚掷。才郎妾貌相当。有些似欠商量。看你忔憎模样，更须著我心肠。",
            "comment": ""
        },
        {
            "title": "眼儿媚",
            "content": "何须著粉更施朱。元不在妆梳。寻常结束，珊珊环佩，短短裙襦。花羞柳妒空撩乱，冰雪做肌肤。而今便好，小名弄玉，小字琼奴。",
            "comment": ""
        },
        {
            "title": "玉楼春",
            "content": "春生泽国芳菲早。楼外墙阴闻语笑。东君著意到西园，点破施朱浑未了。楚云暮合吴天杳。天色沈沈云扰扰。洞门深闭月轮孤，不见当时张好好。",
            "comment": ""
        },
        {
            "title": "玉楼春",
            "content": "汉皇受禅新尧统。沼跃潜鱼仪舞凤。五云色备观台书，万世功成贤相用。江湖襟带蛮荆控。摩抚民劳输土贡。愿倾石尉望尘心，来献鲁侯难老颂。",
            "comment": ""
        },
        {
            "title": "夜行船",
            "content": "漏水迢迢清夜。露华浓、洞房寒乍。愁人早是不成眠，奈无端、月窥窗罅。心心念念都绿那。被相思、闷损人也。冤家你若不知人，这欢娱、自今权罢。",
            "comment": ""
        },
        {
            "title": "菩萨蛮",
            "content": "雪香白尽江南陇。暖风绿到池塘梦。叠影上檐明。夜潮春水生。踏青何处去。杨柳桥边路。不见浣花人。汀洲空白苹。",
            "comment": ""
        },
        {
            "title": "望海潮",
            "content": "云龙双辅，匣龙双起，当年楚尾吴头。借月命卿，占星分使，来宽俗瘵君忧。绣指屈儒流。□暂辍北阙，小试南州。协奏熏风，霈为霖雨岁登秋。春工点缀芳柔。正梅凝笑脸，柳弄青眸。柏叶荐觞，椒花载颂，休辞秉烛嬉游。乃眷在宸旒。更德标银管，名覆金瓯。共看朝天露稳，归拜富民侯。",
            "comment": ""
        },
        {
            "title": "点绛唇",
            "content": "醉倚危墙，望中归思生天际。山腰渚尾。几簇渔樵市。帆落西风，一段芦花水。八千里。锦书欲寄。新雁曾来未。",
            "comment": ""
        },
        {
            "title": "虞美人",
            "content": "月娥弄影当窗照。疑是巫山晓。芙蓉帐里睡魂惊。浅拂轻匀犹恐、已天明。高楼未放梅花弄。却就鸳衾拥。舞腰纤瘦不禁春。姿意任郎撩乱、一梳云。",
            "comment": ""
        },
        {
            "title": "水调歌头",
            "content": "君恩九鼎重，臣命一毫轻。出身事主，刚甚须作不平鸣。老却西山薇蕨，闲损南窗松菊，羞死汉公卿。豺狼敢横道，草木要知名。秋已素，人又去，若为情。长沙何在，风送呜咽暮潮声。举棹却寻归路，挥麈莫谈时事，得酒且频倾。一片古时月，千里伴君行。",
            "comment": ""
        },
        {
            "title": "清平乐",
            "content": "天涯重九。独对黄花酒。醉拈黄花和泪嗅。忆得去年携手。去年同醉流霞。醉中折尽黄花。还是黄花时候，去年人在天涯。",
            "comment": ""
        },
        {
            "title": "点绛唇",
            "content": "缓解罗裳，十分鸳履低腰素。冰香微度。一罅殷红露。风折芳莲，影落盆池去。多羞处。怕人偷觑。粉面频回顾。",
            "comment": ""
        },
        {
            "title": "南歌子",
            "content": "畴昔飞鸾侣，而今断雁行。西风岭外下斜阳。无赖一钩新月、挂人肠。双泪沾襟袖，孤灯对客床。枕馀衾剩只残香。别得娇痴不睡、也思量。",
            "comment": ""
        },
        {
            "title": "浪淘沙",
            "content": "好恨这风儿。催俺分离。船儿吹得去如飞。因甚眉儿吹不展，叵耐风儿。不是这船儿。载起相思。船儿若念我孤恓。载取人人篷底睡，感谢风儿。",
            "comment": "【注释】这是一首俚俗之作，通篇借“风”与“船”这两件事物铺开。劈头两句就是“无理而有情”的大白话：“好恨这风儿，催俺分离 ！”其实，催他与恋人分别的并不真是风，然而他却怪罪于风，这不过是他“怨归去得疾”（《西厢记》崔莺莺长亭送别张生时的唱辞中语）的另一种表达方式。正如睡不着却怪枕头歪那样，这种“正理歪说”的风趣话中其实包含着难以言传的离别之痛。以下三句便紧接“风儿”而来，越加显得波峭有趣：“船儿吹得去如飞，因甚眉儿吹不展？叵耐风儿！”它所埋怨的仍是这个“该死”的“风儿”，不过语意更有所发展。意谓：既然你能把船儿吹得象张了翅膀一样飞去，那你又为什么不把我的眉结吹散（侧面交代作者的愁颜不展 、双眉打结），真是“可恨可恶”（“叵耐”本指“不可耐”之义，这里含有“可恨”之意）透顶！眉心打结，本是词人自己的心境使然。俗语云：“心病还须心药医”。词人不言自己无法解脱离别的苦恼，却恨起风马牛不相及的“风儿”来 ，这真是一种不可思议的“怪语”和“奇想”，亦极言其“怨天尤人”的烦恼之深矣。人的感情，每到那种极深的境界时 ，往往便会产生某种程度的变态。石孝友的这些词句 ，便故意地利用这种“变态心理”来表现自己被深浓的离愁所折磨扭曲了的心境，确实收到了很好的艺术效果。上片主要写“风”，进而及“船”。下片则索性从船儿写起 。“不是这船儿，载起相思？”这是第一层意思。意谓：若不是偌大一个船儿，自己这一腔相思怎能装得下、载得起 ？“相思”本无“重量”可言，这里便用形象化的方法把它夸张为巨石一般的东西。说只有船儿才能把它载起 ，则“相思”之“重”、之“巨”不言自明。在“感谢”船儿帮他载起相思之情之后，作者又“得寸进尺”地向它提出了一个新的要求 ：“船儿若念我孤恓 ？载取人人篷底睡 ”。意谓：“救人须救彻 ”，你既然帮我载负了相思之情，那就索性把好事做到底吧！——因此，你若真念我孤寂烦恼得慌，何不把那个人儿（她）也一起带来与我共眠在一个船篷下呢 ？但这件事儿光靠“船儿”还不行，那就又要转而乞求“ 风神”——请它刮起一阵怪风，把她从远处的岸边飞载到这儿来吧 。如是 ，则不胜“感谢”矣，故曰：“感谢风儿”！全词通过先是怨风、责风，次是谢船、赞船，再是央船、求风，最后又谢风、颂风，曲折而生动地展示了词人在离别途中的复杂心境：先言乍别时“愁一箭风快” （周邦彦《兰陵王》）的痛楚，次言离途中“黛蛾长敛（这里则换了男性的双眉而已），任是春风吹不展”的愁闷，最后则突发奇想地写他希冀与恋人风雨同舟的渴望。这三层心思，前二层是前人早就写过的，但石孝友又加以写法上的变化，而第三层则可谓是他的“创造”。这种大胆而奇特的幻想 ，恐怕与他接受民间词的影响有关。比如敦煌词中就有很多奇特的想象，如“枕前发尽千般愿，要休且待青山烂，水面上秤锤浮，直待黄河彻底枯&#8943;&#8943;”又如“夜久更阑风渐紧，为奴吹散月边云，照见负心人”如此等等，不一而足。众所周知，常见的文人词在描写离情别绪时，特别喜欢用“灞桥烟柳”、“ 长亭芳草 ”、“绣阁轻抛”、“浪萍难驻”之类的华丽词藻。即如石孝友自己，也写过“立马垂杨官渡，一寸柔肠万缕。回首碧云迷洞府，杜鹃啼日暮”（《谒金门》）之类的“雅词”。然而此首《浪淘沙》却一反文人词常见的面貌，出之以通俗、风趣、幽默、诙谐的风格，却又并不妨碍它抒情之“真” 、之“深”，故而可称是首别具“谐趣”和“俗味”的佳作。在读惯了那些浓艳得发腻的离别词后，读一读这首颇有民歌风味的通俗词，真有点象吃惯了鱼腥虾蟹之后尝到山果野蔌那样，很富有些新鲜的感觉。"
        },
        {
            "title": "西地锦",
            "content": "回望玉楼金阙。正水遮山隔。风儿又起，雨儿又煞，好愁人天色。两岸荻花枫叶。争舞红吹白。中秋过也，重阳近也，作天涯行客。",
            "comment": ""
        },
        {
            "title": "玉楼春",
            "content": "井花暖处新阳动。节物撩人添倥偬。寒齑冰齿晕轻澌，败絮粟肌悭短梦。文章彻了成何用。闷拨炉灰窥饭瓮。寻思已得到春时，预把五穷连夜送。",
            "comment": ""
        },
        {
            "title": "鹧鸪天",
            "content": "贤圣相逢信有因。同年同月下穹庭。紫薇花下丝纶手，采石江边衮绣身。梅破腊，酒浮春。锦绷行弄掌珠新。那人请效封人祝，愿寿尧君与舜臣。",
            "comment": ""
        },
        {
            "title": "长相思",
            "content": "红依稀。绿依稀。寒勒花梢开较迟。蝶魂空自迷。怕人疑。使人疑。人道闲愁想未知。歌眉因甚低。",
            "comment": ""
        },
        {
            "title": "品令",
            "content": "困无力。几度偎人，翠颦红湿。低低问、几时麽，道不远、三五日。你也自家宁耐，我也自家将息。蓦然地、烦恼一个病，教一个、怎知得。",
            "comment": ""
        },
        {
            "title": "鹧鸪天",
            "content": "露叶披残露颗传。明星著地月流天。不辞独赏穷今夜，应为相逢忆去年。辜窈窕，负蝉娟。谁知两处照孤眠。姮娥不怕离人怨，有甚心情独自圆。",
            "comment": ""
        },
        {
            "title": "卜算子",
            "content": "冷蕊閟红香，瘦节攒苍玉。更著堂堂十八翁，取友三人足。惜此岁寒姿，移向屏山曲。纸帐熏炉结胜缘，故伴仙郎宿。",
            "comment": ""
        },
        {
            "title": "西江月",
            "content": "脉脉无端心事，厌厌不奈春酲。越罗衫薄峭寒轻。试问几番花信。万点风头柳絮，数声柳外啼莺。斜阳还傍小窗明。门掩黄昏人静。",
            "comment": ""
        },
        {
            "title": "传言玉女",
            "content": "雪压梅梢，金袅柳丝轻敛。锦宫春早，乍风和日暖。华国翠路，九陌绮罗香满。连空灯火，满城弦管。月射西楼，更交光照夜宴。万人拥路，指鳌山共看。花旗翠帽，到处朱帘高卷。归时常是，漏残银箭。",
            "comment": ""
        },
        {
            "title": "眼儿媚",
            "content": "愁云淡淡雨潇潇。暮暮复朝朝。别来应是，眉峰翠减，腕玉香销。小轩独坐相思处，情绪好无聊。一丛萱草，几竿修竹，数叶芭蕉。",
            "comment": "【注释】这首词传情达物，纯真自然，没有矫柔造作之感。上片从触景生发开去，产生浓浓情意，下片情景交融，即使后来曲终情意仍在。写景时海阔天空，错综交叉，对人的别离之恨和相思之苦作了尽情渲染；写情时则突破空间、地域的限制，或从感情来揣摩对方，或直抒胸臆，充分表达自己的相思情，虚虚实实，交错使用，心灵与大自然融于一体，表现了作者很高的抒情技巧。“愁云淡淡雨萧萧 ，暮暮复朝朝”，上片起调二句，不仅点出节气，而且兼有渲染气氛，烘托情绪的作用。“淡淡”、“萧萧”、“暮暮”、“朝朝”四个叠字，以声传情，用得自然而巧妙。“淡淡”摹阴霾的天色，“萧萧”状淅沥的雨声，以此交织成有声有色的惨淡画面，为写相思怀人布设了特定背景 。“朝朝暮暮”，写的是愁云苦雨，相思无聊之长久。“暮暮”、“朝朝”的风雨渲染了一种沉闷、迷濛、凄冷的氛围。作者怀人的心曲寓于客体环境，愁云与愁绪、雨声与心声交织融合，雨不断 ，思无穷，愁不绝，彼此相生相衬。春情漠漠，相思绵绵，作者不由发出内心的慨叹：“别来应是，眉峰翠减，腕玉香销。”这三句 ，是思极而生的想象虚拟之词。作者思念遥远的情人，推想她别后容态的变化，古人说，“女为悦己者容”，想必陷于离别痛苦中的她，独居无伴，已无心梳妆修饰，随着无休止的思念，一定会日渐容衰体瘦，以至“眉峰翠减 ，腕玉香销”。作者从对方着笔，借人映己，运实于虚，笔端饱含体贴关切之情，在容态宛然但又空灵虚幻的形象中，寄托着自己的无限思念。词的下片，才正面写到自己的相思的苦况 。“小轩独坐相思处 ，情绪好无聊 。”上句描画形影孤单，独坐小轩，相思盈怀的情态，下句直言此时情怀。一个“独”字，托出孤寂悒郁的神情和四顾茫然的怅惘。独坐相思，因相思无望而觉百无聊赖，两句由眼前处境导出心境 ，叙事言情质实直率 。但是，究竟何等“无聊” ，却未详言，而于结拍处借景物曲曲传出。结处三句 ，作者独取“萱草”、“修竹”、“芭蕉”三个物象，一句一景，又合成一体，含有不尽之意。“萱草”又名“谖草”，古人以为此草可以忘忧。《诗》毛传：“谖草令人忘忧。”嵇康《养生论》亦云 ：“合欢蠲忿，萱草忘忧，愚智所共知也 。”然而，作者相思心切，既得萱草，也不足以解忧，这就加倍突出忧思的绵绵无尽，难排难解。修竹、芭蕉，在此都是助愁添恨的景物。杜甫《佳人》诗中有“天寒翠袖薄，日暮倚修竹”之句，翠竹与美人互相映衬，而如今，只见“ 修竹 ”而不见美人，自然会触目伤怀。李商隐《代赠二首》（其一）有“芭蕉不展丁香结 ，同向春风各自愁”的诗句，李煜《长相思》也写道 ：“帘外芭蕉三两窠 ，夜长人奈何！”在寂寞的相思中，身边的萱草 、修竹、芭蕉，无不关合着忧思，呈于眼前，添愁加恨。这三个物象 ，仿佛从眼前景中信手拈来，不经意地罗列，实则寓含了丰富的感情内涵。范晞文《对床夜语》卷二曾引《四虚序》云：“不以虚为虚，而以实为虚 ，化景物为情思 。”以景物来象征情思，是我国古代诗词中常见的写法。此词收尾三句，融情入景，正是一种“以实为虚”，悠然不尽的妙结。总而言之 ，石孝友的这首《眼儿媚》，深刻诚挚地刻划了作者在绵绵不断的春雨中的寂寥况味中思恋情人的心情，在抒情手法上也可谓独树一帜。"
        },
        {
            "title": "蓦山溪",
            "content": "莺莺燕燕。摇荡春光懒。时节近清明，雨初晴、娇云弄暖。醉红湿翠，春意酿成愁，花似染。草如剪。已是春强半。小鬟微盼。分付多情管。痴呆不知愁，想怕晚、贪春未惯。主人好事，应许玳筵开，歌眉敛。舞腰软。怎向轻分散。",
            "comment": ""
        },
        {
            "title": "夜行船",
            "content": "昨日特承传诲。欲相见、奈何无计。这场烦恼捻著嚎，晓夜价、求天祝地。教俺两下不存济。你莫却、信人调戏。若还真个肯收心，厮守著、快活一世。",
            "comment": ""
        },
        {
            "title": "菩萨蛮",
            "content": "酒浓花艳秋波滑。舞馀腰素花枝活。相见又还休。不禁归去愁。醉衾成独拥。月冷知霜重。早是梦难成。梅花肠断声。",
            "comment": ""
        },
        {
            "title": "鹧鸪天",
            "content": "一夜冰澌满玉壶。五更喜气动洪炉。门前桃李知麟集，庭下芝兰看鲤趋。泉脉动，草心苏。日长添得绣工夫。试询补衮弥缝手，真个曾添一线无。",
            "comment": "【注释】①冰澌：冰消溶。②洪炉：大炉。喻天地造化之功。③“门前”句：“桃李”指生徒。麟集：言人材荟萃。④“底下”句：“芝兰”喻兄弟子侄。“鲤趋”言子承父教，语出《论语·季氏》：“鲤趋而过庭。”鲤为孔子之子。⑤添一线：冬至后白昼渐长，古有“吃了冬至面，一日添一线”之谚。【评解】这首小词作于冬至前一日。特意胪列佳气，讴歌鼎盛。虽使事用典稍觉板重，毕竟典丽工整，气度自在。"
        },
        {
            "title": "满江红",
            "content": "帘卷南薰，微雨过、天容似沐。开绮燕，红蕖别馆，绿槐高屋。灵寿杖横龙脊瘦，长年酒酿鹅儿熟。唤飞琼、亲捧紫霞杯，歌新曲。双凤好，温和玉。谈俭幕，嬉莱眼。且功成身退，注名仙箓。莲社焚香冰琢句，兰亭泚笔云翻墨。愿朱颜、长伴赤松游，骑黄鹄。",
            "comment": ""
        },
        {
            "title": "清平乐",
            "content": "霁光摇目。春入郊原绿。残雪压枝堆烂玉。时闻枝间蔌蔌。瘦藤细履平沙。醉中一任欹斜。落日数声啼鸟，香风满路梅花。",
            "comment": ""
        },
        {
            "title": "摊破浣溪沙/山花子",
            "content": "落日秋风岭上村。全稀过雁少行人。正是悲伤愁绝处，更黄昏。漠漠野烟生碧树，漫漫衰草际黄云。借使昔人行到此，也销魂。",
            "comment": ""
        },
        {
            "title": "玉楼春",
            "content": "扁舟破浪鸣双橹。岁晚客心分万绪。香红漠漠落梅村，愁碧萋萋芳草渡。汉皋珮失诚相误。楚峡云归无觅处。一天明月缺还圆，千里伴人来又去。",
            "comment": ""
        },
        {
            "title": "惜奴娇",
            "content": "我已多情，更撞著、多情底你。把一心、十分向你。尽他们，劣心肠、偏有你。共你。风了人，只为个你。宿世冤家，百忙里、方知你。没前程、阿谁似你。坏却才名，到如今、都因你。是你。我也没星儿恨你。",
            "comment": "【注释】我国古代词的创作主要起自民间，石孝友这首词仍和民间诗词保持着密切的继承关系，加上词人朴实自然的艺术表现，畅快淋漓地感情抒发，使它更具有民间词的生机和活力。这是一首以独木桥体写的恋情词。全词采用口语，质朴真率。初看起来，似乎是抒情主人公向对方倾诉爱慕之情。照此理解，勉强也说得通，却无多少情趣。试想，如果一方口若悬河，滔滔不绝；另一方沉默无语，洗耳恭听，那还算是什么情人呢？仔细体会，这是一对情侣的相互对话 。其中的“你”，时而是男方的口吻指女方，时而是女方的口吻指男方，两个人你一言我一语地在谈情逗趣。当然，其中省去了不必要的叙述性语言，以适应词调体式的需要。试作如下分解：（男）我已多情 ，更撞著、多情底你。把一心、十分向你。（女）尽他们（旧校谓“尽”字上下少一字。此调他词皆作四字句），劣心肠 、偏有你。共你。风了人，只为个你。（男）宿世冤家，百忙里、方知你。（女）没前程、阿谁似你！（男）坏却才名，到如今、都因你。（女）是你！（潜台词：你自不争气，岂能怪我？）（男）我也没星儿恨你。（星儿：一丁点儿。）从对话看 ，当系男女双方处于热恋阶段的语言。男方显然较为主动，表达恋情的方式也较为直率；女方稍显含蓄，她先不直说，而是绕开一层，从周围环境谈起，顺势表明自己的态度：尽管“他们”如何如何，“她”并不在乎。“尽”、“偏”、“只”三个程度副词充分显示了她坚如磐石、执着追求爱情的决心，从中可窥见其个性的刚毅和果敢 。“劣心肠 、偏有你”的“劣”字 ，有“美好”义 ，是反训词。如张元幹《点绛唇》 ：“减塑冠儿，宝钗金缕双緌结。怎教宁帖，眼恼儿里劣”，眼恼同眼脑，即眼睛，“劣”是眼中所见女子的美好形象 。此词是说她的美好心灵中，只藏有他一个人。“风了人，只为个你”，“风”同疯，即入魔，入迷；“人”是女子自称 。柳永《锦堂春》：“认得这疏狂意下 ，向人诮譬如闲”，为女子自叹薄情郎视她直似等闲，可证。以“人”字自称，现在口语中还沿用，作“人家”。词的下片，脱口一个“宿世冤家” ，生动贴切。以“冤家”称呼恋人，是民歌中极其常见的一种昵称。“宿世”即前世，说他们的恋爱关系是“前生注定事”，分量更加重 。《蕙风词话》卷二引宋人蒋津《苇航纪谈》云 ：“作词者流多用‘冤家’为事。初未知何等语，亦不知所出。后阅《烟花记》，有云：‘冤家之说有六：情深意浓，彼此牵系 ，宁有死耳，不怀异心，所谓冤家者一 。&#8943;&#8943;’”爱极而以骂语出之，更见感情的亲密无间。“百忙里、方知你”，语中透露出男子有些装腔作势的神态，一是想讨好对方，说相见恨晚；二是想趁机炫耀一下自己的才能非凡。女方却不买帐，还故意说反话：“没前程、阿谁似你！”男子显然有些尴尬，想挽回面子，并找个台阶下来。不料，急不择言，说出了自己没有取得功名，都因为恋着你的缘故，反被女子抓住了话柄。女子故作娇嗔，男方似乎慌了手脚，连忙表白自己并没有半点怨恨这个。自然，两个又重归于好。这一段小小的对话，饶有风趣，具有戏剧性的效果 ，可令人想见男女双方对话时的情景，具有生动传神的艺术魅力。从词中的对白看，男女双方的地位是平等的，双方情投意合，自由恋爱，不受外界影响，不因利禄移情别恋，生活情味浓郁，也没有什么庸俗低级的东西。从词的结构看，上下片形成了有机的统一，只有感情的绵延发展，没有明确的分段界限。人物的对话与心理发展的进程息息相通，没有任何生硬不适之感，一气呵成，情感自然流注其中。诗中全部采用对话的方式来写 ，《诗经》中早有此例 ，如《齐风·鸡鸣》，四句一章中，两句换一人口气。词人继承了这种独特的表现方式，并从现实生活中吸取艺术营养，使这种表达方式更加完善地运用于词的创作 。在这首词中，人物的语言不仅口语化、生活化，而且个性化，使人物的内心世界充分得以显示；同时，对话本身还有一定的戏剧味，能使读者如闻其声，如见其人，具有强烈的生活气息和民歌风味。明人毛晋跋石孝友《金谷遗音》云 ：“余初阅蒋竹山集，至‘人影窗纱’一调，喜谓周秦复生，又恐《白雪》寡和。既更得次仲（石孝友字）《金谷遗音》，如《茶瓶儿》、《惜奴娇》诸篇，轻倩纤艳，不堕‘愿奶奶兰心蕙性’之鄙俚，又不堕‘霓裳缥缈、杂佩珊珊’之叠架 ，方之蒋胜欲（蒋捷，竹山），余未能伯仲也。”“轻倩纤艳”，是就描写男女之间的恋情而言。清新细腻，优美生动，能抓住稍纵即逝的情感火花加以表现，意新语妙，可为此四字注解。不流于鄙俚薄俗，又不落入叠床架屋，是说其词既无市侩庸俗之气，也没有堆砌的毛病 。总起来说，即：新颖而不陈腐，自然而不生造，通俗而不鄙俚，轻俊而不板滞，正是此词的特色所在。在石孝友《金谷遗音》集中今存《惜奴娇》二首。万树《词律》堆絮园原刻本都收为“又一体 ”（其后恩锡、杜文澜合刻本以“脱误” 、“俚俗”为理由删去）。此首用韵 ，系独木桥体形式之一，全词以一个“你”字通押 。前人连用“你”字的词句亦不少见，如“怨你又恋你、恨你、惜你、毕竟教人怎生是”（黄庭坚《归田乐引》），一般指的总是同一个人，石孝友这首词却能随宜变换，似重复却不单调。"
        },
        {
            "title": "丑奴儿/采桑子",
            "content": "凌花镜里桃花笑，清影团团。月淡风寒。深夜移灯许细观。武陵溪上当时事，何处飞鸾。泪纸惊澜。飘尽红英不忍看。",
            "comment": ""
        },
        {
            "title": "水调歌头",
            "content": "清霜洗空阔，黍管吹秋灰。七蓂馀翠，半月流素影徘徊。天遣蟠根仙李，世折一枝丹桂，积庆到云来。风骨峭冰玉，谈辩屑琼瑰。黄阁老，金闺彦，谪仙才。小分铜竹，遍洒雨露楚江隈。好把萧滩玉笥，变作嘉肴芳酒，为寿莫停杯。飞诏下霄汉，调鼎待盐梅。",
            "comment": ""
        },
        {
            "title": "江城子",
            "content": "青青杨柳水边桥。水迢迢。柳摇摇。缓引离觞，频驻木兰桡。我是行人君是客，俱有恨，总无聊。冰澌波暖数琼瑶。舞情飙。拂春潮。一片别魂，销尽遣谁招。不似严阳山上雪，魂易尽，雪难消。",
            "comment": ""
        },
        {
            "title": "念奴娇",
            "content": "平湖阁上，正残虹挂雨，微云擎月。万顷琉璃秋向冷，忍便翠销红歇。北海樽罍，西园游宴，兴逸湖山发。飞尘不到，坐移蓬岛珠阙。莫厌笑口频开，少年行乐事，转头胡越。公子多情真爱客，敢惮深杯百罚。太一舟轻，芙蓉城锁，醉指神仙窟。乘风归去，尽教吹乱华发。",
            "comment": ""
        },
        {
            "title": "西江月",
            "content": "歌彻秋娘金缕，醉扳织女云车。而今谁复荐相如。拔剑茫然四顾。好景凭诗断送，闲愁著酒消除。镜中丝发莫惊呼。春满珠帘绣户。",
            "comment": ""
        },
        {
            "title": "浣溪沙 集句",
            "content": "宿醉离愁慢髻鬟。绿残红豆忆前欢。锦江春水寄书难。红袖时笼金鸭暖，小楼吹彻玉笙寒。为谁和泪倚阑干。",
            "comment": "【注释】①宿醉：隔夜酒醉。②髻鬟：古代妇女的发髻。③红豆：王维《相思》诗：“红豆生南国，春来发几枝，愿君多采撷，此物最相思。④金鸭：鸭形铜香炉。【评解】诗有集前人成句而成者，此词亦然。全词六句，分别从韩偓和晏几道的《浣溪沙》、晏几道《西江月》、秦观《木兰花》、李璟《浣溪沙》和李煜《捣练于》中各取一句，集合而成。读来宛然妙合，毫无拼凑之痕。"
        },
        {
            "title": "南歌子",
            "content": "乱絮飘晴雪，残花绣地衣。西园歌舞骤然稀。只有多情蝴蝶、作团飞。旧事深琴怨，新愁减带围。倚楼凝望更依依。怕见一天风雨、卷春归。",
            "comment": ""
        },
        {
            "title": "南歌子",
            "content": "草色裙腰展，冰容水镜开。又还春事破寒来。一夜东风吹绽、後园梅。糯瓮篘香酿，熏炉续麝煤。休惊节物暗相催。赢取大家沈醉、探春杯。",
            "comment": ""
        },
        {
            "title": "江城子",
            "content": "相逢执手也踟蹰。立斯须。话区区。借问来时，曾见那人无。忍泪啼痕香不减，虽少别，忍轻辜。霜风摇落岁将徂。景凋疏。恨萦纡。过尽行云，我在与谁居。一掬归心飞不去，层浪叠，片蟾孤。",
            "comment": ""
        },
        {
            "title": "清平乐",
            "content": "山明水嫩。潇洒桐庐郡。极目风烟无限景。说也如何得尽。自怜俗状尘容。几年断梗飘蓬。借使严陵知道，祗应笑问东风。",
            "comment": ""
        },
        {
            "title": "燕归梁",
            "content": "楼外春风桃李阴。记一笑千金。翠眉山敛眼波侵。情滴滴、怨深深。当初见了，而今别後，算此恨难禁。与其向後两关心。又何似、□而今。",
            "comment": ""
        },
        {
            "title": "渔家傲",
            "content": "夜半潮声来枕上。击残梦破惊魂荡。见说钱塘雄气象。披衣望。碧波堆里排银浪。月影徘徊天滉漾。金戈铁马森相向。洗尽尘根磨业障。增豪放。从公笔力诗词壮。",
            "comment": ""
        },
        {
            "title": "满江红",
            "content": "分景亭前，梅红糁、柳金谁粟。芳意闹，烧灯初过，坠萱才六。此日悔康歌别驾，当年神降生崧岳。看邦人，称寿雾凝香，杯丛玉。采石月，光天禄。姑溪水，增川福。炳灵祥曾产，瑞枝奇木。秋露短檠诗礼训，春风小院琵琶曲。愿长眉疏鬓等松椿，年年绿。",
            "comment": ""
        },
        {
            "title": "浣溪沙",
            "content": "迎客西来送客行。堆堆历历短长亭。殢人残酒不能醒。烟染暮山浮紫翠，霜凋秋叶复丹青。凭谁图写入银屏。",
            "comment": ""
        },
        {
            "title": "木兰花/玉楼春",
            "content": "阳关声里催行色。马惜离群人惜别。入怀风月记衔杯，迎步溪山供散策。阴飙断渡江吹白。晴壑吞云天放碧。悬知诗兴满归途，三四野梅开的砾。",
            "comment": ""
        },
        {
            "title": "念奴娇",
            "content": "闷红颦翠，惜流年、忍对艳阳时节。白玉楼成人去後，两地音尘都绝。鸾鉴分飞，梦云零乱，欢意今衰飒。墨痕红淡，忆曾题遍红叶。须信後约难凭，臂啮鬟剪，也只成虚说。满眼凄凉无限事，付与丁香愁结。欲语情酸，临岐步懒，怅望兰舟发。出门谁伴，泪昏一片孤月。",
            "comment": ""
        },
        {
            "title": "朝中措",
            "content": "乱山叠叠水泠泠。南北短长亭。客路如天杳杳，归心能地宁宁。春光荏苒花期，冷落酒伴飘零。鬓影黄边半白，烧痕黑处重青。",
            "comment": ""
        },
        {
            "title": "满庭芳",
            "content": "修竹挼蓝，梅山耸翠，小小佳处西安。从来闻说，今日还来看。便好求田问舍，耳溪涧、目饱林峦。争知道，尘缘未了，无计与盘桓。小蛮。应念处，弦孤么凤，镜掩孤鸾。愁在见多情，素日闲闲。早晚扁舟两桨，惊翠枕、云巘风湍。从前去，殷勤细数，细数万重滩。",
            "comment": ""
        },
        {
            "title": "宝鼎现",
            "content": "雪梅清瘦，月桂圆冷，天街新霁。想帝辇、三朝薄暮，催促烛龙开扇雉。正拜舞、捧玉卮为寿，花满香铺凤髓。罄禹穴、胥涛万顷，春入南山声里。鼎轴元老诗书帅。体宸衷、双奉亲意。勤色养、行春惜花，夜欢宴、瑶池衣彩戏。鼓淑气、遍湖山千里。惊破悭红涩翠。笑那个痴儿无赖。打得金鱼坠地。休念太守当年，曾手把青藜照字。对珠帘云栋，收拾太平歌舞辍。庆母爱、小宽王事。馀沥□肠，看不日、归步沙堤，又赞重华孝治。",
            "comment": ""
        },
        {
            "title": "临江仙",
            "content": "枕上莺声初破睡，峭寒轻透帘帏。起来惆怅有谁知。雨狂风转急，揉损好花枝。薄幸别来春又老，等闲误却佳期。斜阳影里立多时。远山何事□，相对蹙修眉。",
            "comment": ""
        },
        {
            "title": "青玉案",
            "content": "征鸿过尽秋容谢。卷离恨、还东下。剪剪霜风落平野。溪山掩映，水烟摇曳，几簇渔樵舍。芙蓉城里人如画。春伴春游夜转夜。别後知他如何也。心随云乱，眼随天断，泪逐长江泻。",
            "comment": "【注释】①剪剪：形容风势轻寒。②芙蓉城：四川成都的别称，以五代时后蜀孟昶在城上种芙蓉花而得名。【评解】此为离芙蓉城东下舟中恋念所欢之词。上片写眼前沿江两岸风景，下片怀旧游而兴无限怅思。“心随云乱”句，摹“心事如波涛”（李商隐诗句）之状，甚有情味。"
        },
        {
            "title": "木兰花/玉楼春",
            "content": "寻春误入桃源洞。草草幽欢聊与共。牢笼风月此时情，做造溪山今夜梦。柳蹊未放金丝弄。梅径已经香雪冻。春愁离恨重於山，不信马儿驼得动。",
            "comment": ""
        },
        {
            "title": "减字木兰花",
            "content": "空阶雨过。细草摇摇光入座。斜日多情。恋恋幽窗故故明。沈吟无语。立遍梧桐庭下树。病叶先秋。零乱风前片段愁。",
            "comment": ""
        },
        {
            "title": "满庭芳",
            "content": "笔走龙蛇，词倾河汉，妙年德艺双成。帝庭敷奏，亲擢冠群英。龙首其谁不取，便直饶、勋业峥嵘。偏他甚，泼天来大，一个好声名。忆曾。瞻拜处，当年汝水，今日溢城。叹白首青衫，又造宾闳。谨贽诗文一卷，仗仙风、吹到蓬瀛。依归地，熏香摘艳，作个老门生。",
            "comment": ""
        },
        {
            "title": "临江仙",
            "content": "常记梦云楼上住，残灯影里迟留。依稀绿惨更红羞。露痕双脸泪，山样两眉愁。数片轻帆天际去，云涛烟浪悠悠。今宵独宿古江头。水腥鱼菜市，风碎荻花洲。",
            "comment": ""
        },
        {
            "title": "谒金门",
            "content": "山雨绝。山重冷如冰雪。窗外芭蕉三两叶。影排窗上月。醉枕惊回蝴蝶。好梦无人共说。心事悠悠芳草歇。不眠听鼠啮。",
            "comment": ""
        },
        {
            "title": "鹧鸪天",
            "content": "六十仙翁抱桂栽。果符吉梦诞英才。上天与降麒麟种。明月还生蚌蛤胎。华阁启，玳筵开。快呼玉手捧金罍。要知远地无功客，曾到高门作贺来。",
            "comment": ""
        },
        {
            "title": "南歌子",
            "content": "凤髻斜分翠，鸳鞋小砑红。东君著意绮罗丛。最好一枝特地、怨春风。懊恨无情语，娇羞忍笑容。相看疑是梦魂中。怕逐飞云归去、断行踪。",
            "comment": ""
        },
        {
            "title": "点绛唇",
            "content": "著意栽银，砌成叶叶莲花舫。醉霞摇荡。恰似凌波样。自笑平生，鲸吸洪波量。孤心赏。不如深幌。一搦酬千想。",
            "comment": ""
        },
        {
            "title": "卜算子",
            "content": "折得月中枝，坐惜青春老。及至归来能几时，又踏关山道。满眼秋光好。相见应须早。若趁重阳不到家，只怕黄花笑。",
            "comment": ""
        },
        {
            "title": "望海潮",
            "content": "离情冰泮，归心云扰，黯然凝伫江皋。柳色摇金，梅香弄粉，依稀满眼春娇。常记极游遨。更与持玉斝，因解金貂。郎去翟塘，妾家巫峡水迢迢。别来暗减风标。奈碧云暗断，翠被香消。春草生池，芳尘凝榭，凄凉月夕花朝。千里梦魂劳。但鸟啼渡口，猿响山椒。拟把无穷幽恨，万叠写霜绡。",
            "comment": ""
        },
        {
            "title": "卜算子",
            "content": "见也如何暮。别也如何遽。别也应难见也难，後会难凭据。去也如何去。住也如何住。住也应难去也难，此际难分付。",
            "comment": "【注释】①难凭据：无把握，无确期。【评解】此词以“见”、“别”、“去”、“住”四字为纲领，反复回吟聚短离长、欲留不得的怅惘。前后上下仅更动一两字，拙中见巧，确是言情妙品。可知诗文不必求花描，情之所至，口边语亦自佳。------------------------------“见也如何暮。”起句即叹相见恨晚。著一“也”字，如闻叹惋之声。如何，犹言为何。相见为何太晚呵！主人公是个中人，见也如何暮，其故自知，知而故叹，此正无理而妙。从此一声发自肺腑的叹恨，已足见其情意之重，相爱之挚矣。但亦见得其心情之枨触 。此为何故？“别也如何遽。”又是一声长叹：相别又为何太匆忙呵！原来，主人公眼下正当离别。此句中如何，亦作为何解。叹恨为何仓促相别，则两人忘形尔汝，竟不觉光阴荏苒 ，转眼就要相别之情景，可不言而喻。上句是言过去，此句正言现在 。“别也应难见也难 ”，则是把过去之相见、现在之相别一笔挽合，并且暗示着将来难以重逢。相见则喜，相别则悲，其情本异。相见时难，相别亦难，此情则又相同。两用难字 ，挽合甚好，语意精辟。不过，相别之难，只缘两情之难舍难分，相见之难，则为的是人事错迕之不利。两用难字，意蕴不同，耐人寻味。见也难之见字，一语双关，亦须体味。见，既指初见，也指重见，观上下文可知。初见诚为不易——“见也如何暮”。重见更为艰难——“ 后会无凭据”。后会无凭，关合起句“见也如何暮”，及上句“ 见也难”之语，可知此一爱情实有其终难如愿以偿的一番苦衷隐痛。主人公情好如此，而终难如愿以偿，其原因不在主观而在客观方面，也可想而知。事实上，虽说是愿天下有情人终成了眷属，可是毕竟是此事古难全呵。上片叹恨相见何晚，是言过去，又叹相别何遽，是言现在，再叹后会无凭，则是言将来。在此一片叹惋声中，已道尽此一爱情过去现在未来之全部矣。且看词人他下片如何写。“去也如何去，住也如何住 ”，写行人临去时心下犹豫。此处的“如何”，犹言怎样 ，与上片用法不同。行人去也，可是又怎样去得了、舍得走呵！可是要“住” ，即留下不去呢，情势所迫，又怎么能够？正是“住也应难去也难 ”。此句与上片同位句句法相同 ，亦是挽合之笔 。句中两用难字，意蕴相同。而“别也应难见也难”之两用难字，则所指不同。此皆须细心体味。写临别之情，此已至其极。然而，结句仍写此情，加倍写之，笔力始终不懈。“此际难分付。”此际正谓当下临别之际。分付训发落，宋人口语。难分付，犹言不好办。多情自古伤离别，而临别之际最伤心。此时此刻 ，唯有徒唤奈何而已。词情在高潮，戛然而止，余音却在绕梁，三日不绝！此词在艺术上富于创新。其构思 、结构、语言、声情皆可称道。先论其构思。一般离别之作，皆借助情景交炼，描写离别场景 ，刻画人物形象，以烘托、渲染离情。此词却跳出常态，另辟蹊径，既不描写景象，也不刻画人物形象，而是直凑单微，托出离人心态。如此则人物情景种种，读者皆可于言外想象得之。清李调元《雨村词话》卷二评云 ：“ 词中白描高手，无过石孝友 。《卜算子》&#8943;&#8943;所谓不著一字，尽得风流 。”这是个准确的艺术判断。所谓白描，即用笔单纯简练，不加烘托渲染。用白描手法抒情，正是此词最大特色。所谓不著一字，尽得风流，即指不著笔墨于人物形象情景场面 ，而读者尽可得之于体味联想。在中国文学中，意内言外含蓄之美，并非限于比兴写景，也可见诸赋笔抒情，此词即是一证。次论其结构。《卜算子》词调上下片句拍匀称一致，此词充分利用了这一特点营造其抒情结构 。上下片句法完全一样，全幅结构结态便具有对仗严谨之美。但上片是总写相见、相别、后会无凭，把过去现在将来概括一尽，下片则全力以赴写临别，突出最使离人难以为怀的一瞬，使全曲终于高潮，便又在整齐对应中显出变化灵活之妙。再论其语言。此词语言纯然口语，明白如话，读上来便如闻其声，如见其人。尤其词中四用如何，五用难字，八用也字，兼以分付结尾，真是将情人临别伤心惶惑无可奈何万般难堪之情 ，表现得淋漓尽致。可谓极词家以白话为词之能事。最后论其声情 。《卜算子》词调由六句五言、两句七言构成，七言句用平声字为句脚，五言句皆用仄声字叶韵。此词上下片两七言句皆用难字为句脚，全词用去声字叶韵。八用也字，四用如何，及四用难字，皆用在上下片同位句同一位置。这样，整齐的句拍，高亮的韵调，复沓的字声，便构合成一部声情协调又饶拗怒、凄楚激越而又回环往复的乐章，于其所表现的缠绵悱恻依依不舍之离情，实为一最佳声情载体。此词能在众多的离别佳作中别具一格，显出魅力，确有其艺术独创之奥妙在。众所周知，离别是中国文学史上万古常青的一大主题。自《诗·邶风·燕燕》以来，描写离别伤思的上乘之作何止万千。尽管如此，今天读到石孝友的这首《 卜算子》，却仍觉清新俊逸，感到犹如一股和暖的春风袭来，令人百看不厌。"
        },
        {
            "title": "鹧鸪天",
            "content": "花漏声乾月隐墙。琯灰迎晓透新阳。物情渐逐云容好，欢意偏随日脚长。山作鼎，玉为浆。寿杯丛处艳梅妆。醉乡路接华胥国，应梦朝天侍赭黄。",
            "comment": ""
        },
        {
            "title": "蓦山溪",
            "content": "醉魂初醒。强起寻芳径。一似楚云归，诮没个、鳞书羽信。疏狂踪迹，虚度可怜春，阴还闷。晴还困。赢得无端病。菱花宝镜。拆破双鸾影。别袖忍频看，生怕见、啼红醉粉。而今憔悴，瘦立对东风，红成阵，绿成阴，况是春将尽。",
            "comment": ""
        },
        {
            "title": "菩萨蛮",
            "content": "花销玉瘦斜平薄。舞衣宽尽腰如削。困甚不胜娇。乌云横鬓翘。双蛾颦浅黛。鸾镜愁空对。罗袖晚香寒。泪珠和粉弹。",
            "comment": ""
        },
        {
            "title": "西江月",
            "content": "拽尽风流露布，筑成烦恼根基。早知恁地浅情时。枉了教人恁地。惜你十分撋就，把人一味禁持。这回断了更相思。比似人间没你。",
            "comment": ""
        },
        {
            "title": "画堂春",
            "content": "寒蛩切切响空帷。断肠风叶霜枝。凤楼何处雁书迟。空数归期。□□沈腰春瘦，却成宋玉秋悲。又还辜负菊花时。没个人知。",
            "comment": ""
        },
        {
            "title": "点绛唇",
            "content": "霁景澄秋，晚风吹尽朝来雨。夕阳烟树。万里山光暮。一带长川，自在流今古。人何处。月波横素。冷浸蒹葭浦。",
            "comment": ""
        },
        {
            "title": "忆秦娥",
            "content": "秦楼月。秦娥本是秦宫客。秦宫客。梦云风韵，借仙标格。相从无计不如休，如今去也空相忆。空相忆。尊前欢笑，梦中寻觅。",
            "comment": ""
        },
        {
            "title": "渔家傲",
            "content": "射虎将军搴绣帽。西园公子南山豹。共跨龙媒衔凤沼。风色好。宫花御柳迎人笑。剑履醒醒天日表。集英殿下春来早。双鹗盘空擎百鸟。归来了。蓝袍锦水光相照。",
            "comment": ""
        },
        {
            "title": "玉楼春",
            "content": "小桃破尽风前萼。草草年华闲过却。十分清瘦有谁知，一点相思无处著。书凭雁字应难托。花与泪珠相对落。万红千翠尽春光，若比此情犹自薄。",
            "comment": ""
        },
        {
            "title": "一翦梅",
            "content": "萍水相逢无定居。同在他乡，又问征途。离歌声里客心孤。花尽园林，水满江湖。烟树微茫带岸蒲。何处长沙，何处洪都。要知安稳到家无。千里征鸿，一纸来书。",
            "comment": ""
        },
        {
            "title": "乌夜啼",
            "content": "潇湘雨打船篷。别离中。愁见拍天沧水、搅天风。留不住。终须去。莫匆匆。後夜一尊何处、与谁同。",
            "comment": ""
        },
        {
            "title": "千秋岁",
            "content": "春工领略。点破群花萼。对流景，伤沦落。踏青心缕懒，病酒情怀恶。无奈处，东风故故吹帘幕。腕玉宽金约。一去音容邈。鱼与雁，应难托。从前多少事，不忍思量著。心撩乱，斜阳影在栏干角。",
            "comment": ""
        },
        {
            "title": "柳梢青",
            "content": "云髻盘鸦。眉山远翠，脸晕微霞。燕子泥香，鹅儿酒暖，曾见来那。秋光已著黄花。又恰恨、尊前见他。越样风流，恼人情意，真个冤家。",
            "comment": ""
        },
        {
            "title": "惜奴娇",
            "content": "合下相逢，算鬼病、须沾惹。闲深里、做场话霸。负我看承，枉驼我、许多时价。冤家。你教我、如何割舍。苦苦孜孜，独自个、空嗟呀。使心肠、捉他不下。你试思量，亮从前、说风话。冤家。休直待，教人咒骂。",
            "comment": ""
        },
        {
            "title": "蝶恋花",
            "content": "别後相思无限忆。欲说相思，要见终无计。拟写相思持送似。如何尽得相思意。眼底相思心里事。纵把相思，写尽凭谁寄。多少相思都做泪。一齐泪损相思字。",
            "comment": ""
        },
        {
            "title": "如梦令",
            "content": "折寄陇头春信。香浅绿柔红嫩。插向鬓云边，添得几多风韵。但问。但问。管与玉容相称。",
            "comment": ""
        },
        {
            "title": "鹧鸪天",
            "content": "别後应怜信息疏。西风几度到庭梧。夜来纵有鸳鸯梦，春去空馀蛱蝶图。烟树远，塞鸿孤。垂垂天影带平芜。凭谁写此相思曲，寄与冯川郑小奴。",
            "comment": ""
        },
        {
            "title": "南乡子",
            "content": "梅雪弄芳馨。饯日迎辰契月蓂。争着琴堂称贺处，娉婷。满捧霞觞璨鲤庭。鹤等更龟龄。八十仙翁醉复醒。好倩洛阳驰誉手，丹青。乞与人间作寿星。",
            "comment": ""
        },
        {
            "title": "洞仙歌",
            "content": "芙蓉院宇，露下秋容瘦。龟鹤仙人献长寿。问蓬山别後，几度春归，归去晚，开得蟠桃厮勾。人间游戏好，鲸背风高，那更相将凤雏九。事苹蘩，工翰墨，才德兼全，人总道、古今稀有。尽从他、乌兔促年华，看绿鬓朱颜，镇长依旧。",
            "comment": ""
        },
        {
            "title": "卜算子",
            "content": "人自蕊宫来，微步香云拥。小试樽前白雪歌，叶叶秋声动。一剪艳波横，两点愁山重。收拾眉尖眼尾情，作个鸳鸯梦。",
            "comment": ""
        },
        {
            "title": "鹧鸪天",
            "content": "收拾眉尖眼尾情。夜来真个梦倾城。鸳鸯有底情难尽，蝴蝶无端梦易惊。愁一掬，月三更。绣帏应好睡轻盈。知他莫有相怜分，展转寻思直到明。",
            "comment": ""
        },
        {
            "title": "谒金门",
            "content": "归不去。归去又还春暮。洞里小桃音信阻。几番风更雨。相伴竹筇芒履。穿尽松溪花坞。早是行人贪道路。声声闻杜宇。",
            "comment": ""
        },
        {
            "title": "减字木兰花",
            "content": "角声催晓。斗帐美人初梦觉。黛浅妆残。清瘦花枝不奈寒。匆匆睡起。冷落馀香栖翠被。何处阳台。雨散云收犹未来。",
            "comment": ""
        },
        {
            "title": "阮郎归",
            "content": "烛花吹尽篆烟青。长波拍枕鸣。西风吹断雁鸿声。离人梦暗惊。乡思动，旅愁生。谁知此夜情。乱山重叠拥孤城。空江月自明。",
            "comment": ""
        },
        {
            "title": "谒金门",
            "content": "云树直。雨歇半空犹湿。山影插尖高几尺。依依衔落日。远岸双飞鸂鶒。一水无情自碧。飒飒白苹风正急。断肠人独立。",
            "comment": ""
        },
        {
            "title": "更漏子",
            "content": "烛销红，窗送白。冷落一衾寒色。鸡唤起，马驰行。月昏衣上明。酒香唇，妆印臂。竟夜人人共睡。魂蝶乱，梦鸾孤。知他睡稳无。",
            "comment": ""
        },
        {
            "title": "虞美人",
            "content": "醉寻芳草城头路。底事频凝伫。丽谯直下小层楼。鸳瓦重重匀砌、几重愁。睡红颦翠春风面。咫尺无由见。从教笑语落檐楹。图得香闺依约、认郎声。",
            "comment": ""
        },
        {
            "title": "浣溪沙",
            "content": "几曲屏山数幅波。雁声斜带夕阳过。卸帆聊醉菊花坡。旅枕梦魂归路远，秋江风紧夜寒多。薄情还解忆人麽。",
            "comment": ""
        },
        {
            "title": "水调歌头",
            "content": "高情邈云汉，长揖谢君侯。脱遗轩冕，簸弄泉石下清幽。心契匡庐猿鹤，泪染固陵松柏，一衲且蒙头。风月感平发，魂梦绕神州。漾一叶，横孤管，去来休。琵琶亭畔，正是风叶荻花秋。点检诗囊酒碗，抬贴舞裀歌扇，收尽两眉愁。回望碧云合，相伴赤松游。",
            "comment": ""
        },
        {
            "title": "长相思",
            "content": "蝶团飞。莺乱啼。陌上花开人未归。碧台歌舞稀。月入扉。风满帷。坐到黄昏人静时。清愁君不知。",
            "comment": ""
        },
        {
            "title": "如梦令",
            "content": "照水粉梅开尽。春残峭寒犹甚。秋气著人衣，斗帐玉儿生晕。那更。那更。帘外月斜风横。",
            "comment": ""
        },
        {
            "title": "鹧鸪天",
            "content": "收拾眉尖眼尾情。当筵相见便相亲。偷传翡翠歌中意，暗合鸳鸯梦里身。云态度，月精神。月流云散两无情。觉来一枕凄凉恨，不敢分明说向人。",
            "comment": ""
        },
        {
            "title": "满江红",
            "content": "且转桐阴，正玉燕、飞来夏屋。帘幕映，海留红艳，麝重兰馥。风采传闻瞻瑞节，婉谋曾是回钧轴。卷秦淮、吹入酒杯中，波翻绿。丹诏下，公归速。看日奏，三千牍。想春迷柳院，夜分莲烛。清暑声寒苍玉佩，月娥笑捧长生箓。问瑶池、阿母手栽花，何年熟。",
            "comment": ""
        },
        {
            "title": "清平乐",
            "content": "恼花风雨。断送春将暮。底死留春春不住。那更送春归去。今朝且赋归与。明年春满皇都。共泛桃花锦浪，与君同醉西湖。",
            "comment": ""
        },
        {
            "title": "踏莎行",
            "content": "沈水销红，屏山掩素。锁窗醉枕惊眠处。芰荷香里散秋风，芭蕉叶上鸣秋雨。飞阁愁登，倚阑凝伫。孤鸿影没江天暮。行云懒寄好音来，断云暗逐斜阳去。",
            "comment": ""
        },
        {
            "title": "醉落魄/一斛珠",
            "content": "红娇翠弱。怨人珠泪频偷落。归期莫负青笺约。雨断云销，总是初情薄。夜深秋气生帘幕。半衾依旧空闲却。故人何处孤舟泊。两岸秋声，一夜风涛恶。",
            "comment": ""
        },
        {
            "title": "好事近",
            "content": "微雨洒芳尘，酝造可人春色。闻道梦云楼外，正小桃花发。殷勤留取最繁枝，樽前待闲折。准拟乱红深处，化一双蝴蝶。",
            "comment": ""
        },
        {
            "title": "鹧鸪天",
            "content": "玉烛调元黍律匀。迎长嘉节属芳辰。云如惜雨钩牵雪，梅不禁风漏泄春。天意好，物华新。偷闲赢取酒边身。太平朝野都无事，且与莺花作主人。",
            "comment": ""
        },
        {
            "title": "醉落魄/一斛珠",
            "content": "友莺梦蝶。寻花问柳深相结。教春去後群芳歇。零落朋游，辜负好时节。眼边愁绪多于发。迢迢一水通吴越。旧欢新恨都休说。坐暖残红，沈醉碧天阔。",
            "comment": ""
        },
        {
            "title": "谒金门",
            "content": "春睡重。睡起烟销鸾凤。著雨柳绵吹易动。风帘花影弄。过雁空劳目送。纵有音书何用。有意相思无意共。不如休做梦。",
            "comment": ""
        },
        {
            "title": "临江仙",
            "content": "一霎狂云惊雨过，月华恰到帘帷。槛前叠石翠参差。洞房相见处，灯火乍凉时。睡玉眠花愁夜短，匆匆共惜佳期。风梧不动酒醒迟。好同蝴蝶梦，飞上凤皇枝。",
            "comment": ""
        },
        {
            "title": "玉楼春",
            "content": "台门瑞霭光阳动。人语鼓声沈汹汹。观风堂迥暗香飘，卷雨楼前寒翠拥。锋车促入承天宠。丹诏衔来须彩凤。五丝宫线日边长，看补岩廊龙衮缝。",
            "comment": ""
        },
        {
            "title": "浣溪沙",
            "content": "柳岸梅溪春又生。风枝斜里雪枝横。空牵归兴惹离情。灰尽寸心犹自热，泪承双睫不能晴。梦云楼隔豫章城。",
            "comment": ""
        },
        {
            "title": "鹧鸪天",
            "content": "家在东湖湖上头。别来风月为谁留。落霞孤鹜齐飞处，南浦西山相对愁。真了了，好休休。莫教辜负菊花秋。浮云富贵何须羡，画饼声名肯浪求。",
            "comment": ""
        },
        {
            "title": "鹧鸪天",
            "content": "屏障重重翠幕遮。兰膏烟暖篆香斜。相思树上双栖翼，连理枝头并蒂花。敧凤髻，亸乌纱。云慵雨困兴无涯。个中赢取平生事，兔走乌飞一任他。",
            "comment": ""
        },
        {
            "title": "临江仙",
            "content": "醉袖吟鞭行色里，帽檐低处风斜。晚山一半被云遮。残阳明远水，古木集栖鸦。暮去朝来缘底事，不如早早还家。曲屏深幌小窗纱。翠沾眉上柳，红搵脸边花。",
            "comment": ""
        },
        {
            "title": "踏莎行",
            "content": "钗凤摇金，髻螺分翠。铢衣稳束宫腰细。绿柔红小不禁风，海棠无力贪春睡。剪水精神，怯春情意。霓裳一曲当时事。五陵年少本多情，为何特地添憔悴。",
            "comment": ""
        },
        {
            "title": "鹧鸪天",
            "content": "万里羁孤困一箪。平头四十误儒冠。舜弦广播薰风暖，邹律潜消黍谷寒。楼谩倚，剑休弹。看君行复上金銮。凤池波里求馀润，蚖肆泥中岂久蟠。",
            "comment": ""
        },
        {
            "title": "如梦令",
            "content": "风猎乱香如扫。又是粉梅开了。庭户锁残寒，梦断池塘春草。情悄。情悄。帘外数声啼鸟。",
            "comment": ""
        },
        {
            "title": "蝶恋花",
            "content": "薄幸人人留不住。杨柳花时，还是成虚度。一枕梦回春又去。海棠吹落胭脂雨。金鸭未销香篆吐。断尽柔肠，看取沈烟缕。独上危楼凝望处。西山暝色连南浦。",
            "comment": ""
        },
        {
            "title": "长相思",
            "content": "树槎牙。冰交加。冷艳疏疏瘦影斜。几枝梅花放。天一涯。语三叉。已是情多怨物华。那堪更忆家。",
            "comment": ""
        },
        {
            "title": "愁倚阑/春光好",
            "content": "人好远，路能长。奈思量。更放晚来些小雨，做新凉。衰草低衬斜阳。斜阳外、水冷云黄。借使有肠须断尽，况无肠。",
            "comment": ""
        },
        {
            "title": "茶瓶儿",
            "content": "相对盈盈一水。多声价、开名得字。刚能见也还抛弃。负了万红千翠。留无计。来无计。□□□、成何况味。而今若没些儿事。却枉了、做人一世。",
            "comment": ""
        },
        {
            "title": "念奴娇",
            "content": "半千宝运，瑞清朝、诞育人间英物。暖律吹灰春到也，迟日光腾东壁。婺女双溪，沈郎八咏，辉映皆冰雪。储精毓秀，几年一个人杰。须信和气随人，粉梅欺黛柳，娇春争发。翠幕重重称寿处，莲炬蕙烟明灭。鼎席犹虚，九重频念此，衮衣华发。明年今夜，凤池应醉花月。",
            "comment": ""
        },
        {
            "title": "临江仙",
            "content": "买笑当歌何处好，小楼四面江山。玉梅枝上卸馀寒。雨随春到急，风向晚来颠。任自腰围都瘦损，肯教欢意阑珊。引杯相属莫留残。花如人竞好，人与月争圆。",
            "comment": ""
        },
        {
            "title": "南歌子",
            "content": "春浅梅红小，山寒岚翠薄。斜风吹雨入帘幕。梦觉南楼呜咽、数声角。歌酒工夫懒，别离情绪恶。舞衫宽尽不堪著。若比那回相见、更消削。",
            "comment": ""
        },
        {
            "title": "钓台",
            "content": "桐江波上一羊裘，钓得声名隘九州。天子曷尝遗故旧，先生不肯事王侯。",
            "comment": ""
        },
        {
            "title": "点绛唇",
            "content": "杨柳腰枝，春来尚怯铢衣重。眼波偷送。笑把花枝弄。雨帐云屏，一枕高唐梦。春情动。殢人娇纵。困亸钗横凤。",
            "comment": ""
        },
        {
            "title": "蝶恋花",
            "content": "寒卸园林春已透。红著溪梅，绿染前堤柳。见个人人今感旧。引杯相属蒲塘酒。金缕歌中眉黛皱。多少闲愁，借与伤春瘦。明日马蹄浮野秀。柳颦梅惨空回首。",
            "comment": ""
        },
        {
            "title": "鹧鸪天",
            "content": "一别音尘两杳然。不堪虚度菊花天。惊秋远雁横斜字，噪晚哀蝉断续弦。好将息，恶姻缘。凉宵如水复如年。梦魂不怕风波险，飞过江西阿那边。",
            "comment": ""
        },
        {
            "title": "醉落魄/一斛珠",
            "content": "鸾孤凤只。而今怎忍轻抛掷。知他别後谁怜惜。一味恓惶，辜负我思忆。云山万叠烟波急。短书频寄征鸿翼。相逢後会知何日。去也奴哥，千万好将息。",
            "comment": ""
        },
        {
            "title": "杏花天",
            "content": "把杯莫唱阳关曲。行客去、居人恨局。屏山似展江如簇。不见尊前醉玉。鹃啼处、怨声裂竹。问後夜、兰舟那宿。帛书早系征鸿足。肠断弦孤怎续。",
            "comment": ""
        },
        {
            "title": "长相思",
            "content": "你又痴。我又迷。到此痴迷两为谁。问天天怎知。长相思。极相思。愿得姻缘未尽时。今生重共伊。",
            "comment": ""
        },
        {
            "title": "水龙吟",
            "content": "旧游曾记当年，凤城雨露开晴昼。端门发钥，御炉烟暗，宫花影覆。帝念民劳，俾乘轺传，暂临牛斗。散阳和四照，春光万井，来小试、调元手。职业才华竞秀。汉廷臣、无出其右。九重眷倚，频虚槐鼎，争迎衮绣。爽气西山，绿波南浦，酿成芳酒。趁锋车未到，霞觞共祝，百千长寿。",
            "comment": ""
        },
        {
            "title": "水调歌头",
            "content": "美人在何许，相望正悠悠。云窗雾阖，遥想宛在海中洲。空对残云冷雨，何限重山叠水，一梦到无由。遗怨写红叶，薄幸记青楼。金乌掷，玉蟾缺，物华休。凤梧眢井，一夜风露各惊秋。唯有远山无赖，淡扫一眉晴绿，特地向人愁。敛袂且归去，回首谩迟留。",
            "comment": ""
        },
        {
            "title": "好事近",
            "content": "幸自得人情，只是有些脾鳖。引杀俺时直甚，损我儿阴德。情知守定没乾休，乾休冤俺急。今夜这回除是，有翅儿飞得。",
            "comment": ""
        },
        {
            "title": "念奴娇",
            "content": "麦秋天气，正玉杓斡暑，熏弦鸣律。浴佛生朝初过也，还数佳辰三日。筮水呈祥，梦熊叶庆，宝运符千一。太平朝野，异人端为时出。须信家世蝉联，乃翁遗范在，子孙逢吉。雾隐巢云聊寄傲，行矣飞英腾实。瀑布泉清，炉峰气秀，光映霞觞溢。萱堂争看，彩衣红堕双橘。",
            "comment": ""
        },
        {
            "title": "水调歌头",
            "content": "萧滩韵环佩，玉笥灿玲珑。仙原积庆，当日占梦兆维熊。学业肯先歆向，文焰已高白贺，飞步更蟾宫。秀色溢眉宇，雄辩倒心胸。作儿戏，为亲寿，捧霞锺。彩衣摇曳，光映怀橘堕双红。正好平分风月，且伴能言桃李，鲸吸海涛洪。行赴紫泥诏，归拜黑头公。",
            "comment": ""
        },
        {
            "title": "点绛唇",
            "content": "日薄风迟，柳眠无力花枝妥。燕楼空锁。好梦谁惊破。寒食清明，又等闲都过。愁无那。泪珠频堕。洒尽相思颗。",
            "comment": ""
        }
    ]
}