{
    "dynasty": "宋",
    "author": "蒋华子",
    "poems": [
        {
            "title": "春晚谣",
            "content": "汀洲三月杨花飞，河鲀出水江鲚肥。雨声翻作断肠曲，薄寒恋恋轻罗衣。新愁压眉双碧聚，作意挽春春不住。无情恨杀蜀帝魂，不劝归来劝归去。",
            "comment": ""
        },
        {
            "title": "独客",
            "content": "独客秋江上，萧萧发欲华。终风撼红树，甚雨老黄花。后垅应无恙，音书不到家。眠孤怨遥夜，归梦绕鸥沙。",
            "comment": ""
        },
        {
            "title": "笋",
            "content": "头角崭崭露，江南四月时。定应孤竹子，未脱老莱衣。怒长搘苔石，旁行过棘篱。不来能几日，渐学翠鸾飞。",
            "comment": ""
        },
        {
            "title": "题孙得休居室",
            "content": "住世百来年，童颜只俨然。道心丹灶外，诗趣笔床边。瓮牖清虚府，盆池小有天。云关谁剥啄，端是问神仙。",
            "comment": ""
        }
    ]
}