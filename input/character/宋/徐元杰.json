{
    "dynasty": "宋",
    "author": "徐元杰",
    "poems": [
        {
            "title": "赠刀镊王诚三首",
            "content": "刀镊王生勇黜妻，痛怜白发有亲慈。纷纷世上私妻子，闻有斯人死愧之。",
            "comment": ""
        },
        {
            "title": "和金兄",
            "content": "大学融智门，至善在所止。明德与新民，贯通无异理。万折水必东，千古吾晦翁。考亭追杏坛，犹存舞雩风。昔者学易堂，粤山宽閒野。此道闻而知，笃信无虚假。尚有刘静春，至理共乐循。我登二老门，天方寿斯文。服膺善恐失，适正杜邪曲。当时片言下，问道不隔宿。学易堂已空，谁与鞭凡庸。静春正耆庞，抠衣尽从容。襟谊子崇笃，远来顾茕独。作诗念清新，愧我言腐熟。四海皆弟兄，尚友惟辅仁。春草正碧色，话别同敷陈。",
            "comment": ""
        },
        {
            "title": "饯江东绣使庸斋赵玉堂二首",
            "content": "天上玉堂辞宠荣，却持玉节按江城。惟刑之恤民不悦，不怒而威吏胆惊。有脚春来陶化日，无心云出雨苍生。个中运量常提醒，元气循环昼夜行。",
            "comment": ""
        },
        {
            "title": "挽王迪功",
            "content": "徼好年家后，知公月旦先。宠荣身外物，孝友性中天。趣自怡堂得，诗从犹子传。故园遗迹恨，月落早无边。",
            "comment": ""
        },
        {
            "title": "送上饶皇甫宰",
            "content": "天下邑无不可为，在人忍耐自为之。信能宁心办坚苦，事到难处天扶持。民吾同胞痛癢切，何忍横敛类剥肌。心诚求之若子保，人亦怀之如母慈。上饶迩来号凋剧，苟焉称贷负赖随。况多权官惨剥割，又肆席捲公化私。吏奸得售科罚计，等第输钱与断词。词人欲休休不得，充庭塞狱缠累累。公来愤悱感动处，与认前时已贷赀。谓令亲民民必及，民固可欺天莫欺。民脂民膏供我禄，胡宁又割民膏脂。催科仅仅欲逃责，毫分不忍科罚施。奉公洗手附庸邑，一孔一粒归州司。请俸有时不给用，月索庄课来助支。屡典缗钱代月解，几回过我同攒眉。听讼元不以惮烦，使之无讼而民宜。相安田里閒耆保，懒出市廛讴耄倪。日长喧雀堪罗设，星散饥乌靡孑遗。花酣满县春风遍，草茂虚囹天意滋。君之来也蹙頞告，蹈此汤镬出未期。屡效渊明归去感，不求赫赫声名驰。自甘阳城书考下，谁曰闷闷政术卑。隐隐绰有棠阴地，忽乃遽及瓜戍期。自上而下有公论，辕辙依依动去思。吏卒将迎相告语，东君政化尤可推。义居孝友能为长，睦族慈幼存成规。里仁为美典型在，居家既理官可移。此番政事行无事，默与古者气象追。君今既展朝天旆，行人路上口成碑。予岂栖栖为佞者，特告方来共鉴兹。",
            "comment": ""
        },
        {
            "title": "挽求志居士王料院二首",
            "content": "身忝蓬莱客，抠衣谒使臣。麈谈频款曲，樽酒屡殷勤。政事钦前迹，诗书耸旧文。话言犹在耳，不忍哭公坟。",
            "comment": ""
        },
        {
            "title": "挽宜春赵别驾二首",
            "content": "丛桂论文旧，辛酸话早年。虀盐朝惯苦，膏火夜无眠。一第酬初韦，殊勋策步仙。激昂英气宇，缓步亦霄躔。",
            "comment": ""
        },
        {
            "title": "和章宰访祝子寿来青书院韵",
            "content": "文昌因祖饯，郎宿问斋名。枉驾一朝款，寒窗千载荣。未花梅索赋，堪杖竹径行。自得来青句，出泉不可清。",
            "comment": ""
        },
        {
            "title": "和汪君",
            "content": "胸次秋风涧底苹，坐间那得此嘉宾。诗来香迸宵人屋，笑杀元规尘汙人。",
            "comment": ""
        },
        {
            "title": "赠毛梅谷",
            "content": "弹琴须会钟子期，画梅莫逊杨补之。墨妙坡仙助挥扫，雪晴霜夜月明时。",
            "comment": ""
        },
        {
            "title": "赠刀镊王诚三首",
            "content": "汝家住近里仁坊，不恋妻儿恋侍旁。父子性天非可夺，亲亲仁也盍揄扬。",
            "comment": ""
        },
        {
            "title": "次韵何陆二别驾同游灵山阁三首",
            "content": "平分风月两悠哉，胜践春浓花未摧。萧寺适今重建阁，兰亭怀古共流杯。典型二老溪山重，唱咏诸公今日开。慙我枯肠元蹇涩，底教头上片云催。",
            "comment": ""
        },
        {
            "title": "席间和周颖斋韵",
            "content": "清泉白石诱登临，净瞰轩窗竹一林。隽永如君真有味，膏肓和我不须鍼。流行坎止人难必，果育蒙亨力要深。一笑相逢邀一勺，喜渠介洁似侬心。",
            "comment": ""
        },
        {
            "title": "赠风鉴神眼",
            "content": "世道支撑尽要人，阅人多后眼通神。一朝相去三丞相，今昔同归识认亲。",
            "comment": ""
        },
        {
            "title": "及第谢恩",
            "content": "圣朝天子荐临轩，嘉与愚臣究本原。天地两间拊景运，唐虞三代印微言。慙无一德酬清问，猥玷初班误圣恩。一节誓坚忠与孝，立身端不负乾坤。",
            "comment": ""
        },
        {
            "title": "又赠术士薛镜台二首",
            "content": "始吾为养喜徼荣，今恨孤孱感慨增。白发满头何所用，只存忧愿数年登。",
            "comment": ""
        },
        {
            "title": "宿部观铨法苦蚊",
            "content": "炎方典礼始郊迎，夜宿铨闱暑气清。万物洪纤俱夏长，九天宽大遍春生。眼明剔蠹牙签滑，手倦驱蚊玉箑轻。我自黑甜深帐稳，不容形遁晓窗明。",
            "comment": ""
        },
        {
            "title": "直宿禁中",
            "content": "清和时候玉堂宣，愚亦何人厕讲筵。但觉梦回深夜爽，不知身在九宵眠。志裨君德从容地，恋切宸恩咫尺天。愿散辉光烛幽隐，肯专荣耀贲金莲。",
            "comment": ""
        },
        {
            "title": "戊戌馆中分韵饯刘秘书",
            "content": "圣明钦恤重皋陶，一日飞星五使轺。方幸蓬山陪末属，遽瞻英簜隔层霄。谆谆天语扶邦计，念念民生弼教条。轻重适权孚简眷，金鸡山色谶鸡翘。",
            "comment": ""
        },
        {
            "title": "入讲论语二首",
            "content": "躬承清问及年丰，蚕麦今还与旧同。稼穑艰难周圣虑，农桑劝课即田功。志民深闵僖公雨，勤业犹存豳国风。恳恳召和关主德，我皇心直与天通。",
            "comment": ""
        },
        {
            "title": "别旴江易耕道",
            "content": "点勘窗前昼景舒，豁人双眼绿阴敷。明方寸地通三级，会一理中该万殊。静体阳工生意思，密融心匠活工夫。丁宁后会秋风鹗，万里青冥是坦涂。",
            "comment": ""
        },
        {
            "title": "以琴送郡守二首",
            "content": "诗翁雅镇玉溪山，褒玺飞来玉节还。为报佳音天日近，南薰殿里正催班。",
            "comment": ""
        },
        {
            "title": "赠徐鉴堂",
            "content": "鉴堂均此号，兄与弟相先。画以名家显，神於活法传。以眸蟾皎洁，两袖羽蹁跹。落笔人人似，柯山本是仙。",
            "comment": ""
        },
        {
            "title": "挽克斋陈先生四首",
            "content": "亲养九旬余，先生寿亦如。学充淇澳美，训释济南书。诸老经筵送，俞音宠渥疏。惜非程子聘，中沮亦时欤。",
            "comment": ""
        },
        {
            "title": "书安象祖静轩有感",
            "content": "太极即人极，坤爻德不孤。直方真主宰，敬静实功夫。老桧霜中干，寒梅雪里株。常惺惺法处，收敛物俱无。",
            "comment": ""
        },
        {
            "title": "赠香溪留君东上",
            "content": "近代骚人咏性情，随心而发自分明。吐吞风月咽喉爽，咀嚼江山齿颊清。溪邑近闻工比兴，君诗端可派宗盟。马头雪絮吟鞭快，好办佳篇奏集英。",
            "comment": ""
        },
        {
            "title": "入讲论语二首",
            "content": "温温中旨肃传宣，鲁语书陈诵说专。圣意聿宗伊洛训，愚臣谨绎考亭编。寸心普物根源地，百拜承颜咫尺天。尧舜吾君持所学，敢陈他道对王前。",
            "comment": ""
        },
        {
            "title": "和祝子寿作诗须索意韵",
            "content": "翰墨绝畦私迳，言词中律度。笔落风雨惊，诗是江山助。不食烟火语，说到精髓处。升堂必入室，由道谁不户。达者无后先，成贤特指顾。要亦认意思，初不在章句。伊欲登坛场，且阔著地步。其中有活法，此理若大路。所差只毫厘，相去已冠屦。兰室味本同，莲社约此去。把定心鸿鹄，直须盟鸥鹭。多才夙究明，一见已颖悟。貂续不胜情，用得以布露。",
            "comment": ""
        },
        {
            "title": "挽都大王郎中二首",
            "content": "魁望西来职秘丘，年家托好叙绸缪。身为僚友两三月，公肃皇华百八州。列纬载班清剧耀，高风遽耀，高风遽勇急中流。讣闻落晚呼天咽，涕泗交颐重所忧。",
            "comment": ""
        },
        {
            "title": "送尹子潜赴省",
            "content": "吾侪怪世好，心事老天知。梦寐符前说，轩翔定此时。故家当有后，造物本无私。雪里阳春脚，梅开第一枝。",
            "comment": ""
        },
        {
            "title": "满江红",
            "content": "似玉仙人，三载相见，西湖清客。攧不碎、一团和气，只伊消得。雪里水中霜态度，腊前冬後春消息。看帘垂、清昼一张琴，中闲著。寒谷里，轻回脚。魁手段，堪描摸。唤东风吹上，兰台芸阁。只怕傅岩香不断，摩挲商鼎羹频作。管一番滋味一番新，今如昨。",
            "comment": ""
        },
        {
            "title": "部中观新竹有感",
            "content": "粉署窗前小竹林，子孙蛰蛰得春深。土膏肥迸苍龙角，地发抽迟紫玉簪。檐近十分饶宿溜，墙高终日硋层阴。南风昨夜阳和透，放出参天劲节森。",
            "comment": ""
        },
        {
            "title": "题日者李成斋所藏李文清幅",
            "content": "相公提笔福苍生，印得当年命术精。钧翰珍藏塞翁马，六丁严护不容惊。",
            "comment": ""
        },
        {
            "title": "题金华徐伯光义聚规约",
            "content": "每慨人无善后图，荡然家检亦何疎。眼前漫不知由己，身后谁能管得渠。喜见双溪今轨范，更绵一脉古诗书。了知斯聚更斯义，散及宗枝广义居。",
            "comment": ""
        },
        {
            "title": "又用韵答何上舍",
            "content": "腊雪多为瑞，丰穰隔岁知。林峦银劒戟，苑囿玉壶池。映几孙书饱，卧冰祥母饥。疾风看正色，余事付清诗。",
            "comment": ""
        },
        {
            "title": "挽求志居士王料院二首",
            "content": "奕叶文宗盛，如公罕与俱。源流传紫橐，题品重洪枢。淛左清名凛，江南政绩殊。二难芗共荐，生死亦同涂。",
            "comment": ""
        },
        {
            "title": "赠谈星叶生",
            "content": "至诚之道可前知，知命如君亦甚奇。二十八星轮指掌，两三年事印蓍龟。春来春去无元尽，花落花开自有时。门外青山知此意，只教松柏镇如新。",
            "comment": ""
        },
        {
            "title": "饯永丰易丞赴庾檄",
            "content": "世道圆通更直方，松阴庭院亦声光。眼明英簜公题品，身入芙蓉婉赞襄。田里叹愁从此达，公私幽枉待君扬。更烦好干东君造，一道奸贪凛雪霜。",
            "comment": ""
        },
        {
            "title": "初夏",
            "content": "横波泪竹纹铺簟，叠雪轻罗香剪衣。清夏槐生风细细，新秋麦涨雨霏霏。",
            "comment": ""
        },
        {
            "title": "挽克斋陈先生四首",
            "content": "师承心独切，於道愧无闻。几载钻坚叹，前年枉教勤。墨车回可赞，晋鄙善潜薰。道脉惟其寿，天胡遽丧文。",
            "comment": ""
        },
        {
            "title": "讯剑浦主簿詹栋斋",
            "content": "竹林饥午隐禅扉，合傍鸾栖亦此栖。时一参寮茶供罢，可能无语到双溪。",
            "comment": ""
        },
        {
            "title": "登灵鹫千佛阁为往山野堂绍祖留题",
            "content": "强支疲薾此跻攀，屈指曾游十载间。方丈喜添千佛阁，双眸陟豁四围山。可无可有僧衣钵，随得随供佛面颜。门外雪深知几许，只消透得个重关。",
            "comment": ""
        },
        {
            "title": "来青书院桃花",
            "content": "塞满乾坤本是仁，更无一物不洪钧。山桃自不知粗俗，也与梅花斗早春。",
            "comment": ""
        },
        {
            "title": "湖上",
            "content": "花开红树乱莺啼，草长平湖白鹭飞。风日晴和人意好，夕阳箫鼓几船归。",
            "comment": "【注释】[注释]（1）即杭州西湖。（2）平湖：风平浪静的湖面。[译文]黄莺在开满红花的树上乱啼叫，水平如镜的湖边长着青青的小草，白鹭在湖面上翻飞。天气晴朗，阳光明媚，游人心情舒畅。几只画船吹着箫，打着鼓踏上了归途。"
        },
        {
            "title": "挽黄制属",
            "content": "家传山谷旧簪缨，志业刚豪早有声。二子学文能绍志，一官拜命竟辞荣。琴斋不听惊人语，钺阃空留荐剡名。借问松坡谁是主，疎梅淡月两凄清。",
            "comment": ""
        },
        {
            "title": "挽辛宪若五首",
            "content": "十载居间学，瓢泉映洁清。陶潜黄菊趣，杜老白鸥盟。云自无心出，春随有脚行。知非古巴蜀，使指若为情。",
            "comment": ""
        },
        {
            "title": "供铨部职",
            "content": "愚生何幸圣明遭，官府宫墙上界高。冰雪身心参宿列，日星条令揭天曹。二南美意存周召，九德淳风慨禹皋。我亦空餐慙汝士，谆谆惟切痛民膏。",
            "comment": ""
        },
        {
            "title": "题方氏绿野园三首",
            "content": "佳景环深院，开门远俗邻。径幽通鸟雀，溪迥隔风尘。客过宜樽酒，时来与物春。好风为我至，萧散足怡神。",
            "comment": ""
        },
        {
            "title": "挽克斋陈先生四首",
            "content": "痛惨哲人痿，愚缠丧母悲。遡风怀绋路，泣雨写哀词。学本藏诸用，行皆笃所知。惟余经训在，交付有孙枝。",
            "comment": ""
        },
        {
            "title": "送绍兴叶帅改当涂",
            "content": "八年于外与民宜，遍历穹台阃又麾。襟度乾坤无忤物，鬓髯霜雪却缘谁。宽平到底人怀去，廉靖如初帝简知。受善如流闻义勇，真诚端以古求之。",
            "comment": ""
        },
        {
            "title": "挽分宁张少仙二首",
            "content": "当路知公谂，搜扬入剡科。才难行志易，官小及民多。北部劳人耳，东皈奈命何。邮音嗟忽断，空有泪滂沱。",
            "comment": ""
        },
        {
            "title": "挽辛宪若五首",
            "content": "着义门墙旧，交游手足如。方勤来妣赙，忍写慰公书。继世多先烈，诸郎总令誉。观音山路黯，飞些重欷嘘。",
            "comment": ""
        },
        {
            "title": "赠鉴堂",
            "content": "方寸无尘眼有筋，如他图了几勋臣。更烦提起丹青手，写出惊天动地人。",
            "comment": ""
        },
        {
            "title": "雪",
            "content": "瓦声初听响疏疏，顷刻庭除百斛珠。寒雀不知来啄米，群鸡粥粥亦相呼。",
            "comment": ""
        },
        {
            "title": "和袁守",
            "content": "和糴存和气，春生垦闢时。民庸天上见，岁事腊前知。吾谚诸侯度，谁褰使者帷。乐民之乐者，犂雨趣耕治。",
            "comment": ""
        },
        {
            "title": "挽克斋陈先生四首",
            "content": "薰炙儒先早，朱门授受亲。去寻颜巷乐，归咏点雩春。道妙穷精一，心传有省循。乐天知命者，忧道不忧贫。",
            "comment": ""
        },
        {
            "title": "赠日者杨应斋",
            "content": "烂柯山客命能知，人事更番一局棋。甜卦易穷行苦卦，此时相语验他时。穷通任理胡不可，灾福缘人要自持。我老只堪渔钓隐，衰慵梦不到苍姬。",
            "comment": ""
        },
        {
            "title": "旅舍灯",
            "content": "荒居雨醒已昏黄，败壁张灯四散光。相待村炊同坐久，更陪幽梦入更长。屋头鸡唱惊孤枕，门外马嘶催晓装。僮仆告行吾亦去，空房留尔重凄凉。",
            "comment": ""
        },
        {
            "title": "琼林宴恭和御制",
            "content": "丹墀密勿对尧言，忠款拳拳实恋轩。帝学缉熙方显行，圣心左右已逢原。光昭宝画敷明训，仪侈琼林匝异恩。百拜赓歌天日皎，报君惟有此心存。",
            "comment": ""
        },
        {
            "title": "饯上饶推幕叶西涧召为国子录二首",
            "content": "魁耀来从古赤城，三年冰水一般清。莲池婉婉中流砥，米廪行行要路程。悟主谠言须启沃，康时伟业待恢宏。却慙疎窳深知遇，别后音书等弟兄。",
            "comment": ""
        },
        {
            "title": "馆中分韵钱李大著出守上饶",
            "content": "赤城乌府家，忠信以为宝。当年璧海珍，摛文绚春藻。光焰万丈余，膏丐渊浩浩。梯级丹霄宽，声名日杲杲。几载造笋班，细武历蓬岛。恬淡简世味，真实契穹昊。兴感秋风莼，梦绕春色草。有欲为留行，不可夺所抱。乃眷古江城，姑烦寄牙纛。除目出修门，驩颂生野老。清透溪冰寒，明映岩月好。心倾子衿青，魄禠猾隶皂。饥岁忍流甿，烈风助淫潦。其如来暮何，弗翅苏雨槁。疾驱召父车，增峻尹铎堡。顾余学独晚，遇李愧弗早。兹尾群士僚，乃阶二天造。恩休到松槚，庆色满粱稻。赋别无佳言，劼毖有真祷。只恐难久外，端不竣及考。宠褒腾玺书，虚竚副旒璪。其以公之归，出手扶世道。",
            "comment": ""
        },
        {
            "title": "次赵守鹿鸣宴韵",
            "content": "邦侯光价擅文场，密印心胸书传香。鸣鹿载歌苹野什，骄骅群跨杏园芳。阳春有脚葭吹管，生意无边柳著行。已报主人环玉立，与观宝句递春坊。",
            "comment": ""
        },
        {
            "title": "饯江东绣使庸斋赵玉堂二首",
            "content": "福星分野大江东，道味蓬山聚话中。漠漠暮云诗兴感，依依何日酒樽同。虚心无我爰咨度，养气知言协粹冲。望切衮归基宥密，可能无梦到周公。",
            "comment": ""
        },
        {
            "title": "和李文溪送青云道人归杭韵",
            "content": "丹成会见君身蜕，我欲从之更问天。唤醒横江孤鹤梦，凭君持此叩坡仙。",
            "comment": ""
        },
        {
            "title": "赠日者林雪庵",
            "content": "雪庵笑我头如雪，雪干须知立岁寒。会面炎炎朱夏日，门庭雪澹自相看。",
            "comment": ""
        },
        {
            "title": "赞勉昶道者题经",
            "content": "念佛直须参佛透，看经容易悟经难。声音未必如来见，盂钵长教岭上观。了得含嗔痴一集，更超戒定慧三般。祖师食尽人间蔗，千古留楂咬嚼看。",
            "comment": ""
        },
        {
            "title": "云锦堂",
            "content": "太湖之阳景绝奇，乾坤轩豁呈端倪。分将一派清涟漪，南宫幻出红琉璃。朝暾未吐烟露垂，碧纱裯里眠江妃。六月火繖张赫曦，姑射山寒冰雪肌。妖嫺万态不敢窥，净洗却面凝西施。欲雨未雨多峰奇，霞生岛上乘冯夷。来从西蜀江水肥，似绚吴江枫落时。水乡月午舟叶携，何处更觅昆明池。问渠为此堂者谁，人与鸥鹭相忘机。丹心缅慕周濂溪，爱其莹质生淤泥。推门清风故人来，一一君子遍追随。六郎姿貌当年非，肝肠染透铅与脂。拈花摘叶儿女痴，弛却蚕丝牵藕丝。纷华一扫 金飚吹，皮肤剥尽实不亏。昼清人静茶烟飞，观云叶叶无停披。千骑万缬古宝遗，底用漫天锦障帏。恶其文著尚絅衣，浇灌道义培根基。氤氲妙毓山泽姿，肤寸弥满天地维。",
            "comment": ""
        },
        {
            "title": "题金华徐伯光义聚规约",
            "content": "至矣前人惠后人，爱之无不用吾情。寸心千虑规前定，六世一门家太平。愈久愈教同保守，不容不念始经营。业为可继宜休养，夜夜春雷鼻息鸣。",
            "comment": ""
        },
        {
            "title": "饯上饶推幕叶西涧召为国子录二首",
            "content": "客有携来端水珉，天然中界玉圭形。送君早入薇垣紫，结劄先登藜阁青。要看濡毫香典籍，直须提笔福生灵。端凝正笏如山立，匪石斯心社稷经。",
            "comment": ""
        },
        {
            "title": "题方氏绿野园三首",
            "content": "春昼情无限，欣看绿野丛。折花红带露，种竹晓生风。自有悠閒趣，何须绘画工。名园多胜致，高咏与谁同。",
            "comment": ""
        },
        {
            "title": "次韵何陆二别驾同游灵山阁三首",
            "content": "闻说精蓝颇壮哉，天教杰栋起崔嵬。檐前山色呈螺髻，槛外溪光献玉杯。对景自应双眼豁，忧时应得笑颜开。唤回忠定遗芳躅，衮衮云霄步武催。",
            "comment": ""
        },
        {
            "title": "赠刀镊王诚三首",
            "content": "妇人盖亦有仁心，只为冥顽溺爱深。今此警之当愧死，何妨重理旧弦琴。",
            "comment": ""
        },
        {
            "title": "丫头岩",
            "content": "丫头不是女丫鬟，把作坚牢担拄看。撑定东南天半壁，镇教双耸碧云端。",
            "comment": ""
        },
        {
            "title": "大巧",
            "content": "大巧工夫本不全，清光凿破未教圆。岂无妙补苍穹手，修满冰轮送上天。",
            "comment": ""
        },
        {
            "title": "题俞簿梅阜书院",
            "content": "浅清溪浒瘦山巅，净洗肌肤冰雪天。偏向书窗伴幽独，不教尘俗滓婵娟。",
            "comment": ""
        },
        {
            "title": "赠方介石",
            "content": "介石翁来契所思，骚吟风雅尽追随。庾清鲍逸可无酒，岛瘦郊寒只有诗。原不染尘圭窦适，未能忘世璧雍驰。赋违恰限江天雪，说向梅花心事知。",
            "comment": ""
        },
        {
            "title": "蜘蛛",
            "content": "倦倚阑干小院东，蜘蛛惊雀堕虚空。细看缕缕挂枝上，旋复丝丝收腹中。偶尔得生诚险道，幸而不堕赖无风。如何薄相才安迹，便欲经营网众虫。",
            "comment": ""
        },
        {
            "title": "赠日者李成斋",
            "content": "谭天玄彻李成斋，豫讯东风著早梅。自昔不离三正备，谓予带得五行来。穷通於我何加者，演测如君亦伟哉。说到常人难说处，灵台湛处现星台。",
            "comment": ""
        },
        {
            "title": "梦神人曰公当以是字名庵觉来赋是庵诗",
            "content": "审是须防自是偏，四通八达路平平。伊周孔孟是心一，尧舜汤文是道传。善恶正邪书里月，行藏用舍性中天。圣贤万语千言订，个字来从太极先。",
            "comment": ""
        },
        {
            "title": "次韵何陆二别驾同游灵山阁三首",
            "content": "彼美前修亦伟哉，岿然风雨不能摧。人新人古怀斯阁，春去春来付一杯。游兴漫随流水去，衰眸长对好山开。销凝往事凭栏久，杜宇一声烟际催。",
            "comment": ""
        },
        {
            "title": "挽辛宪若五首",
            "content": "旌廉优召节，丐佚得临漳。静退家庭旧，清芬滋味长。病中知命见，力上赴冠章。了了遗言善，虽亡实不亡。",
            "comment": ""
        },
        {
            "title": "画龙",
            "content": "峥嵘头角见龙神，画者微茫画得真。一夜风雷捲将去，沛为膏泽下於民。",
            "comment": ""
        },
        {
            "title": "村家",
            "content": "疏烟落日路三叉，败叶乾风屋数家。场圃毕工梁月出，傍檐红女绩丝麻。",
            "comment": ""
        },
        {
            "title": "赠临川胡丈文求丛桂书院字",
            "content": "莫讶书斋小，其中天地宽。毓成岐嶷粹，立取本原端。掇拾童科易，恢弘道术难。好培丛桂种，休作浪花看。",
            "comment": ""
        },
        {
            "title": "挽辛宪若五首",
            "content": "荣显宜超躐，威声憺外陲。边疆多嶮历，麾节两朝推。范子甲兵有，张名草木知。急流缘底勇，路口岘山碑。",
            "comment": ""
        },
        {
            "title": "题李氏云庄",
            "content": "云本无心出，庄非有意名。午供雷腹实，晓带月痕耕。身世随舒卷，山村任晦明。饭疏浮富贵，畎亩但存诚。",
            "comment": ""
        },
        {
            "title": "送绍兴叶帅改当涂",
            "content": "人言禹会即当涂，上曰芜湖抵鉴湖。姑少副公求去尔，匪伊有诏盍归乎。知心霜月浑无滓，回首春风定与俱。慙愧蓬莱宾客后，愿言陪侍入天衢。",
            "comment": ""
        },
        {
            "title": "题严陵潇洒亭",
            "content": "天遣溪山付客星，翠屏中界玉澄泓。无边潇洒寸心远，有分登临双眼明。净洗胸中参范老，细於诗里勘元英。千年相望神相入，一脉清风要主盟。",
            "comment": ""
        },
        {
            "title": "挽宜春赵别驾二首",
            "content": "诗债松边了，鉏荒賸种花。云程衡麓雁，风味仰山茶。白玉楼成速，金銮事可嗟。桃源千古恨，寒日惨啼鸦。",
            "comment": ""
        },
        {
            "title": "登仙人掌山",
            "content": "山名仙掌足盘桓，未醉黄花半日閒。更上一层高着眺，此身拟可透天关。",
            "comment": ""
        },
        {
            "title": "又赠日者曰清朝贵官",
            "content": "歆艳清朝作贵官，人人都把命来看。未言造化穷天理，且据干支铺卦盘。富贵热中从古有，功名向上每才难。荣枯勘破花开落，始识霜松自岁寒。",
            "comment": ""
        },
        {
            "title": "送陈国珍之官鄱阳",
            "content": "盟缔慈恩十四年，匆匆话别戍梅仙。便家泽国冰溪壤，得庇皇华刺史天。事到直须行已志，官卑最喜近氓编。许多静定清修力，警戒声名企昔贤。",
            "comment": ""
        },
        {
            "title": "山行",
            "content": "步绕青秧绿水间，春畦交错路回环。老翁牵得牛当路，恐碍人行却复还。",
            "comment": ""
        },
        {
            "title": "题赵南卿愚山",
            "content": "愚山山上谪仙徒，到底真愚却不愚。山色长供诗料富，山居赢得俗尘无。逍遥天地南华子，隐约箪瓢陋巷癯。定力不同山不改，一生双眼不渠孤。",
            "comment": ""
        },
        {
            "title": "挽吴准斋",
            "content": "壮岁能官不厌卑，怆怀霜露蚤知几。扣其学问中心得，如此典型今代希。天子诏之坚逊避，朝端达者夙瞻依。甲辰重晤言前定，痛述生平泪忍挥。",
            "comment": ""
        },
        {
            "title": "饯刘恭父二首",
            "content": "乐事迟回致岁丰，几多遗爱在湘中。须知楚水枫林下，不似初闻长乐钟。",
            "comment": ""
        },
        {
            "title": "送俞兄赴省",
            "content": "得隽文场气勿盈，便扣捧玉谨持盈。乡邦毕竟辰年好，冰雪身心上帝京。",
            "comment": ""
        },
        {
            "title": "戊戌恭和御制",
            "content": "明庭亲策广蒐贤，识治朋来谊少年。肆秩琼林宾燕衎，载颁宾画宠光延。此时礼乐三千字，他日丹青数百篇。蝼蚁怀忠赓帝咏，相先事业誓神仙。",
            "comment": ""
        },
        {
            "title": "挽分宁张少仙二首",
            "content": "貌与心俱古，岁寒松桧苍。学高眸炯月，吟苦鬓先霜。能赋秋宾早，收功晚节香。满门弓冶趣，有鹗待云翔。",
            "comment": ""
        },
        {
            "title": "赠日者庐生",
            "content": "相逢未纵谈天口，开口便教侬赋诗。我语只堪供覆瓿，子行聊赠若为资。忘忧对草閒供咏，溅泪看花重感时。何日重来当刮目，只谈风月得舒眉。",
            "comment": ""
        },
        {
            "title": "题方氏绿野园三首",
            "content": "众木欣欣茂，扶筇到故家。楼高春月晓，池曲暮烟斜。物公迁无定，徘徊兴自嘉。悠然尘外想，随意乐年华。",
            "comment": ""
        },
        {
            "title": "题金氏三桂堂",
            "content": "见说庭阶玉树芳，薰教书史郁心香。郤诜林峙应难并，燕窦枝繁未足方。莫羡三槐森钜府，且看三桂列华堂。多闻直谅成三益，松竹梅花共雪霜。",
            "comment": ""
        },
        {
            "title": "次章守鹿鸣宴韵",
            "content": "儒宫新创俯青溪，上挹魁躔踵旧规。鹗荐联名充赋日，龙飞亲策采言时。指迷承学云中路，珍重贤侯席上诗。只有梅花知此意，东君著眼是先期。",
            "comment": ""
        },
        {
            "title": "甲辰恭和御制",
            "content": "衮衣日月烟当轩，光逮刍荛采众言。内外修攘明治体，忧勤终始养心源。英髦瑞列霜中干，治化春回雪里根。愿溥需云苏物槁，九垓滂沛洽君恩。",
            "comment": ""
        },
        {
            "title": "咏以人与天地万物为一体刻印章诗",
            "content": "三才中立囿形均，昧者拘拘利乃身。不道有身皆有血，岂应知我不知人。其间一物容亏性，是即四肢顽不仁。洞洞八荒皆我闼，豁然窥见等天真。",
            "comment": ""
        },
        {
            "title": "荷花",
            "content": "鼓角声中璧月光，竹舆十里绕横塘。碧摇仙子凌波袜，红散天丝织锦裳。仿佛若耶溪上路，栖迷太华井边凉。入城不觉东方白，吹散一身风露香。",
            "comment": ""
        },
        {
            "title": "游鹫峰赠埜堂和尚",
            "content": "目断天鹅影不留，梵风吹落鹫峰头。野堂四大无窗壁，散诞当年个野牛。",
            "comment": ""
        },
        {
            "title": "和怀玉本老",
            "content": "失脚天台绝顶峰，又来怀玉乱山中。琼桥去后无消息，禅月重重有案公。",
            "comment": ""
        },
        {
            "title": "题竹洲",
            "content": "人之生也直，此君亦如是。我酷爱此君，臭味相本相似。方其出地初，一种根萌异。刚特俨不回，钧石莫障蔽。日夜之所息，雨露之所渍。玉成修茂姿，表表在天地。其静专似仁，其动闢似智。其肃然似礼，其凝然似义。虚中纯白生，似信不容伪。在人该五常，在天足五气。六月苍苍寒，不附炎热势。雨雪披猖中，弹压万凋瘁。似正色立朝，忠诚著於世。似广厦万间，共荫足以庇。似闻伯夷风，顽廉懦立志。似坚子卿节，夷险无二致。似见鲁仲连，不复论鄙事。似识元紫芝，顿消名与利。子陵钓严滩，太公钓璜渭。风月一竿中，相从神骨契。持此叩竹洲，考功言外意。",
            "comment": ""
        },
        {
            "title": "以琴送郡守二首",
            "content": "天朝交口重声名，公自翛然物外情。氓有焦桐旌往恋，当年靖献与俱清。",
            "comment": ""
        },
        {
            "title": "题静轩",
            "content": "主静非专在静时，至於动处亦随之。圣贤学问惟知止，敬义工夫要夹持。所养勿忘由勿助，其中何虑又何思。莫教鹘突名轩意，物诱情迁几坐驰。",
            "comment": ""
        },
        {
            "title": "送畏斋何监簿添倅解替东归",
            "content": "春风行李万篇诗，明月归舟几片碑。千载岫云佳话柄，两年怀玉淡生涯。已闻北阙飞丹诏，早趁南薰度赤墀。历历口开天下事，直声元是九重知。",
            "comment": ""
        },
        {
            "title": "挽前南剑添倅杨料院",
            "content": "泣别监州隔死生，薄云兹义更何人。草青彭蠡湖边晓，花满江郎峰畔春。每慨共官惟气直，略无片语不情真。西芹香火家家意，所欠笺天泽徙薪。",
            "comment": ""
        },
        {
            "title": "饯刘恭父二首",
            "content": "割镫难留乘马东，花枝争看袅长红。衮衣空使斯民恋，绿竹谁歌入相同。",
            "comment": ""
        },
        {
            "title": "早起玉堂窗前俯方池有感",
            "content": "玉堂窗外小池深，香雾朝浮花气沈。村杪亭亭鸦点墨，萍根发发鲤跳金。中涵一勺渊泉定，上有九重天日临。充广恩波无尽意，敢渝洁白寸丹心。",
            "comment": ""
        },
        {
            "title": "挽辛宪若五首",
            "content": "在昔我先翁，礼廑先正隆。潭潭带湖府，凛凛玉溪风。夜韭觞筹里，春花唱咏中。怀哉秋水去，世好孰如公。",
            "comment": ""
        },
        {
            "title": "郊行",
            "content": "百花只被一晴催，一出郊行花尽开。携杖奚奴趁先去，路迷青草却回来。",
            "comment": ""
        },
        {
            "title": "又赠术士薛镜台二首",
            "content": "儒流今以术为资，满腹星躔洞隐微。自号镜台须自照，逢人休浪泄天机。",
            "comment": ""
        },
        {
            "title": "赠欧阳奇父偕弟卿赴省",
            "content": "中朝耆旧半沦亡，忧爱胡为畎亩忘。我病不禁心痛折，天灾惟有涕流滂。救时议论须知体，医国文章要识方。期子声名相照映，好风天际雁成行。",
            "comment": ""
        },
        {
            "title": "挽都大王郎中二首",
            "content": "一门孝友古难为，坚苦端凝更自持。如此典型今代少，粹然言论满朝推。若人已矣嗟何及，魂气信乎无不之。楚水芗溪生死地，英灵上诉九原知。",
            "comment": ""
        },
        {
            "title": "送郡守",
            "content": "郎围师阃重王人，朝绩民庸简帝宸。屈此偏州何小小，伟哉仁牧自肫肫。下车福十余万户，褒玺朞三百六旬。廉恕公勤持四字，癢疴疾痛切吾身。显幽一理初开镇，抚字丹心肃告神。动有发明基学力，略无凝滞见情真。智常周物能容物，政每近民深得民。居理家庭培玉植，烛临官吏皎冰轮。行其无事州闾靖，急所当先夙夜寅。溪以玉名闻莹洁，岩如日色共晶新。吟肩峭若灵峰峙，诗骨清於南涧滨。坐啸中和堂上邃，犹存正始古音淳。无心云出当年岫，有脚阳生此地春。不忍一毫伤赤子，了知方寸即苍旻。邦人镂胆交相语，糴事关心尤至仁。往者过征罗罹暴虐，甚而乾没启嚣嚚。炎天陆运枯膏血，累月肩担摧骨筋。五百里程陪搭斛，四千钱费各沾巾。农夫搔动征夫苦，行者攫挐居者嗔。所幸天高常耳下，惟公露祷悉言谆。一分宽受一分赐，半减谁知半减因。问谷几何先给直，作舟用济广通津。听民乐与官为市，如己隐忧眉辄颦。怨气收声回逸乐，欢谣鼓腹饱轮囷。时暘时雨孚祈祷，不豫不游忘苦辛。泉漏有恩详审处，药伤无地不咨询。昔襦今袴同歌范，万口一辞方借恂。邦计索程随日了，后来成轨要人遵。眷怀趣趁周行武，德意难忘召父亲。将指观风兼畀节，举头近日蚤垂绅。甘棠蔽芾思留躅，英簜瞻依忍出闉。倪旄攀辕风解愠，旌旗遮道雨清尘。筠笼映日成清閟，秧马衔烟布绿茵。旧治密邻新治壤，徐行便直部行巡。建台及境虽迎徯，过阙留班定侃闇。准拟助和商鼎鼐，雍容成道汉丝纶。职亲地近訏谟密，言听谏行膏泽均。局面转新棋著定，方书如古药材抡。公私节用纾民力，勇智合谋恢地垠。襄汉经营蚕路闢，江淮联络雁臣宾。年登所至粮栖亩，令信何难楮即缗。君相简知惟笃实，古今难泯只忠纯。吾家自有青毡物，时节合参洪化钧。一州一道推而准，此土此民同所珍。自揆偶然声气叶，相亲深处髓肌沦。送行万兔难密尽，歌此以旌良吏循。",
            "comment": ""
        },
        {
            "title": "赠章酉仲",
            "content": "满门贤粹鹗横秋，文藻如君行愈修。道本虚灵天内有，学於平实地中求。坚凝力量诚无息，收敛精神外不浮。充养腴丰随用显，大而敦化小川流。",
            "comment": ""
        }
    ]
}