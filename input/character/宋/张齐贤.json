{
    "dynasty": "宋",
    "author": "张齐贤",
    "poems": [
        {
            "title": "御书飞白玉堂之署三体宸章并宣禁苑睹兹盛事",
            "content": "宠深仙署降新牌，御笔亲题重俊才。四字千龄悬日月，两篇三体琢琼环。登科郄桂皆向树，入室丘门尽仰回。寓直静封芝检去，密宣荣对玉泉来。职清望峻人稀见，地贵扃严昼罕开。多幸谬持黄阁柄，烟霄时得遂游陪。",
            "comment": "【注释】【原题】：御书飞白玉堂之署三体宸章并宣禁苑睹兹盛事辄动斐然"
        },
        {
            "title": "答西京留守惠花酒",
            "content": "有花无酒头慵举，有酒无花眼倦开。好是西园无事日，洛阳花酒一齐来。",
            "comment": ""
        },
        {
            "title": "华清宫",
            "content": "当时不是不穷奢，民乐升平少叹嗟。姚宋未亡妃子在，尘埃那得到中华。",
            "comment": ""
        },
        {
            "title": "豫章胡氏华林书堂",
            "content": "一百年来烟爨同，衣冠江左慕家风。儿孙歌舞诗书内，乡党优游礼让中。孝弟筠编争纪录，门闾天语赐褒崇。莫交六阙方朱氏，叶叶蒸尝奉始终。",
            "comment": ""
        },
        {
            "title": "郊庙歌辞·仪坤庙乐章·肃和",
            "content": "祼圭既濯，郁鬯既陈。画幕云举，黄流玉醇。仪充献酌，礼盛众禋。地察惟孝，愉焉飨亲。",
            "comment": ""
        },
        {
            "title": "赠贺兰栖真",
            "content": "日耕云耨杂芝田，洞府游多隐奉仙。耸秀万寻连翠峤，澄明一派接灵泉。凤书昔降幽居侧，鹤驾曾朝瑞日边。四海高名谁可并，赤松黄石好齐眉。",
            "comment": ""
        },
        {
            "title": "自警诗",
            "content": "慎言浑不畏，忍事又何妨。国法须遵守，人非莫举扬。无私仍克己，直道更和光。此个如端的，天应降吉祥。",
            "comment": ""
        },
        {
            "title": "致仕后戏赠故人",
            "content": "午桥今得晋公庐，花竹烟云兴有余。师亮白头心已足，四登两府九尚书。",
            "comment": ""
        },
        {
            "title": "石将军南征赋赠",
            "content": "五花密布生门出，三令重宣夙将听。劃地岂能容贼窟，指天不许见妖星。醪投汉水期分饮，石削巴丘待勒铭。洗尽甲兵安草木，君山依旧望中青。",
            "comment": ""
        }
    ]
}