{
    "dynasty": "宋",
    "author": "释道印",
    "poems": [
        {
            "title": "颂古八首",
            "content": "大鹏抟风，苍龙出海。手抬手搦，日上月下。霜雪严凝识岁寒，双陆盆边须喝采。",
            "comment": ""
        },
        {
            "title": "颂古八首",
            "content": "握不成团拨不开，德云几度下崔嵬。有时行到海南岸，密密还从旧路回。",
            "comment": ""
        },
        {
            "title": "颂古八首",
            "content": "推倒扶起，觌面千里。唯小释迦，风前按指。直饶海印发光，也是雪峰道底。遍界是文殊，遍界是慈氏。",
            "comment": ""
        },
        {
            "title": "颂古八首",
            "content": "何必不必，方圆曲直。眉目分明，若为辨的。影草既随身，觌面当机疾。一双孤雁忽高飞，两只鸳鸯还独立。",
            "comment": ""
        },
        {
            "title": "颂古八首",
            "content": "霹雳未收声，闪电不留影。三更月到窗，半夜驴觑井。快骑骏马骤高楼，一尘不动须弥顶。",
            "comment": ""
        },
        {
            "title": "颂古八首",
            "content": "踏破草鞋赤脚走，堂堂向外扬家丑。只知敛袂出人前，不觉衣穿露两肘。",
            "comment": ""
        },
        {
            "title": "颂古八首",
            "content": "有伴即来，地闢天开。冷光重出匣，古路绝纤埃。万象森罗齐合掌，须弥岌崿舞三台。",
            "comment": ""
        },
        {
            "title": "偈二首",
            "content": "大雄山下虎，南山鳖鼻蛇。等闲撞著，抱赏归家。若也不惜好手，便与拔出重牙。",
            "comment": ""
        },
        {
            "title": "偈二首",
            "content": "五五二十五，击碎虚空鼓。大地不容针，十方无寸土。春生夏长复何云，甜者甜兮苦者苦。",
            "comment": ""
        },
        {
            "title": "颂古八首",
            "content": "接得与识得，谁复较锱铢。若问堂中事，堂中事转疏。只如云盖悟去，又作麽苏噜苏噜。",
            "comment": ""
        }
    ]
}