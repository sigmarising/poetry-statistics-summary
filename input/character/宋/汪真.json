{
    "dynasty": "宋",
    "author": "汪真",
    "poems": [
        {
            "title": "题琴书清隐图",
            "content": "高人清隐处，不尚满籯金。一曲閒千古，三冬惜寸阴。嘲风神鬼泣，操月凤凰吟。门外知音少，曾来立雪深。",
            "comment": ""
        },
        {
            "title": "輓送县令归葬四明",
            "content": "桂籍青年压俊英，桥门卒业已成名。九章列秀铜章美，百里春风墨绶荣。德及桑麻犹有颂，梦遗琴鹤已无声。故乡归去长眠夜，芳草斜阳伴墓铭。",
            "comment": ""
        },
        {
            "title": "仙都",
            "content": "万山高下擅清都，烟火四开总版图。白日梯人天上走，青莲载客水中浮。道超形妙称仙释，人尚耕桑见妇姑。干戈满路川原静，何物壶公更一壶。",
            "comment": ""
        },
        {
            "title": "独居外寝偶薄寒侵体遂赋一律",
            "content": "参差瓦上溥霜凝，酿得严寒渐渐增。布被多年浑似铁，石床连夜恰如冰。杯邀竹叶为兄弟，帐伴梅花作友朋。酒醒依然眠不得，揽衣重整对青灯。",
            "comment": ""
        },
        {
            "title": "忆父母",
            "content": "屺岵登来步步悲，百年空有泪双垂。凄凄叶落秋风晓，寂寂灯昏夜雨时。庭院每惊携杖履，羹墙长见画容仪。遥瞻槛外遗踪在，料得寻常只自知。",
            "comment": ""
        },
        {
            "title": "游姑妇岩",
            "content": "玄武崖前启洞天，登登转望已超然。春工着地看如画，水籁到山听似弦。鸟驾高山呼饮酒，童衙平野舞秋千。自欣烟火仙都里，得意还来诗一篇。",
            "comment": ""
        },
        {
            "title": "及时行乐歌",
            "content": "长安今日多英贤，裘马翩翩羡少年。勋高名勒凌烟阁，霓裳歌舞画堂前。君不见人生百年须旷达，莫负金樽赢白发。又不见对景逢场须尽欢，转眼光阴一指弹。春去春来人易老，今年花比去年好。等閒花下且豪吟，笑指乾坤凭潦倒。却看世上三万六千场，几人身赴蓬莱岛。蓬莱之岛在何方，莫将尘事萦怀抱。",
            "comment": ""
        },
        {
            "title": "中秋见月",
            "content": "万里乾坤雨乍收，冰轮展出碧云头。蟾宫皎洁分明见，桂子婆娑黯里游。照我独成孤影客，忘形相占一天秋。长怀此夕风光好，不得袁安共泛舟。",
            "comment": ""
        },
        {
            "title": "题姑妇岩",
            "content": "羡传姑妇死为神，化石真成不坏身。千载兀然岩口立，举头指点往来人。",
            "comment": ""
        }
    ]
}