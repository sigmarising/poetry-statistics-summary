{
    "dynasty": "宋",
    "author": "张景脩",
    "poems": [
        {
            "title": "游栖霞宫",
            "content": "偶先诸邑过栖霞，恰费卢仝七碗茶。此会果然□邂逅，转相寻觅到仙家。",
            "comment": ""
        },
        {
            "title": "延真秋屏轩",
            "content": "鸟回山色隐如城，碧落人归依旧青。好向中间安一榻，何须更画绕床屏。",
            "comment": ""
        },
        {
            "title": "三贤堂",
            "content": "如是国清寺，宜乎天下闻。水声常夜雨，山气即朝云。今古三贤隐，仙凡两路分。唐人书画在，明日更殷勤。",
            "comment": ""
        },
        {
            "title": "题宁国县十全堂",
            "content": "医莫以人试，药能生死人。十失为一次，望而知谓神。尝闻秦医和，诊君知其臣。岂无肘后方，埋没随埃尘。韫师以愈疾，犹如臂屈伸。华佗医之良，思邈医之真。谁能不服药，一一如朱云。斯堂名十全，全人亦全身。方公谙药性，勇退盖此因。金玉不足宝，人生系悲忻。",
            "comment": ""
        },
        {
            "title": "福应山",
            "content": "南亭不减北邙高，美景因公见一朝。已看溪山如在画，更传风雅似闻韶。栽桃定有仙家在，种竹宁无隐者招。秀气当为多士福，未应都放与渔樵。",
            "comment": ""
        },
        {
            "title": "送朱天锡童子",
            "content": "黄金满籯富有余，一经教子金不如。君家有儿不肯娱，口诵七经随卷舒。渥洼从来产龙驹，鸑鷟乃是真凤雏。一朝过我父子俱，自称穷苦世为儒。雪窗夜映孙康书，春陇昼荷儿宽锄。翻然西入天子都，出门慷慨曳长裾。神童之科今有无，谈经射策皆壮夫。古来取士凡数涂，但愿一一令吹竽。甘罗相秦理不诬，世人看取掌中珠。折腰未便赋归欤，待君释褐还乡闾。",
            "comment": ""
        },
        {
            "title": "题北山松轩",
            "content": "雪天苍翠暑天风，珍重僧轩十八公。不是时人少吟咏，世閒花草易为工。",
            "comment": ""
        },
        {
            "title": "睡香花",
            "content": "曾向庐山睡里闻，香风占断世间春。窃花莫扑枝头蝶，惊觉南窗半梦人。",
            "comment": ""
        },
        {
            "title": "崇教寺筠轩",
            "content": "碧玉窗棂三四閒，一溪流水伴君閒。雪中惜取青青节，不用开林自见山。",
            "comment": ""
        },
        {
            "title": "更高亭",
            "content": "稚子山妻伴老翁，重阳寻遍菊花丛。明年把酒知何处，却忆高亭是梦中。",
            "comment": ""
        },
        {
            "title": "题玉泉",
            "content": "长疑数尺玉，乃是一方泉。粉色和云汲，茶香带石煎。鉴来诚美矣，闻处合铿然。白首惠山客，也须吟此篇。",
            "comment": ""
        },
        {
            "title": "九月望夜与诗僧可久泛西湖",
            "content": "山风猎猎酿寒威，林下山僧见亦稀。怪得题诗无俗语，十年肝鬲湛清辉。",
            "comment": ""
        },
        {
            "title": "过桐庐邑二首",
            "content": "隐君无姓字，何代至今存。数里山为宅，两株桐是孙。人烟半峰碧，溪水带潮浑。多少来游客，茫茫蹋药根。",
            "comment": ""
        },
        {
            "title": "游九锁山",
            "content": "九锁山中多隐仙，洞门终古掩云烟。茶生东坞偏迎日，松老西岩不记年。翠箬久藏千岁药，碧池深纳半山泉。苍崖纵使秦驱得，未信能移一柱天。",
            "comment": ""
        },
        {
            "title": "石桥",
            "content": "天与晴来抵万金，更逢诗伯共登临。辍公一夜楞严讲，慰我十年方广心。白雪阳春虽寡和，高山流水有知音。石桥天下无双景，好尽平生得处吟。",
            "comment": ""
        },
        {
            "title": "醉眠亭",
            "content": "樽前从客笑，梦里任花飞。野鸟唤不醒。家童扶未归。有荣还有辱，无是即无非。万事藏於酒，先生亦见机。",
            "comment": ""
        },
        {
            "title": "寄题开福院白莲堂",
            "content": "玉色荷花自是仙，道人更慕远公贤。此生欲结东林社，求取新诗十八篇。",
            "comment": ""
        },
        {
            "title": "题竹轩",
            "content": "种竹才添十数竿，题诗已仅百余篇。有时碎影摇金地，尽日清风伴玉泉。不与爱鱼人把钓，肯教骑马客求鞭。平生最喜此君子，一洒何当听雨眠。",
            "comment": ""
        },
        {
            "title": "过桐庐邑二首",
            "content": "三载江南客，还吴东复西。潮贪两溪尽，云截众山齐。舟楫无空日，楼台半上梯。桐庐隐君子，应笑只留题。",
            "comment": ""
        },
        {
            "title": "宿清溪安乐山",
            "content": "映窗犹剩雪余痕，瓶里梅花枕上闻。一椀镫寒听夜雨，半床毡暖卧春云。诗成始觉茶销睡，香尽翻嫌酒带醺。我是挂冠林下客，山中安乐合平分。",
            "comment": ""
        },
        {
            "title": "题无垢寺",
            "content": "禅房闭深花，锡杖生古藓。秋山翡翠寒，春水玻瓈软。无嫌墙太低，但恐路不远。何人坐长松，令我思韦偃。",
            "comment": ""
        },
        {
            "title": "寄湖南宪请祠叶公",
            "content": "闻说年来请洞霄，江湖奉使久勤劳。有神仙处閒方得，用老成时退更高。借宅但知新种竹，寻真想见旧栽桃。浮梁居士尘埃甚，须发而今已二毛。",
            "comment": ""
        },
        {
            "title": "贫居",
            "content": "茅檐月有千金税，稻饭年无一粒租。生事萧条人问我，水芭蕉与石菖蒲。",
            "comment": ""
        },
        {
            "title": "湖州觉海弥陀阁",
            "content": "仙潭觉海唐兴善，像设瑰琦古至今。殿柱倒书雷部火，市桥横渡木观音。窗前竹影摇金翠，风外莲香散水沉。况有弥陀新建阁，动人无限往生心。",
            "comment": ""
        },
        {
            "title": "句",
            "content": "别后遥知倚门母，老来偏忆出家儿。洗竹放教风自在，傍溪看得月分明。白快近来逢素鬓，赤穷今日得朱袍。何妨包裹如风药，且免淋漓似水鸡。修水引来双瀑布，长松留住半天风。来恨不逢池水满，屏风围住芰荷香。但令陶令长为主，莫遣灵芸错认伊。",
            "comment": ""
        },
        {
            "title": "清芬阁",
            "content": "严子钓台畔，犹闻吟啸声。荣华付诸弟，萧洒继先生。自制茶枪嫩，新开酒面清。红尘不抛摆，那得白云名。",
            "comment": ""
        },
        {
            "title": "题永庆览胜亭",
            "content": "衙城直上有烟峦，亭在悬崖绝壁间。几个白头忘岁月，一生青眼看江山。秋风落木楼台出，暮雨笼沙鸥鹭閒。珍重京西绣衣使，作书题榜许追攀。",
            "comment": ""
        },
        {
            "title": "钓台",
            "content": "羊裘东汉客，归隐钓鱼滩。天子不能屈，先生非苟难。云藏古石在，风激世人寒。祠下青青竹，何妨把钓竿。",
            "comment": ""
        }
    ]
}