{
    "dynasty": "宋",
    "author": "刘一止",
    "poems": [
        {
            "title": "念奴娇",
            "content": "江边故国，望南云缥缈，连山修木。远意渊明束带见，乡里儿曹何辱。世味熏人，折腰从事，俯仰何时足。可怜菊下，醉吟谁共徵逐。我爱九日佳名，飘然归思，想当年丘谷。梦绕篱边犹眷恋，满把清尊馀馥。援笔洪都，如君英妙，满座方倾属。月台挥袖，叫云声横断玉。",
            "comment": ""
        },
        {
            "title": "鹊桥仙",
            "content": "春风真个，取将花去，酬我清阴满院。名园清昼漏签迟，未肯负、酒朋歌伴。使君情在，暮云合处，卧看碧峰峨弁。向来魂梦几曾真，休怨断、楼高不见。",
            "comment": ""
        },
        {
            "title": "生查子",
            "content": "城头长短更，水调高低唱。别洒不盈斟，泪洒风烟上。明年二月时，更向城阴望。只有旧歌辞，传作风流样。",
            "comment": ""
        },
        {
            "title": "水调歌头",
            "content": "缥缈青溪畔，山翠欲粘天。纵云台上，揽风招月自何年。新旧今逢二妙，人地一时清绝，高并两峰寒。歌发烟霏外，人在去留间。著方床，容老子，醉时眠。一尊相属，高会何意此时圆。况是古今难遇，人月竹花俱妙，曾见句中传。不向今宵醉，忍负四婵娟。",
            "comment": ""
        },
        {
            "title": "望海潮",
            "content": "垂杨深院，啼莺清昼，东风细绕檐牙。野色乱春，娇云捧日，燕翻蝶舞交加。温诏下天涯。早画船飞楫，叠鼓鸣挝。共挽旌幢，缓留丝竹醉韶华。江都自古豪夸。正迷楼坠絮，月观吹花。玉扆眷深，金瓯望重，何人暗草黄麻。归路接堤沙。宴上林风月，紫阙烟霞。凤检飞来，便将春色到朝家。",
            "comment": ""
        },
        {
            "title": "浣溪沙",
            "content": "曾向蓬莱得姓名。坐中省识是飞琼。琵琶翻作步虚声。一自当时收拨後，世间弦索不堪听。梦回凄断月胧明。",
            "comment": ""
        },
        {
            "title": "临江仙",
            "content": "落日西风原上好，笛声谁奏伊凉。缓寻山径掇幽芳。平生真自许，江海老潜郎。最爱杯中浮蚁闹，鹅儿破壳娇黄。使君醉里是家乡。更追修禊帖，一咏一传觞。",
            "comment": ""
        },
        {
            "title": "点绛唇",
            "content": "洞户香凝，宴开特地风烟好。靓妆娟妙。玉雪光相照。认是桃源，绿水红云绕。真曾到。漾舟人老。应被桃花笑。",
            "comment": ""
        },
        {
            "title": "眼儿媚",
            "content": "度岁经年两看承。谁信有轻分。从前稳过，如今方悔，不会温存。眼前无限经行地，何处不销魂。多应为你，不看风月，睡过黄昏。",
            "comment": ""
        },
        {
            "title": "临江仙",
            "content": "柳外双旌斜照日，匆匆去意难留。大江旁畔老诸侯。举觞仍气概，觅句更风流。迟暮不堪容易别，溪声为写离愁。自从今日转船头。他时扶杖叟，独立向沧洲。",
            "comment": ""
        },
        {
            "title": "洞仙歌",
            "content": "细风轻雾，锁山城清晓。冷蕊疏枝为谁好。对斜桥孤驿，流水溅溅，无限意，清影徘徊自照。何郎空立马，恼乱馀香，绮思凭花更娟妙。肠断处，天涯路远音稀，行人怨、角声吹老。叹客里经春又三年，向月地云阶，负伊多少。",
            "comment": ""
        },
        {
            "title": "临江仙",
            "content": "台上风光浓欲滴，傍阑芳桂阴成。乱山相对长官青。琢诗能句好，举酒见心倾。团扇不应秋後弃，几年仁惠风行。渭城柳色若为情。一尊松竹底，三唱和秋声。",
            "comment": ""
        },
        {
            "title": "青玉案",
            "content": "小山遮断蓝桥路。恨短梦、难飞去。长记修眉萦曲度。约花开槛，映风招袖，总是怜渠处。追欢我已伤迟暮。犹有多情旧时句。极目高楼千尺许。竹枝三唱，为君凄断，东日西边雨。",
            "comment": ""
        },
        {
            "title": "点绛唇",
            "content": "云鬓分行，照人明艳新妆就。御香窗牖。细酌鹅儿酒。铁拨鵾弦，一试春风手。龙仙奏。绛霄声透。不许人间有。",
            "comment": ""
        },
        {
            "title": "望明河",
            "content": "华旌耀日，报天上使星，初辞金阙。许国精忠，试此日传岩，济川舟楫。向来鸡林外，况传咏、篇章雄绝。问人地、真是唐朝第一，未论勋业。鲸波霁云千叠。望仙驭缥缈，神山明灭。万里勤劳，也等是壮年，绣衣持节。丈夫功名事，未肯向、尊前轻伤别。看飞棹、归侍宸游，宴赏太平风月。",
            "comment": ""
        },
        {
            "title": "鹧鸪天",
            "content": "岩下清阴引兴长。坐中初识令君香。揽将风月归诗薮，乞得溪山作醉乡。怜我老，与传觞。吴霜点鬓又何妨。只应银烛交红夜，羞对双歌发彩光。",
            "comment": ""
        },
        {
            "title": "冥冥寒食雨",
            "content": "冥冥寒食雨，客意向谁亲？泉乱如争壑，花寒欲傍人。生涯长剌促，老气尚轮囷。不负年年债，清诗断送春。",
            "comment": ""
        },
        {
            "title": "木兰花/玉楼春",
            "content": "桂香台上秋风袅。鸭绿溪前离思渺。一卮芳醑细深倾，听尽阳关须醉倒。政成早晚传温诏。莫恋江城歌吹绕。明年身到凤池边，重看春波生故沼。",
            "comment": ""
        },
        {
            "title": "柳梢青",
            "content": "柳汀烟暮。常记岸帻，风流张绪。酒兴诗情，而今移向，那边佳处。使君自乐萧闲，未肯副、岩廊虚伫。不念寒窗，老人幽梦，追寻无据。",
            "comment": ""
        },
        {
            "title": "夜行船",
            "content": "十顷疏梅开半就。折芳条、嫩香沾袖。今度何郎，尊前疑怪，花共那人俱瘦。恻恻轻寒吹散酒。高城近、怕听更漏。可惜溪桥，月明风露，长是在人归後。",
            "comment": ""
        },
        {
            "title": "喜迁莺 晓行",
            "content": "晓光催角。听宿鸟未惊，邻鸡先觉。迤逦烟村，马嘶人起，残月尚穿林薄。泪痕带霜微凝，酒力冲寒犹弱。叹倦客、悄不禁，重染风尘京洛。追念，人别後，心事万重，难觅孤鸿托。翠幌娇深，曲屏香暖，争念岁寒飘泊。怨月恨花烦恼，不是不曾经著。这情味，望一成消减，新来还恶。",
            "comment": "【注释】此词是作者在冬日一个拂晓上路时怀念他的妻子而写的。词的上片写晓行景色，下片写怀人情思。上下两片一因一果 ，一景一情 ，结合得天衣无缝，写景 、抒情相得益彰。《直斋书录解题》谓刘一止“尝为晓行词盛传于京师 ，号刘晓行，”可见时人对此词的推崇。上片起首一句将时间点明，并由于角声唤醒旅人，引起以下画面的展开 。“宿鸟”二句更把时间界限进一步点明：树上巢中的鸟不到天明是不会聒噪的，虽有响亮的号角声飘来，却未惊醒它们，可见天色还未大亮。但雄鸡在黎明前是定要啼鸣的，“鸡先觉”，又说明天快亮了。起句和以上两句是写在驿舍室内听觉所起的反应。接着三句：一眼望去是连绵而曲折的村落，一个“烟”字，说明晨雾未消；行人已起，马在嘶叫。一弯残月，透过长林，隐约可见。这都是词人离开住地出门后的所见所闻。以下“泪痕”两句，说明作者在驿舍中因伤感而流过泪 ，并且曾饮酒御寒。这两句以感受写天候之寒冷。一个“霜”字点明是清晨的行动，紧扣词题。这七句，全用白‘描手法，写出晓行所见所闻和身体的感受，真实动人。清人许昂霄评曰：“‘宿鸟’以下七句，字字真切，觉晓行情景宛在目前 ”（《词综偶评 》），是恰当的 。前结三句，“ 倦客 ”表明他曾久客外地，对行旅生活已感到厌倦；“悄不禁重染，风尘京洛”，化用陆机《为顾彦先赠妇 》诗句“京洛多风尘，素衣化为缁”。张相《诗词曲语辞汇释》解云：“禁，愿乐之辞 。刘一止《喜迁莺 》词‘ 叹倦客 ，悄不禁重染，风尘京洛’，言倦客不愿意再奔走风尘京洛也 。”作为徽宗宣和三年（1121）的进士，词人直到高宗绍兴初年，才得授秘书省校书郎。此次夜宿晓行，再去京都，当是为了应诏赴官，但又深觉京尘可厌，实不愿重履浊地。不愿去而仍不得不离乡背井，奔波不已，其情绪之恶劣可知。词之上片重在写景，下片则转写怀人，同时也对词人驿舍流泪的原因作出交代。过片三句，道出他和妻子分别后的复杂心情作者写到这里，思潮起伏，眼前又出现家中的情景：“翠幌娇深，曲屏香暖”，以之和“岁寒飘泊”进行对比。“争念”即“怎念”，此三句即柳永《倾杯》：“想绣阁深沉，争知憔悴损、天涯行客 。”怨意显然，于是接入下句“怨月恨花烦恼”。因久别而怨及月与花 ，颇得无理之趣。作者接着说：这种烦恼，“不是不曾经着”。如此羁旅情怀，一从习惯后，经过时间的推移，也可望渐渐消减，结句突然翻转 ，道“ 新来还恶”！“恶”字即情绪不好。末四字尽包上文许多事与情而生的一种感应，感概极为深厚。此词写景生动传神，意境幽深，使人有身临其境之感 ，写心理活动细致入微，层次分明，感情真挚，使人感同身受，堪称情景俱佳的好词。"
        },
        {
            "title": "念奴娇",
            "content": "故山秋晚，叹萧萧华发，霜林同色。崖谷题诗追旧赏，往往苍苔绿壁。二士权奇，一翁衰病，努力攀筇屐。佛香吹过，了知境是空寂。别後风月佳时，拄颐何事，想东林遥碧。小砑蛮笺惊秀句，天巧何会雕刻。倚马雄才，凌云逸气，路觉丹霄直。三千牍就，看君归奏文石。",
            "comment": ""
        },
        {
            "title": "江城子",
            "content": "秋香岩下著尊罍。小徘徊。莫停杯。来岁花时，相望两悠哉。看取修眉萦度曲，真个泪，界香腮。船头击鼓片帆开。晓风吹。首应回。景物撩人，诗思不胜催。会有江山凄惋句，凭过雁，寄侬来。",
            "comment": ""
        },
        {
            "title": "念奴娇",
            "content": "小舟漂兀，犯溪烟深入，无穷寒碧。路绕莲塘浑乱眼，千顷朱朱白白。闻说高情，寻盟鸥鹭，爱此风标客。掀髯一笑，顿忘身世形迹。我爱古邑风流，碧峰争秀峙，相持如掖。制锦才雄应未怕，百里文书堆积。吏散庭空，举觞遨月，饮兴何妨剧。却怜宣子，杖头才挂钱百。",
            "comment": ""
        },
        {
            "title": "访石林",
            "content": "山行不用瘦藤扶，度石穿云意自徐。夜过西岩投宿处，满身风露竹扶疏。",
            "comment": ""
        },
        {
            "title": "蓦山溪",
            "content": "卿云衍苒，翠壁天开就。移下小方壶，照初日、嘉林濯秀。君恩暂许，丘壑憩夔龙，开径竹，续岩花，小试丹青手。声名德业，汉代谁居右。红旆碧油幢，想今古、山中未有。霜松手种，应待茯芩生，斋酿熟，玉泉香，还上萱堂寿。",
            "comment": ""
        },
        {
            "title": "点绛唇",
            "content": "岁月飘流，故人相望如箕斗。畔愁千首。诗骨能清瘦。白日鵾弦，同看春风手。君知否。袖痕别後。犹有临歧酒。",
            "comment": ""
        },
        {
            "title": "踏莎行",
            "content": "淡月精神，疏梅风韵。粉香融脸胭脂润。袖痕犹带玉虬烟，六朝窄样裁宫锦。眉黛分愁，眼波传信。酒阑画烛交红影。有期无定却瞋人，索强我早谙伊性。",
            "comment": ""
        },
        {
            "title": "望海潮",
            "content": "东郊人报，春风消息，先归御柳宫梅。残雪恋枝，轻阴阁雨，郁葱瑞气佳哉。清晓九门开。听舜韶声举，迤逦天街。双阙连云，六鳌横海驾峰来。华灯竟簇楼台。正丰年共乐，欢意徘徊。帘卷弄妆，尘香趁马，轻寒细入人怀。争待凤舆回。看一天星斗，移下蓬莱。是处歌谣，太平声入万年杯。",
            "comment": ""
        },
        {
            "title": "水调歌头",
            "content": "千古严陵濑，清夜月荒凉。水明沙净，波面一叶弄孤光。北望旄头天际，杀气遥昏楚甸，云树失青苍。愁绝未归客，衰鬓点吴霜。听江边，鸣宝瑟，想英皇。骑鲸仙裔，高韵清绝胜风篁。醉入无何境界，却笑昔人底事，远慕白云乡。不见咸阳道，烟草茂陵荒。",
            "comment": ""
        },
        {
            "title": "雪月交光/醉蓬莱",
            "content": "正五云飞杖，缟素褰裳，乱空交舞。拂石归来，向玉阶微步。欲唤冰娥，暂凭风使，为扫氛驱雾。渐见停轮，人间未识，高空真侣。千里无尘，地连天迥，倦客古来，路迷江树。故国烟深，想溪树何处。云鬓分行，翠眉萦曲，对夜寒尊俎。清影徘徊，端应坐有，风流能赋。",
            "comment": ""
        },
        {
            "title": "青玉案",
            "content": "马头双鹊飞来喜。惜凝望、音书至。一掬离怀千万事。绿窗深夜，短笺封就，应也寻人寄。春风鬓畔疏梅蕊。映妆艳、清如洗。苦恨眼边常忆记。楚宫行路，倚桥攀驿，供尽梅花泪。",
            "comment": ""
        },
        {
            "title": "清平乐",
            "content": "相望吴楚。远信无凭据。欲倩春风吹泪去。化作愁云恨雨。春应已到三吴。楚江日夜东徂。惟有溯流鱼上，不知尺素来无。",
            "comment": ""
        },
        {
            "title": "小斋即事",
            "content": "怜琴为弦直，爱棋因局方。未用较得失，那能记宫商？我老世愈疏，一拙万事妨。虽此二物随，不系有兴亡。",
            "comment": ""
        },
        {
            "title": "浣溪沙",
            "content": "莫问新欢与旧愁。浅颦微笑总风流。眼波横注楚江秋。十字街头家住处，心肠四散几时休。揽风招月是朱楼。",
            "comment": ""
        },
        {
            "title": "念奴娇",
            "content": "水烟收尽，望汀苹千顷，银光如幂。霜镜无痕清夜久，惟有惊鱼跳出。月在杯中，我疑天赐，欢饮仍如璧。姮娥应为，後期偿赛今夕。遥想当日同盟，山斋孤讽，有新诗相忆。聚散难常空怅望，萍梗飘流踪迹。明月明年，此身此夜，知与谁同惜。参横河侧，短篷清露时滴。",
            "comment": ""
        },
        {
            "title": "西河",
            "content": "山驿晚，行人昨停征辔。白沙翠竹锁柴门，乱峰相倚。一番急雨洗天回，扫云风定还起。念凄断，谁与寄。双鱼尽素难委。遥知洞户隔烟窗，簟横秋水。淡花明玉不胜寒，绿尊初试冰蚁。小欢细酌任敧醉。扑流萤、应卜心事。谁记天涯憔悴。对今宵、皓月明河千里。梦越空城疏烟里。",
            "comment": ""
        },
        {
            "title": "蓦山溪",
            "content": "王家人地，奕奕争高秀。金紫照青春，想当日、乌衣巷口。声名气概，今见两朱轓，诗似锦，酒如渑，属意风光厚。酿泉石壁，未减南阳寿。清兴与谁同，探梅萼、溪桥驿堠。东风御柳，应访此韩翃，归步稳，赤墀边，肯记幽栖否。",
            "comment": ""
        },
        {
            "title": "点绛唇",
            "content": "山邑新凉，夜堂爽气侵南斗。为谁骧首。月冷冰蛾瘦。八万二千，雕琢琼瑶手。君知否。待君归後。双照杯中酒。",
            "comment": ""
        },
        {
            "title": "虞美人",
            "content": "浪花云叶交加舞。身近轻冥路。天知此客解骑鲸。今夜一江明月、送行行。从今直上鳌峰去。应记经行处。莫将险语乱江声。却怕月中高卧、彩虹惊。",
            "comment": ""
        },
        {
            "title": "浣溪沙",
            "content": "午夜明蟾冷浸溪。姮娥应有辟寒犀。桂岩仍在曲阑西。撷蕊攀条情未已，经丘寻壑想招携。不应痴马惜障泥。",
            "comment": ""
        },
        {
            "title": "念奴娇",
            "content": "燕台暮集，对秋容凄紧，松阴幂幂。徙倚阑边临翠壑，千顷风烟横出。坐待冰轮，天空云散，一色如苍璧。姮娥有意，为谁来赴今夕。身世如许飘流，佳时轻过了，他年空忆。我辈情锺端未愧，昔日兰亭陈迹。坐上何人，骊歌凄断，语别还应惜。有心红烛，替人珠泪频滴。",
            "comment": ""
        },
        {
            "title": "踏莎行",
            "content": "两水中分，三山半落。风云气象通廖廓。少年怀古有新诗，清愁不是伤春作。六代豪华，一时燕乐。从教雨打风吹却。与君携酒近阑干，月明满地天无幕。",
            "comment": ""
        },
        {
            "title": "醉蓬莱",
            "content": "正官桥柳润，候馆梅开，暮云凄冽。泽国春归，是烧灯时节。吹绽红蕖，挽低星斗，共水光澄澈。霜瓦楼台，参差似与，蓬壶相接。千骑遨游，万家嬉笑，帘卷东风，弄妆成列。慢舞尊前，看轻盈回雪。来岁今宵，舜韶声里，对六鳌双阙。凤检飞来，玉骢去踏，青门华月。",
            "comment": ""
        },
        {
            "title": "梦横塘",
            "content": "浪痕经雨，鬓影吹寒，晓来无限萧瑟。野色分桥，翦不断、溪山风物。船系朱藤，路迷烟寺，远鸥浮没。听疏钟断鼓，似近远遥，惊心事、伤羁客。新醅旋压鹅黄，拚清愁在眼，酒病萦骨。绣阁娇慵，争解说、短封传忆。念谁伴、涂妆绾结。嚼蕊吹花弄秋色。恨对南云，此时凄断，有何人知得。",
            "comment": ""
        }
    ]
}