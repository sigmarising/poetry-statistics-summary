{
    "dynasty": "宋",
    "author": "曾极",
    "poems": [
        {
            "title": "天门山",
            "content": "鲸翻鳌负倚江潭，天险由来客倦谈。高屋建瓴无计取，二梁刚把当肴函。",
            "comment": ""
        },
        {
            "title": "高座寺",
            "content": "石子冈前高座寺，犊车曾向此徘徊。清谈未解倾人国，更引番僧度海来。",
            "comment": ""
        },
        {
            "title": "新亭",
            "content": "青山四合绕天津，风景依然似洛滨。江左于今成乐土，新亭垂泪亦无人。",
            "comment": ""
        },
        {
            "title": "商飚馆",
            "content": "商飚基在昔人非，草木犹为富贵移。曾是六朝歌舞地，黄花一半染胭脂。",
            "comment": ""
        },
        {
            "title": "红泉精舍",
            "content": "十里长松一幅巾，温汤净濯满衣尘。石门隔断世间事，仙窟能容鹤上人。已主谢公为北道，更依华子作西邻。红泉可酒兼宜茗，便合躬耕老此身。",
            "comment": ""
        },
        {
            "title": "刘莎衣庵",
            "content": "佛狸麾骑饮长江，呼吸安危阖国忙。南北两家都换主，从容一语悟高皇。",
            "comment": ""
        },
        {
            "title": "梦笔驿",
            "content": "晋尚清谈笔力衰，文章高下亦随时。景纯不作文通死，五色毛锥付与谁。",
            "comment": ""
        },
        {
            "title": "谢公像",
            "content": "失喜向来因折屐，含悲今日为闻筝。人间悲喜何时了，携伎东山载酒行。",
            "comment": ""
        },
        {
            "title": "清凉寺",
            "content": "秋月春花迹未陈，痛龙曾绕梦中身。夷门金鼓从天落，惊起床头鼻鼾人。",
            "comment": ""
        },
        {
            "title": "水精大珠",
            "content": "冰玉摩尼如鹄卵，大千世界倒悬中。何人提向江头照，照见神州一半空。",
            "comment": ""
        },
        {
            "title": "蛇盘驿",
            "content": "枳篱华屋半雕残，列肆屠羊客卸鞍。霸气销沉形影歇，龙盘何事作蛇盘。",
            "comment": ""
        },
        {
            "title": "蔡西山贬道州",
            "content": "四海朱夫子，徵君独典刑。青云伯夷传，白首太玄经。有客怜孤愤，无人问独醒。瑶琴空宝匣，弦断不堪听。",
            "comment": ""
        },
        {
            "title": "雨华台",
            "content": "昼可骑虹夜摘星，山根万瓦碧磷磷。雨台不为云光老，一洗南朝战伐尘。",
            "comment": ""
        },
        {
            "title": "摄山",
            "content": "一丈唐碑今露立，十寻梵塔已低摧。层层石佛云閒出，坐阅齐梁成劫灰。",
            "comment": ""
        },
        {
            "title": "凤州柳",
            "content": "蜀主函封遣使时，芳根元自凤州移。柔荑醽醁今安在，唯有青丝拂地垂。",
            "comment": ""
        },
        {
            "title": "桃叶渡",
            "content": "裙腰芳草拒长堤，南浦年年怨别离。水送横波山敛翠，一如桃叶渡江时。",
            "comment": ""
        },
        {
            "title": "寄陈正已",
            "content": "扊扅深闭断经过，倒摺尘编且卧痾。九十日春晴景少，一千年事乱时多。吟成楚些翻愁绝，鬓染吴霜奈第何。心铁正坚思急试，忆君中夜起悲歌。",
            "comment": ""
        },
        {
            "title": "五马渡",
            "content": "仲达欺孤与操同，岂能长世抚提封。瑶图章间换君知否，班特浮江自化龙。",
            "comment": ""
        },
        {
            "title": "渔父",
            "content": "智士旁观当局迷，沧浪钓叟出陈诗。江头风怒掀渔屋，底事全家醉不知。",
            "comment": ""
        },
        {
            "title": "古龙屏风",
            "content": "乘云游雾过江东，绘事当年笑叶公。可恨横空千丈势，剪裁今入小屏风。",
            "comment": ""
        },
        {
            "title": "卞将军墓",
            "content": "握节颜色拳透爪，归元先轸面如生。晋陵发掘今无主，独有忠魂占冶城。",
            "comment": ""
        },
        {
            "title": "南唐遣使",
            "content": "谈锋亹亹折强隣，专对当年亦有人。国老胸中兵百万，不将全力靠江神。",
            "comment": ""
        },
        {
            "title": "吴大帝陵",
            "content": "老瞒虎裂横中州，何物生儿作仲谋。四十帝中功第一，坏陵无主使人愁。",
            "comment": ""
        },
        {
            "title": "往舂陵作",
            "content": "杖策行行访楚囚，也胜流落峤南州。鬓丝半是吴蚕吐，襟血全因蜀鸟流。径窄不妨随划栗，路长那更听钩辀。家山千里云千叠，十口生离两地愁。",
            "comment": ""
        },
        {
            "title": "钟山番人窟",
            "content": "千群铁骑远来侵，凿穴钟山用意深。天堑连空遮不断，烟尘直到海中心。",
            "comment": ""
        },
        {
            "title": "乌衣巷",
            "content": "吴兵曾驻黑云都，江左夷吾此卜居。休把乌衣轻马巷，悬鹑结驷总丘墟。",
            "comment": ""
        },
        {
            "title": "辎车",
            "content": "娅姹吴音今古同，宫妆袨服已成空。雕文结角辎车巧，犹有梁陈宫掖风。",
            "comment": ""
        },
        {
            "title": "上朱晦庵",
            "content": "玄天默无言，妙契有伏义。爰初画八卦，圣学乃肇基。於皇陶唐氏□心折危微。鲁叟述六经，为世立范围。正色斥诐淫，邹孟独先几。道丧向千载，华风变醇醨。皇纲一以折，属此文明诗。真儒出河洛，坚白不磷缁。探我囊中胶，续彼桐上丝。徽音嗣正始，但惜和者稀。祥麟虽见获，凤鸟终来迟。珍重武夷翁，斯文今在兹。岩栖三十年，著书觉群迷。往者不可谏，来者犹可追。趋隅偶未谐，夙昔梦见之。散发弄五弦，弹作南风诗。曲终起长嗟，弦绝有余悲。止止不复弹，缪然歌采薇。鸾翮有时铩，鸱鸢刺天飞。公乎抱高寒，岁晚将安归。",
            "comment": ""
        },
        {
            "title": "和李璧凌丹亭",
            "content": "思陵宸翰丽昭回，阁上金□长紫苔。试向凌丹寻妙墨，何时真见白云来。",
            "comment": ""
        },
        {
            "title": "文公先生挽词",
            "content": "皇天开太极，庚戍圣贤生。六籍文将绝，千年道复明。渊源罗仲素，师友李延平。绕舍闽溪急，潺湲洛水声。",
            "comment": ""
        },
        {
            "title": "挽真西山二首",
            "content": "云出西山雨未成，已闻华表鹤飞鸣。声名未必少黄霸，礼乐正缘无孔明。天下已传新宰相，胸中不改旧书生。寒蟾没入少微去，从此泰阶何日平。",
            "comment": ""
        },
        {
            "title": "采石渡",
            "content": "石琢浮屠遍水滨，兴亡岁久已成尘。长江静夜芦花月，莫信牵愁拨櫂人。",
            "comment": ""
        },
        {
            "title": "乐官山",
            "content": "城破辕门宴赏频，伶伦执乐泪横巾。骈头就戮缘家国，愧死南归结绶人。",
            "comment": ""
        },
        {
            "title": "晋元帝庙",
            "content": "茅茨绵蕝寄江东，陵庙回看渫血红。右衽危冠才自保，未能无责敢言功。",
            "comment": ""
        },
        {
            "title": "三十六陂",
            "content": "渺然三十六陂春，石黛潮生岁岁新。杨柳杏花浑好在，吟边只欠跨驴人。",
            "comment": ""
        },
        {
            "title": "凌丹亭",
            "content": "路转峰回杳霭中，石坛幡影表真风。凭谁貌取清虚老，与对濂溪太极翁。",
            "comment": ""
        },
        {
            "title": "三十六宫",
            "content": "曲阁便房三十六，欲回舞袖不容身。黄金壁逞今安有，笑杀宣和大内人。",
            "comment": ""
        },
        {
            "title": "板桥",
            "content": "轮鞅各年路欲迷，板桥名在市朝非。玄晖太白微吟处，独酌悠然命驾归。",
            "comment": ""
        },
        {
            "title": "宝公塔",
            "content": "六帝园陵随劫灰，独余灵骨葬崔嵬。行人指点云间鹤，唤得齐梁一梦回。",
            "comment": ""
        },
        {
            "title": "秦淮",
            "content": "凿断山根役万人，祖龙痴绝更东巡。石城几度更新主，赢得淮流尚系秦。",
            "comment": ""
        },
        {
            "title": "南唐郊坛",
            "content": "上帝神兵破石头，别离歌管宫愁。燔柴空有高坛在，乞与千年麋鹿游。",
            "comment": ""
        },
        {
            "title": "德庆堂宇",
            "content": "森然毛势聚干将，气轧钟王未肯降。惆怅当年铁钩锁，可能无意锁长江。",
            "comment": ""
        },
        {
            "title": "西原",
            "content": "衰草寒云雁一行，牵愁水似九回肠。游人欲问千官事，翁仲无言卧夕阳。",
            "comment": ""
        },
        {
            "title": "石麒麟",
            "content": "短樊长堑起寒烟，知是何人古墓田。千岁石麟相对立，肘騣膊焰故依然。",
            "comment": ""
        },
        {
            "title": "濂溪",
            "content": "逍遥社里周夫子，太极图成昼掩关。欲验个中真动静，终朝临水对庐山。",
            "comment": ""
        },
        {
            "title": "六朝",
            "content": "倒指六朝事，江城不忍登。燕巢非故宅，兔窟遍诸陵。亹亹称王霸，嗟嗟感废兴。青山龙虎在，金气又消凝。",
            "comment": ""
        },
        {
            "title": "八功德水",
            "content": "数斛供厨替八珍，穿松潄石莹心神。中涵百衲烟霞色，不染齐梁歌舞尘。",
            "comment": ""
        },
        {
            "title": "寄陈正已",
            "content": "十载忧近发半华，东山有意净胡沙。公车战策三千牍，腹笥兵书五十家。好佩青萍光夺月，莫惊赤羽气成霞。嗟予本亦轻生者，欲渡黄海掷马挝。",
            "comment": ""
        },
        {
            "title": "梁金华宫石",
            "content": "照影清溪眩怪奇，推迁十代市朝非。莫欺藓眼苍苔面，曾伴昭明识蔡妃。",
            "comment": ""
        },
        {
            "title": "后主祠",
            "content": "真珠帘下变离声，多少嫱妃掩袂听。赢得牢愁三万斛，孤舟撑入大梁城。",
            "comment": ""
        },
        {
            "title": "铁塔寺",
            "content": "逝水无情去不囘，黄帘窣地隔风埃。摩挲铁塔堪流涕，此是行皇思子台。",
            "comment": ""
        },
        {
            "title": "没安碑",
            "content": "漫漫荒池浸绿芜，残碑一丈载龟趺。当年刻画书勋阀，雨打风吹字已无。",
            "comment": ""
        },
        {
            "title": "升元阁铎",
            "content": "摩挲石柱藓痕斑，亡国如鸿去不还。无复切云三百尺，祗传风铎在人间。",
            "comment": ""
        },
        {
            "title": "南唐宫中残獐",
            "content": "周庐巡徼列千兵，那得残獐堕禁庭。鹿走棘生先有象，天文未必直狼星。",
            "comment": ""
        },
        {
            "title": "三段石",
            "content": "凛然皇象法书存，重屋应无野火焚。割据英雄余一念，断碑千载尚三分。",
            "comment": ""
        },
        {
            "title": "青松路",
            "content": "致君尧舜何难，投老钟山赋考槃。愁杀天津桥上客，杜鹃声里两眉攒。",
            "comment": ""
        },
        {
            "title": "送真泉州",
            "content": "隐然风节动朝行，屡叩龙墀贡皂囊。未促相如归蜀道，翻令汲黯去淮阳。便潘自足荣莱服，邃殿谁当补舜裳。急召诸贤固根本，玺书早晚出明光。",
            "comment": ""
        },
        {
            "title": "方山",
            "content": "人间底事有方壶，剑截青摇界碧虚。试上殊庭瞻醉葛，仙云垂带护储胥。",
            "comment": ""
        },
        {
            "title": "宝公井",
            "content": "一片当街百尺深，行人环辙免苔侵。尘容俗状暂窥影，欲汲寒泉洗此心。",
            "comment": ""
        },
        {
            "title": "谢玄庙",
            "content": "儿辈能军国未危，更令朱序助声威。秦人若也全师集，云母车盛晋鼎归。",
            "comment": ""
        },
        {
            "title": "玄武湖",
            "content": "当日湖光澈镜心，龙旗凤吹此登临。而今铁马回旋地，斜照黄尘一尺深。",
            "comment": ""
        },
        {
            "title": "大江",
            "content": "烽烟岁岁满江干，将师诛求盍少宽。未得三军如挟纩，凭谁数处护风寒。",
            "comment": ""
        },
        {
            "title": "冶城楼",
            "content": "袅袅疎林集晚鸦，钟山云气入檐牙。何人乘月吹长笛，夜看云陵百万家。",
            "comment": ""
        },
        {
            "title": "同泰寺",
            "content": "在萨开斋涕泗挥，大通基在昔人非。此身终属侯丞相，谁办金钱赎帝归。",
            "comment": ""
        },
        {
            "title": "清凉广惠禅寺",
            "content": "鸣鞘响断苑墙平，敲戛惟闻风玉声。三百年间陵谷变，寒潮不到石头城。",
            "comment": ""
        },
        {
            "title": "宋受禅坛",
            "content": "赤纸藤书宋鼎归，寄奴柴燎告功时。普天大庆交新主，唯有徐公双泪垂。",
            "comment": ""
        },
        {
            "title": "题识山堂",
            "content": "抉开云气从天末，唤得炉峰入坐閒。似见二林春霭霭，殊闻三叠水潺潺。",
            "comment": ""
        },
        {
            "title": "行廊",
            "content": "负矢前驱敌未擒，虎侯高揭意何深。文皇决拾精天下，偏爱良工辨木心。",
            "comment": ""
        },
        {
            "title": "金陵",
            "content": "凿地破除函谷帝，埋金厌胜郢中王。兴亡总不关君事，五百年前枉断肠。",
            "comment": ""
        },
        {
            "title": "张丽华墓",
            "content": "伴侣声沉王气销，香魂血涴有谁招。蓬科三尺光尘在，犹作台城花月妖。",
            "comment": ""
        },
        {
            "title": "蒋帝庙",
            "content": "白马千年系庙门，炉烟浮动衮龙昏。阖棺谩说荣枯定，青骨犹当履至尊。",
            "comment": ""
        },
        {
            "title": "长干塔",
            "content": "十丈祥光起相轮，铁浮屠镇法王坟。只愁西哉神僧至，夜捧长干刹入云。",
            "comment": ""
        },
        {
            "title": "射殿",
            "content": "鹤盖阴阴覆苑墙，更添苍雪助清凉。高皇俭德规模远，不作南朝石步廓。",
            "comment": ""
        },
        {
            "title": "南唐金铜香炉",
            "content": "制作元从建业宫，形模奇古杂金铜。烟昏尘暗君休笑，曾在红罗扇影中。",
            "comment": ""
        },
        {
            "title": "大唐",
            "content": "仁义晋阳主，神功致太平。子孙承事业，妇寺窃权衡。府卫兵先坏，租庸调不行。未几三百载，逆贼入宫城。",
            "comment": ""
        },
        {
            "title": "文孝庙",
            "content": "德隐前星民已和，山隈水曲庙何多。皇孙不得承天统，犹使而翁恨蜡鹅。",
            "comment": ""
        },
        {
            "title": "射雉场",
            "content": "不整军容北射狐，却资媒翳取欢娱。山梁饮啄关何事，浪费君王金仆姑。",
            "comment": ""
        },
        {
            "title": "五代",
            "content": "弑篡起交争，中原战血腥。王庭更五姓，民户乏孤丁。耕织常年弛，干戈甚日停。圣人祈早降，香雾达高冥。",
            "comment": ""
        },
        {
            "title": "松",
            "content": "汇进群奸卒召戎，萌芽培养自熙丰。当时手植留遗爱，只有岩前十八公。",
            "comment": ""
        },
        {
            "title": "湘宫寺",
            "content": "数椽败屋湘宫寺，虞愿忠规正凛然。十级浮屠那复有，虚抛帖妇卖儿钱。",
            "comment": ""
        },
        {
            "title": "澄心堂",
            "content": "楮生玉面务深藏，未肯横陈翰墨场。一幅降牋何用许，价高缘写宋文章。",
            "comment": ""
        },
        {
            "title": "龙洞",
            "content": "江流远引背烟岚，平陆何年重举帆。断岸插天危欲坠，六朝龙去祗空岩。",
            "comment": ""
        },
        {
            "title": "泼墨池",
            "content": "二酉珍储已遍窥，仙班宁肯列愚痴。注经穴石须勤苦，留得千年泼墨池。",
            "comment": ""
        },
        {
            "title": "大茅君像",
            "content": "面如赪玉碧矑寒，散发垂腰槲叶乾。不向大茅峰顶见，时人多作伏羲看。",
            "comment": ""
        },
        {
            "title": "蜀海棠",
            "content": "传芳远远自西隣，锦伞高张熨眼新。花睡觉来红泪落，年年如忆故宫春。",
            "comment": ""
        },
        {
            "title": "和谢康乐华子冈韵",
            "content": "隐仙无定在，馆宇非一山。华子出商洛，巢云府渴泉。嬴颠刘蹶际，师生自为贤。颇哀区中人，峰岭起新阡。决绝目下事，驾鸿凌紫烟。身隐焉用文，灭迹隐空筌。云仍散洲渚，世渔业相传。笭箵挂虎落，舴艋当门前。蹇予厌世议，企石听潺湲。山空月明诗，足音自跫然。",
            "comment": ""
        },
        {
            "title": "决囚灯",
            "content": "五详三覆始施刑，明灭兰膏岂足凭。可惜当年杀严续，无人为益决囚灯。",
            "comment": ""
        },
        {
            "title": "华林园",
            "content": "羽葆来临鼓吹停，华林畅饮倒长瓶。万年天子瞢腾眼，错认长星作酒星。",
            "comment": ""
        },
        {
            "title": "挽蔡西山先生",
            "content": "天子中年后，名家信有初。身罹钩党祸，学稿启蒙书。木直宜行伐，兰芳竟自锄。首阳千驷马，后世定何如。",
            "comment": ""
        },
        {
            "title": "中主像",
            "content": "乘时草窃岂无人，三主相传事有因。毕竟老天怜一念，据敖为粥活饥民。",
            "comment": ""
        },
        {
            "title": "榠樝",
            "content": "子丹进馔色微黄，仙老调胹有禁方。五和糁奇无处觅，榠樝新熟压枝香。",
            "comment": ""
        },
        {
            "title": "东晋",
            "content": "断简残编迹可寻，诸贤兴复不关心。未应全罪王夷甫，一任神州自陆沈。",
            "comment": ""
        },
        {
            "title": "孙陵鹅眼钱",
            "content": "六代初终几变迁，孙陵无树起寒烟。青蚨细薄如榆荚，犹是当年买笑钱。",
            "comment": ""
        },
        {
            "title": "钟山石",
            "content": "战备潜流石脉中，苍崖凿断见殷红。千年杀气方回薄，草木无春山尽童。",
            "comment": ""
        },
        {
            "title": "石步道中有石麒麟数十",
            "content": "地悴天荒丘陇平，难从野老问衰兴。苍烟落日低迷处，折足麒麟记坏陵。",
            "comment": ""
        },
        {
            "title": "展上公",
            "content": "浩劫循环无始终，年年玉李杲春空。初成未占兹山顶，古老唯传展上公。",
            "comment": ""
        },
        {
            "title": "南轩",
            "content": "剑磨驴膊倦征途，三岁南轩客寓居。建业水甘供日饮，波间亦有武昌鱼。",
            "comment": ""
        },
        {
            "title": "白鹭洲",
            "content": "江水悠悠绿染衣，淮山渺渺翠成围。南朝鹭序归何处，唯见沧洲白鸟飞。",
            "comment": ""
        },
        {
            "title": "黄天荡",
            "content": "受金纵敌将何知，曹沫功名失此时。雁足不来貔虎散，沙头蚌鹬谩相持。",
            "comment": ""
        },
        {
            "title": "木围",
            "content": "寝殿重重设木围，崎岖天位不胜危。高人巢许应知此，占得箕山最坦夷。",
            "comment": ""
        },
        {
            "title": "赏心亭",
            "content": "柱上题名客姓苏，江山清绝冠吴都。六花飞舞凭阑处，一本天生卧雪图。",
            "comment": ""
        },
        {
            "title": "宋兴寺",
            "content": "晋至昌明祚已终，谶文犹有两昏童。醒玄偷得宫中玺，却属新河伐荻翁。",
            "comment": ""
        },
        {
            "title": "江南录",
            "content": "自古婴鳞或似狂，按诛潘佑事堪伤。凭谁寄语徐常侍，不杀忠臣国未亡。",
            "comment": ""
        },
        {
            "title": "荆公祠",
            "content": "霜筠雪竹古精蓝，投老归与志自甘。一食万钱终忍垢，鱼羹饭美忆江南。",
            "comment": ""
        },
        {
            "title": "春望",
            "content": "楼上从容晓日明，春风随处动郊坰。定知有象根冲漠，未信至真惟杳冥。万化淳时云霭霭，一元亨处雨零零。无言共倚阑干曲，绿满原田水满汀。",
            "comment": ""
        },
        {
            "title": "约友人赏春",
            "content": "人生何事最为亲，不看春容不识春。岸柳细摇多意思，野花初绽足精神。精神训得施为别，意思到时言语新。为报同门须急赏，莫教春去始伤春。",
            "comment": ""
        },
        {
            "title": "南烛草木",
            "content": "驻采还年枉费功，羞将老色照青铜。仙方石{左饣右迅}无消息，南烛垂珠颗颗红。",
            "comment": ""
        },
        {
            "title": "游寒岩",
            "content": "黄瑶白璧缀幽花，珍重高人为叹嗟。织女横河溪月堕，杯盘狼藉水仙家。",
            "comment": ""
        },
        {
            "title": "玉树后庭花",
            "content": "结绮临春成草莽，繁华都入暮烟中。后庭玉树迎秋色，犹带张妃脸上红。",
            "comment": ""
        },
        {
            "title": "覆舟山",
            "content": "六代兴亡貉一丘，繁华梦逐水东流。操蛇神向山前笑，三百年前几度舟。",
            "comment": ""
        },
        {
            "title": "养种园",
            "content": "百花堂里赏芳菲，江左霸臣泪溅衣。肠断上林桃李树，春风一半未全归。",
            "comment": ""
        },
        {
            "title": "胭脂井",
            "content": "寒泉玉甃没春芜，石染胭脂润不枯。杏怨桃羞娇欲堕，犹将红泪西黄奴。",
            "comment": ""
        },
        {
            "title": "荆公墓",
            "content": "误把清标犯世纷，平生忠业自超群。如何今代麒麟阁，只道诗名合策勋。",
            "comment": ""
        },
        {
            "title": "华隐楼",
            "content": "松声只罢独看云，华隐楼中探鹤身。治国神方难自献，祗将本草语时人。",
            "comment": ""
        },
        {
            "title": "校官碑",
            "content": "风摧雨剥校官碑，集古先生竟不知。同是光和千岁刻，未容苦县独称奇。",
            "comment": ""
        },
        {
            "title": "游寒岩",
            "content": "金玉其相一两花，遐心空为尔兴嗟。山礬不用来修敬，只许江梅共一家。",
            "comment": ""
        },
        {
            "title": "题太平宫",
            "content": "前朝失太平，仙馆寄空名。日日有秋色，房房闻水声。碑传吴叟画，殿厄建炎兵。旧物云关在，新宫再落成。",
            "comment": ""
        },
        {
            "title": "游华子冈红泉碧涧",
            "content": "去城才半驿，深谷自逶迤。藤络崩崖石，松垂倒地枝。寒山缩毛发，碧涧照须眉。",
            "comment": ""
        },
        {
            "title": "西浦",
            "content": "珠珰错落江皋佩，罗袜轻盈洛浦妆。欲采蘋花掷春信，停桡难觅杜兰香。",
            "comment": ""
        },
        {
            "title": "台城",
            "content": "紫盖横天整复斜，兴亡接翅似昏鸦。旧时石阙摩云处，荻屋荆扉一两家。",
            "comment": ""
        },
        {
            "title": "四太子河",
            "content": "上东门啸本同科，天诱金人智诈多。刁斗夜鸣兵四合，五更平陆已成河。",
            "comment": ""
        },
        {
            "title": "李氏宫",
            "content": "埋愁无地奈君何，可是黄垆饮恨多。玉镜台前弃脂水，深泉流汞尚盈科。",
            "comment": ""
        },
        {
            "title": "挽真西山二首",
            "content": "一片诚心并若丹，爱民何止十分宽。不成中国相司马，空使苍生望谢安。广益集思今已晚，以明佐圣古来难。治平一卷黄扉墨，留与君王拭泪看。",
            "comment": ""
        },
        {
            "title": "吴大帝庙",
            "content": "曾将一剑定全吴，斗大祠庭泣楚巫。故国神游应抚掌，芦花枫叶几年无。",
            "comment": ""
        }
    ]
}