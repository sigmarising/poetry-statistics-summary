{
    "dynasty": "宋",
    "author": "曹既明",
    "poems": [
        {
            "title": "胥山庙",
            "content": "间关欲雪父兄仇，底用平生锡盖侯。冤骨未沈吴月晓，征魂初返楚云秋。西施正倚承恩貌，范蠡将移去国舟。尚向松陵亲却敌，藁砧依旧在层楼。",
            "comment": ""
        },
        {
            "title": "与同舍待浴灵芝寺",
            "content": "一雨洗秋色，湖山增眼明。番番水中荷，作此凄凉声。我辈等憔悴，客饭千里程。愿言涤尘土，冠盖临华京。",
            "comment": ""
        },
        {
            "title": "冷泉亭",
            "content": "朱檐日转轩窗冷，碧嶂云低草树香。山影倒沈波底月，夜阑相对写寒光。",
            "comment": ""
        },
        {
            "title": "胥山庙",
            "content": "堂堂武烈与文英，引剑呼天气未平。身后端知司祸福，生前直欲就功名。胥山未尽吴侬意，郢水犹伤楚客情。井里满前灵宇壮，长江千古带高情。",
            "comment": ""
        },
        {
            "title": "过林和靖旧址",
            "content": "短棹不归双鹤去，一邱烟草寄山阴。水边疏影黄昏月，无限风骚在客心。",
            "comment": ""
        },
        {
            "title": "夜宿浙江亭",
            "content": "夜半潮声撼客床，卧听柔橹闹空江。惊回倦枕乡关梦，海日烘山上晓窗。",
            "comment": ""
        },
        {
            "title": "有怀湖山留题惠因院",
            "content": "湖山平生亲，松竹亦瓜葛。深期说情话，跬步成契阔。岂无朝夕思，或以尘累夺。何当淡相从，长年席不割。",
            "comment": ""
        },
        {
            "title": "胥山庙",
            "content": "贯弓执矢一亡臣，未洗昭关客路尘。道上乞飧逢漂女，江边款渡得渔人。致君岂谓初无术，卖国由来别有因。文种墓空山胁冷，怒潮朝夕怨江滨。",
            "comment": ""
        }
    ]
}