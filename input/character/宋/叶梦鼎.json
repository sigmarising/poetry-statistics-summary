{
    "dynasty": "宋",
    "author": "叶梦鼎",
    "poems": [
        {
            "title": "句",
            "content": "芦笋满洲银鱠美，琼花滴露玉醅醇。",
            "comment": ""
        },
        {
            "title": "瀛洲亭",
            "content": "汝城高处着危阑，人在苍寒缥缈间。下瞰无边春境界，西来第一处江山。酒拈重碧酣诗思，柳曳轻黄入笑颜。阁老可能专此胜，蛾眉花底又催班。",
            "comment": ""
        },
        {
            "title": "隔竹",
            "content": "隔竹斜阳唤小舟，寥寥天柱访仙游。风声树杪疑笙鹤，云气峰头见翠虬。凡骨面岩那可蜕，尘容镜水只包羞。几时肝胆无羁靮，卧看中天素月流。",
            "comment": ""
        },
        {
            "title": "梅林八景总咏",
            "content": "黄墩巨海通昌国，花园大路连西域。九顷农歌乐丰年，赤山牧唱喧朝夕。罗溪流水出通潮，仕岆高山古贤迹，方寺钟声育善音，桃源击鼓评民籍。",
            "comment": ""
        },
        {
            "title": "武夷鼓楼岩",
            "content": "鼓楼岩下鼓楼开，举世邯郸梦未回。安得老兽教唤起，万人醒眼上山来。",
            "comment": ""
        },
        {
            "title": "武夷九曲",
            "content": "兴穷九折更悠然，棹转船头障去川。留取洞中无尽意，桃花水暖鳜鱼天。",
            "comment": ""
        },
        {
            "title": "建府戊午鹿鸣宴",
            "content": "黄堂燕衎盛衣冠，人道魁星照建安。多士权衡推月旦，一番桃李属春官。升歌鸣鹿陪樽俎，好与溟鹏插羽翰。发策致身须正学，功名久远要人看。",
            "comment": ""
        }
    ]
}