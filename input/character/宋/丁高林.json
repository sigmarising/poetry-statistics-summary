{
    "dynasty": "宋",
    "author": "丁高林",
    "poems": [
        {
            "title": "山",
            "content": "东皇太一司花命，花落花开老岁华。天地精英无着处，今朝开到牡丹花。千山桃李尽与台，独有梅花是相材。定是傅岩传得种，年年商正又花开。红尘世界梦都迷，我正闲吟得意诗。夜气清时天地别，梅花头上看参旗。",
            "comment": ""
        },
        {
            "title": "对菊",
            "content": "几本僅成畦，山晴手自栽。花逢新过雁，根带旧移苔。正色通骚籍，清香入酒杯。傥无陶靖节，今古为谁开。",
            "comment": ""
        },
        {
            "title": "怀胡怡斋府教",
            "content": "未得多时别，无时不念君。池深春草雨，天远暮山云。去雁情千里，残蝉思十分。不知明月夜，曾复望乡枌。",
            "comment": ""
        },
        {
            "title": "题石好山诗卷",
            "content": "得趣贪山好，山翁清更癯。琴诗立门户，姓字出江湖。步月寻松子，锄烟补菊株。相携多道义，谁可与同徒。",
            "comment": ""
        },
        {
            "title": "山中吟",
            "content": "万红千紫画乾坤，绿染江南江北村。文鸟双飞鱼作队，好花生子竹添孙。",
            "comment": ""
        },
        {
            "title": "卜居",
            "content": "圯上求西舍，隆中买北邻。种花行造化，移竹试经纶。",
            "comment": ""
        },
        {
            "title": "村舍柳",
            "content": "邮亭折尽为分携，争得长条拂地垂。何似竹篱茅舍畔，新年不减旧年枝。",
            "comment": ""
        },
        {
            "title": "寄龙岩张节翁",
            "content": "归向龙岩岩下房，又添移竹种松忙。江湖万事孤灯夜，风月千篇满镜霜。日暮乌栖梧叶落，天晴雁过菊花香。诚知道义相忘处，岂恨云山隔渺茫。",
            "comment": ""
        }
    ]
}