{
    "dynasty": "宋",
    "author": "蔡士裕",
    "poems": [
        {
            "title": "题所藏赵清献公梅花图",
            "content": "鹅溪白茧光昭回，上实罗浮山南绝壁之寒梅。霜台铁面太孤峭，槎牙诘曲可望不可摧。我疑华光道人云水绝，为花缚神惟有月。胸中若无一片冰雪心。焉能写此万古冰雪骨。",
            "comment": ""
        },
        {
            "title": "咏梅",
            "content": "风饕雪虐大江头，苔藓鳞鳞绾铁虬。清绝一枝先百卉，密攒万蕊傲千秋。本无烟火尘氛气，洗尽铅华脂粉羞。月夜摧樽相对饮，恍疑身世在罗浮。",
            "comment": ""
        },
        {
            "title": "郊行",
            "content": "无计远尘嚣，寻幽过野桥。风刀削林沙，云带束山腰。水抱孤村过，舟回断岸遥。几时忘俗虏，来此伴渔樵。",
            "comment": ""
        },
        {
            "title": "友人远游",
            "content": "慵为香兰读楚骚，俊游不惮着鞭劳。千钧驽底要方彀，百尺楼中气正豪。水激鱼龙江月暗，云翻雕鹘海风高。相逢要把精神对，应笑狂吟短发搔。",
            "comment": ""
        },
        {
            "title": "金缕曲/贺新郎",
            "content": "怪得梅开早。被何人、香罗剪就，天工奇巧。茅舍竹篱容不得，移向华堂深悄。别一样、风流格调。玉质冰姿依然在，算暗中、只欠香频到。著些子，更奇妙。有时来伴金尊倒。几徘徊、认成真後，又还误了。费尽东君回护力，空把芳心萦绕。竟不解、索他一笑。夜月纱窗黄昏後，为爱花、翻被花情恼。个恩爱，负多少。",
            "comment": ""
        },
        {
            "title": "赠琴士周芝田",
            "content": "吾诵老韩听颖诗一章，琴中意味深且长。从横变态浩无尽，颖弦韩笔相发扬。二贤往矣五百载，俯视六合空茫茫。今有芝田嗣颖傅宫商，一弹令我喜，再弹令我伤。世多善于无善耳，使我百感煎中肠。商罔不闻鸣老凤，江湖夜雨啼寒螀。",
            "comment": ""
        },
        {
            "title": "浦湘曲",
            "content": "功名早。步武青云缭绕。斯文近有成效。绛纱拍拍春风满，香动一池芹藻。瓜期到。便勇撤皋比，此去应光耀。立登枢要。向红叶阶前紫薇阁，管不负年少。",
            "comment": ""
        },
        {
            "title": "秋夜宿田家夜久不寐",
            "content": "凉涵诗魄莹苍旻，散发吟商月满襟。风叶顺行度叶尾，露华逆上稻花心。千山欧子秋声赋，一室希公夜声舟。自喜浮生只如此，任渠谈笑觅封侯。",
            "comment": ""
        }
    ]
}