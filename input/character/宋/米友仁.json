{
    "dynasty": "宋",
    "author": "米友仁",
    "poems": [
        {
            "title": "渔家傲",
            "content": "从古荆溪名胜地。溪光万顷琉璃翠。极望荷花三十里。香喷鼻。我舟日在花间舣。向晚馀霞收散绮。遥山抹黛天如水。满引一尊明月里。微风起。萧然真在华胥氏。",
            "comment": ""
        },
        {
            "title": "小重山",
            "content": "雨过风来午暑清。榴花红照眼，向人明。一枝低映宝钗横。菖蒲酒，玉碗十分斟。引满听新声。小轩帘半卷，远山青。几人闲处见闲情。醒还醉，为趣妙难名。",
            "comment": ""
        },
        {
            "title": "临江仙",
            "content": "一曲阳关肠断处，临风惨对离尊。红妆揭调十分斟。古来多聚散，正似岭头云。昨夜晴霄千里月，向人无限多情。娟娟今夜满虚庭。一帆随浪去，却照画船轻。",
            "comment": ""
        },
        {
            "title": "减字木兰花",
            "content": "柳塘微雨。两两飞鸥来复去。倚遍重阑。人在碧云山外山。一春离怨。日照绮窗长几线。酒病情魔。两事春来无奈何。",
            "comment": ""
        },
        {
            "title": "阮郎归",
            "content": "小舟载酒向平湖。新凉生晓初。乱山烟外有还无。王维真画图。风遽起，动襟裾。雨来荷溅珠。一尊相对喜君俱。醉归红袖扶。",
            "comment": ""
        },
        {
            "title": "宴桃源/如梦令",
            "content": "蝶梦初回栩栩。柳岸几声莺语。苹末起微风，山外一川烟雨。凝顾。凝顾。人在玉壶深处。",
            "comment": ""
        },
        {
            "title": "诉衷情",
            "content": "结庐人境羡陶潜。车马不来喧。胜处自多真趣，飞鸟日相还。心既远，地仍偏。见南山。手持菊颖，山气常佳，欲辨忘言。",
            "comment": ""
        },
        {
            "title": "临江仙",
            "content": "昨夜扁舟沙外舣，淮山微雨初晴。断云飞过月还明。一天风露重，人在玉壶清。水际不知何许是，遥林□辨微青。醉迷归梦强□凌。谁言东去雁，解寄此时情。",
            "comment": ""
        },
        {
            "title": "念奴娇",
            "content": "九秋气爽，正溪山雨过，茅檐清暇。篱菊妍英，知是为，佳节重阳开也。色妙香殊，匀浮瓯面，俗状卑金斝。歌狂饮俊，满簪还更盈把。村外草草杯盘，边尘不动，欲买应无价。端使晴霄风露冷，云卷烟收平野。向晚婵娟，半轮斜照，想见成清夜。玉山颓处，要看猗帽如画。",
            "comment": ""
        },
        {
            "title": "临江仙",
            "content": "野外不堪无胜侣，笑谈安得君同。四时景物一壶中。醉馀临望处，远岫数重重。溪上新荷初出水，花房半弄微红。晓风萧爽韵疏松。娟娟明月上，人在广寒宫。",
            "comment": ""
        },
        {
            "title": "点绛唇",
            "content": "浩渺湖天，酒浮黄菊携佳侣。澹烟疏雨。去鲁方怀土。倾盖相逢，引满哦奇语。山围处。兕觥频举。不醉君无去。",
            "comment": ""
        },
        {
            "title": "渔家傲",
            "content": "郊外春和宜散步。百花枝上初凝露。福地神仙多外府。藏奇趣。幽寻历遍溪边路。薄宦浮家无定处。萍飘梗泛前人语。与子未须乡国去。来同住。且看群岫烟中雨。",
            "comment": ""
        },
        {
            "title": "念奴娇",
            "content": "阑干倚处。戏裁成、彭泽当年奇语。三径荒凉怀旧里，我欲扁舟归去。鸟倦知还，寓形宇内，今已年如许。小窗容膝，要寻情话亲侣。郭外粗有西畴，故园松菊，日涉方成趣。流水涓涓千涧上，云绕奇峰无数。窈窕经丘，风清月了，时看烟中雨。萧然巾岸，引觞寄傲衡宇。",
            "comment": ""
        },
        {
            "title": "小重山",
            "content": "醉倚朱阑一解衣。碧云迷望眼，断虹低。近来休说带宽围。人千里，还是燕双飞。深院日初迟。绮窗帘幕静，恨生眉。不堪虚度是花时。鸿来速，争解寄相思。",
            "comment": ""
        },
        {
            "title": "南歌子",
            "content": "遇酒词先举，逢山眼暂明。一川风雨纵留人。不道此郎归兴、欲兼程。客久情深□，寻欢恨不能。绳床顿睡梦纵横。赖□□□□□、□□□。",
            "comment": ""
        },
        {
            "title": "临江仙",
            "content": "宝晋轩窗临望处，山围水绕林萦。不堪回首到江城。墙趺围瓦砾，鸥鹭见人惊。日愿太平归旧里，更无馀事关情。小营茅舍倚云汀。四时风月里，还我醉腾腾。",
            "comment": ""
        },
        {
            "title": "醉春风",
            "content": "一阳来复群阴往。吾道从今长。万事莫关情，月夕风前，依旧须豪放。卿云舒卷浮青嶂。从古书珍赏。满引唱新词，春意看看，又到梅梢上。",
            "comment": ""
        },
        {
            "title": "白雪",
            "content": "洞天昼永，正中和时候，凉飙初起。羽扇纶巾，云流处，水绕山重云委。好雨新晴，绮霞明丽，全是丹青戏。豪攘横卷，楚天应解深秘。留滞。字学书林，折腰缘为米，无机涉世。投组归来欣自肆，目仰云霄醒醉。论少卑之，家声接武，月旦评吾子。凭高临望，桂轮徒共千里。",
            "comment": ""
        },
        {
            "title": "阮郎归",
            "content": "碧溪风动满文漪。雨馀山更奇。淡烟横处柳行低。鸳鸯来去飞。人似玉，醉如泥。一枝随鬓猗。夷犹双桨月平西。幽寻归路迷。",
            "comment": ""
        }
    ]
}