{
    "dynasty": "宋",
    "author": "章甫",
    "poems": [
        {
            "title": "寄赵鄂州",
            "content": "田家禾黍方登场，枯桑索索天雨霜。黄花篱落尚可醉，今我不乐思武昌。武昌使君半年别，前日书来慰愁绝。想思为我作西亭，徙倚阑干只明月。大材开府何优游，政声日随江水流。赐金增秩未为宠，咫尺丹诏催归辀。灯前春雨同挥翰，南风吹船着淮岸。云间过雁唤愁生，短褐饭牛歌夜半。",
            "comment": ""
        },
        {
            "title": "送张寺丞",
            "content": "知己不易得，相知贵知心。我行遍四方，公独知我深。公如千丈松，凛凛有直气。我如松下草，亦有傲霜意。公分刺史符，朅来淮上州。而我倦游者，振衣从公游。花月醉管弦，江山随杖履。激水湔穷愁，逢人赏佳句。政成公入觐，酒尽客语离。叠鼓催发船，不顾邦人悲。邦人勿深悲，宣室定前席。公必念尔民，还陈治安策。吾君自神圣，事君公不欺。祝公但加餐，慰此邦人思。",
            "comment": ""
        },
        {
            "title": "答权干用命字韵见惠",
            "content": "峩峩儒衣冠，昕贵知义命。大道若坦途，狂夫蹈邪径。惟君异流俗，学古师往圣。穷居饮一瓢，轻视车千乘。粹然白玉温，卓尔青松劲。风流入莲幕，忠恕自天性。爱贤易好色，避利如深穽。时邀野人语，亦说禅家病。不辞王事劳，益知仁者静。兼旬当阔别，强饭遵时令。边城霜露寒，淮乡道里夐。事物多感怀，篇章应寓兴。",
            "comment": ""
        },
        {
            "title": "题惠老松竹图",
            "content": "江湖上懒行脚，松竹边聊卜邻。妙处即三即一，画图非幻非真。",
            "comment": ""
        },
        {
            "title": "秋雨未已客怀不佳夜诵少陵遣兴诗至生涯能几",
            "content": "日月无停轮，岁律今峥嵘。夜长客无睡，打窗秋雨鸣。早寒逼衾裯，儿女声吚嘤。令人愧老庞，团栾话平生。",
            "comment": "【注释】【原题】：秋雨未已客怀不佳夜诵少陵遣兴诗至生涯能几何常在羁旅中三复增感每字赋一诗"
        },
        {
            "title": "秋雨未已客怀不佳夜诵少陵遣兴诗至生涯能几",
            "content": "饥寒傍入门，面目自可憎。为善得长贫，天理疑难凭。狂谈取富贵，易若阶而升。吾实畏鬼神，勿谓吾无能。",
            "comment": "【注释】【原题】：秋雨未已客怀不佳夜诵少陵遣兴诗至生涯能几何常在羁旅中三复增感每字赋一诗"
        },
        {
            "title": "刘裸卿送笋",
            "content": "俗子贪钱如食蜜，幽人爱竹如种玉。君家大隐城一隅，万个深围数间屋。阳春不住长儿孙，犊角猫头还满目。却恐繁阴碍风月，童奴时取供肴蔌。朝来想挂北窗坐，应念先生食无肉。故遣此君来起予，斓斑嫩箨森盈束。先生饥肠非雷吼，米糁盐醯羹杞菊。急呼瀹釜然枯薪，殷勤留客晨炊熟。不羡侯家五鼎烹，得此一饱万事足。客去关门听雨眠，枕上诗成翻水速。",
            "comment": ""
        },
        {
            "title": "谩成",
            "content": "时事何年定，吾生半时休。僧居才解夏，边壘又防秋。远水朝沧海，斜阳傍小楼。西风吹画角，归思满扁舟。",
            "comment": ""
        },
        {
            "title": "白露",
            "content": "岁旱今如此，天高岂不闻。家家望秋谷，日日有閒云。圣主焦劳甚，群公献纳勤。老农愁欲死，祈祷漫纷纭。",
            "comment": ""
        },
        {
            "title": "送谢王梦得监税借示诗卷兼简王佥",
            "content": "人入江西社，诗参活句禅。盘珠无滞迹，溪月有余妍。不采庞公药，宜先祖逖鞭。淹留茆屋底，愁坐算商船。",
            "comment": ""
        },
        {
            "title": "予归自都梁魏子深来自滁州坐间酌酒",
            "content": "道路长年笑此身，绝怜尘土涴衣巾。飞花数点已愁客，归雁一声如唤人。州县驱驰君欲老，江湖流落我常贫。相逢却恨成匆遽，不醉沙头烂熳春。",
            "comment": ""
        },
        {
            "title": "秋雨未已客怀不佳夜诵少陵遣兴诗至生涯能几",
            "content": "门庭久沮洳，蚯蚓升吾堂。夜寒人閴寥，蟋蟀鸣吾床。屋头两株树，叶落满僧廊。骚人不须悲，荣悴理之常。",
            "comment": "【注释】【原题】：秋雨未已客怀不佳夜诵少陵遣兴诗至生涯能几何常在羁旅中三复增感每字赋一诗"
        },
        {
            "title": "春日村居",
            "content": "冬暖惟忧麦，春寒却勒花。地偏宜鸟雀，江远少鱼虾。惊犬时时吠，归鸿字字斜。故园芳草色，游子亦思家。",
            "comment": ""
        },
        {
            "title": "颺稻行",
            "content": "屋头场地如镜光，未是攻相呼来破场。今年惭愧好天色，颺稻得风尤省力。分时往往只论{上竹下差}，主客四六无偏颇。高低十分早晚禾，就中谁家收最多。妻儿舂糯试新麴，邻舍茅柴相接续。醉来起舞自顿足，官无差科即为福。",
            "comment": ""
        },
        {
            "title": "种基祖蔡仲逸孙祖显一时宦游荆州官閒无事五",
            "content": "君不闻蓟孝廉，日饭二十家。一朝拂袖去京国，追之不可空咨嗟。又不闻宾头卢，应供四天下。神通妙用固非难，中有巍然不动者。今年有客来荆州，半世生涯一敝裘。仙凤道骨媿二士，诸公亦许相追游。迩来传食初无问，醉饱无劳主人劝。绝胜诗人杜拾遗，所历诸家才一饭。",
            "comment": "【注释】【原题】：种基祖蔡仲逸孙祖显一时宦游荆州官閒无事五日一宴集使仆持钵其间念既饱食不可无语"
        },
        {
            "title": "忆王履方",
            "content": "江头今日少风埃，时有閒云出断崖。入网河豚来近市，争巢野鹊堕容阶。偶行芳草得佳句，不见故人无好怀。愁送客帆西去尽，日随潮水到秦淮。",
            "comment": ""
        },
        {
            "title": "问祖显疾",
            "content": "隐几维摩诘，伤春杜拾遗。观身如聚沫，忧国正攒眉。药裹添新说，腰围减旧时。朝来强饭不，问讯一凭诗。",
            "comment": ""
        },
        {
            "title": "别陆务观",
            "content": "江南江北虽一水，欲济无由若千里。那知奔走避边尘，邂逅西津见君子。一饭山间同野僧，花前把酒看张灯。醉吟落纸笔不停，留客夜阑双眼青。才气如公端有几，半刺江城聊复尔。新年华省用名郎，彙征公合联翩起。人生相知贵知心，道同何必问升沉。客袂此时成暂别，诗盟他日会重寻。",
            "comment": ""
        },
        {
            "title": "苦旱",
            "content": "巫歌瓦鼓自村村，下鬼安能谒帝阍。尽室每愁风卷屋，何时得见雨翻贫。久无蚯蚓来堂上，颇说飞蝗集谷根。投老躬耕营一饱，客怀岁晚不堪论。",
            "comment": ""
        },
        {
            "title": "句",
            "content": "只欠蛾眉把屈卮。",
            "comment": ""
        },
        {
            "title": "次韩中父送行韵",
            "content": "素琴横床巾漉酒，千载斯人吾尚友。只今与世已相违，再见喜君真耐久。笑我生缘良易足，畲田新烧屋新筑。饭牛政自不须歌，失马焉知未为福。百里未容君疾驱，朝廷用才当不拘。他年得意辇毂下，莫忘诗篇寄田舍。",
            "comment": ""
        },
        {
            "title": "喜凉",
            "content": "暑气今全减，人心始少苏。客愁生海燕，秋意入庭梧。岁月真虚掷，诗书只自娱。荆山谁献玉，齐国正吹竽。",
            "comment": ""
        },
        {
            "title": "郡圃残雪",
            "content": "半依篱脚半依城，多傍梅边水际亭。最是晚晴斜照里，黄金日射万银星。",
            "comment": ""
        },
        {
            "title": "登楼",
            "content": "空室才容膝，楼高适与邻。清秋宜眺远，瘦策故来频。鸟雀宁知我，江山不厌人。哦诗兼把酒，地主未尝嗔。",
            "comment": ""
        },
        {
            "title": "从贾倅乞猫",
            "content": "渚宫茅屋住经年，墙壁苦遭群鼠穿。旋乞狸奴名去恶，中宵客枕得安眠。携之俱东泛江水，餍饫鱼腥二千里。半途忽作楚人弓，儿女怜渠今未已。昨宵闻说二车家，花墩五子俱可夸。此诗虽拙胜盐茶，不问白黑灰狸花。",
            "comment": ""
        },
        {
            "title": "曾仲恭侍郎惠酒以偶有名酒无夕不饮为韵谢之",
            "content": "逢人说项斯，此道今则不。使君如古人，荐善惟恐后。愿君登廊庙，搜罗到岩薮。使我击坏歌，投老安陇亩。",
            "comment": ""
        },
        {
            "title": "无题",
            "content": "碁局机心在，诗篇习气余。去来旋磨螘，生死蠹书鱼。阅世双蓬鬓，还山一草庐。苦无食衣计，不是故踌躇。",
            "comment": ""
        },
        {
            "title": "苏训直方夷吾相挽同饭招隐",
            "content": "登临筋力犹如昨，兴废循环自有时。青石独存超士传，粉牌新得省郎诗。云山改色风生座，野鹿无踪水满池。胜处只宜文字饮，不须红袖苦追随。",
            "comment": ""
        },
        {
            "title": "寄上曾仲恭侍郎借净香寮诗韵",
            "content": "官酒味甚薄，客怀愁正浓。节物苦催人，水叶鸣西风。觅句了无得，寂寞谁与同。凭高望京口，佳气何葱葱。中有贤府主，莹然冰雪容。家学传正派，政声摩秋空。閒哦燕寝诗，香篆萦房栊。别来未兼旬，频夜梦见公。白沙距西津，片帆可即通。会当涤场圃，还奉杖履从。只恐趋召还，接武夔与龙。",
            "comment": ""
        },
        {
            "title": "题赵纯甫渭川千亩图",
            "content": "君家天姥山前居，未办种竹先作图。不惟要与千户等，亦念岂可一日无。劲节虚心听霜露，细香静色宜风雨。玉版禅师得饱参，翠袖佳人定何许。津津喜气见眉间，准拟他年如此闲。可无嵇阮相往还，俗客傥来君掩关。",
            "comment": ""
        },
        {
            "title": "代呼延信夫以笋乞猫於韩子云",
            "content": "官居城一隅，屋漏如野处。辛勤补绿萝，仅可待风雨。移家幸亡恙，所苦多硕鼠。齧衣费纫缝，盗肉恣含咀。引子动成群，啾啾疑尔汝。昼曾无靦颜，入暮谁能御。窥灯殚膏油，惊梦斗俦侣。主人非昔人，为态尚如许。饱食讵可常，潜踪岂无所。灌穴恶尽杀，具磔难悉举。墙东吏部家，两猫将十子。往往感仁惠，相乳忘彼此。花墩夜不眠，卫寝如驯虎。愿分俊逸姿，庶以镇衡宇。穿鱼聘衔蝉，於君谅无取。丁宁玉板师，委曲臻斯语。妻孥仍有言，乞猫宜乞女。他时遂生育，邻里转相予。",
            "comment": ""
        },
        {
            "title": "九日忆俞若晦",
            "content": "出处殊途会面难，君留湖上我江干。黄花三度不同醉，白发数茎尤寡欢。鹗立寥寥天地大，鸿飞漠漠水云寒。登高时节还相忆，朝露谁怜坠林兰。",
            "comment": ""
        },
        {
            "title": "落叶",
            "content": "青青池边树，岁久独婆娑。鸣蜩炎暑时，爱此清阴多。西风一披拂，颜色已非故。朝看一叶飞，暮落浑无数。叶落毕归根，明年发阳春。人生岂长好，日月如飞轮。",
            "comment": ""
        },
        {
            "title": "雨后十小绝以一雨洗残暑万家生早凉为韵",
            "content": "閒居何所宜，把酒策第一。石田今有秋，痛饮事可必。",
            "comment": ""
        },
        {
            "title": "陪韩子云吊张安国舍人墓",
            "content": "顷从武昌守，来哭清果墓。老泪湿征衫，伤心不忍去。焉知五载后，重到山崔嵬。松柏倏已拱，宿草缠余哀。公乘使者车，忠厚神所赉。远怀平生亲，斗酒相沃酹。曩以门下故，获登君子堂。招呼连屋居，此意讵可忘。青春闭佳城，荣华竟消歇。空余千古名，不随世磨灭。蓬莱定何处，神仙知有无。徘徊重徘徊，悲风生坐隅。",
            "comment": ""
        },
        {
            "title": "惜花",
            "content": "前朝西风不肯住，红雨毵毵落深树。昨日东风更放颠，香雪纷纷飘满园。四时催人头发白，薄相春风亦欺客。渐觉繁枝过眼空，历历黄花乱疏麦。野店沽酒酸如虀，先生不饮春将归。屋头向晚雨声急，自炷炉香坐盘膝。",
            "comment": ""
        },
        {
            "title": "即事",
            "content": "门静悠悠日，春愁淡淡天。风尘殊未已，形影自相怜。有客还诗债，无人与酒钱。感时歌慷慨，忧国泪潺湲。",
            "comment": ""
        },
        {
            "title": "得蔡深源信",
            "content": "左右图书一小轩，闭门谢客蔡深源。别来三岁喜无恙，老去百怀谁与言。神鱼不肯贪香铒，天马难令驾短辕。苦忆当年常款曲，茆檐软语负朝暄。",
            "comment": ""
        },
        {
            "title": "次韩无咎途中寄陆务观",
            "content": "园笋看成竹，庭榴已着花。老来犹是客，归去亦无家。万事大槐国，一身焦谷芽。心閒聊默坐，红日下天涯。",
            "comment": ""
        },
        {
            "title": "谢韩无咎寄新茶",
            "content": "武夷仙翁冰雪颜，建甯府中春昼閒。挥毫醉写乌丝栏，新茗续煎扶玉山。应念穷愁坐空谷，头白眼眵书懒读。殷勤题裹寄春风，浇我从来藜苋腹。别公宛陵今五春，渴心何啻生埃尘。平生不识七闽路，梦魂欲往山无数。",
            "comment": ""
        },
        {
            "title": "春晚寺居即事",
            "content": "晚晴鸟雀喜窥檐，客舍余寒怕卷帘。多病新来知本草，安心老去读楞严。发稀帽侧头慵栉，火冷香消手自添。百念不生惟饱饭，春山蔬笋十分甜。",
            "comment": ""
        },
        {
            "title": "和朱少翁除夕",
            "content": "破晓东风又磔鸡，人心物态两推移。建瓴岁月今将老，漂梗江湖少不羁。独坐旧谙为客味，长愁新赋悼亡诗。多慙府主莺花约，归去西畴恐后期。",
            "comment": ""
        },
        {
            "title": "松滋县作",
            "content": "月近中秋白，云随落日横。途穷暗客来，岁晚见交情。念旧伤存没，忧时尚战争。西风催起柁，鸥鹭莫寒盟。",
            "comment": ""
        },
        {
            "title": "荐饥",
            "content": "久客身长健，频年谷不登。天时有差忒，人事亦因仍。鹏运溟南北，鱼呼水斗升。世途惟论报，谁饭在家僧。",
            "comment": ""
        },
        {
            "title": "田家苦",
            "content": "何处行商因问路，歇肩听说田家苦。今年麦熟胜去年，贱价还人如粪土。五月将次尽，早秧都未移。雨师懒病藏不出，家家灼火钻乌龟。前朝夏至还上庙，着衫奠酒乞杯珓。许我曾为五日期，待得秋成敢忘报。阴阳水旱由天工，忧雨忧风愁杀侬。农商苦乐元不同，淮南不熟贩江东。",
            "comment": ""
        },
        {
            "title": "即事",
            "content": "暑雨何时了，江云不肯开。穷途惟有死，薄俗动相猜。怪事供诗卷，閒愁付酒杯。欲从湖海去，安得小舟来。",
            "comment": ""
        },
        {
            "title": "即事",
            "content": "平边活国不关侬，昼永新添炙背功。鸠妇仳离天欲雨，鹊巢低稳岁多风。一弹指顷韶光半，微破颜时梦事空。但得余生无病恼，从渠南北与西东。",
            "comment": ""
        },
        {
            "title": "即事",
            "content": "天意诚难测，人言果有不。便令江海竭，未厌虎狼求。独下伤时泪，谁陈活国谋。君王自神武，况乃富貔貅。",
            "comment": ""
        },
        {
            "title": "葡萄",
            "content": "磊落堆盘亦快哉，无人能寄一枝来。平生不识凉州酒，汉水遥怜似泼醅。",
            "comment": ""
        },
        {
            "title": "送刘道士之山阴阅藏书四首",
            "content": "羡子孤云野鹤，笑侬枯木寒灰。呵手自题诗送，逢人早寄书来。",
            "comment": ""
        },
        {
            "title": "秋晓五首",
            "content": "扰扰世间事，悠悠眼中人。幽怀与谁语，独立望秋旻。",
            "comment": ""
        },
        {
            "title": "戏答王通一",
            "content": "底事重来淮上村，九关难上阻司阍。短衣他日欲射虎，堂印何时看倒盆。花著襟裾无定力，雪侵须鬓有愁根。天河且挽洗疮疥，若问甲兵君莫论。",
            "comment": ""
        },
        {
            "title": "六言",
            "content": "饥肠有句欲吐，陋巷无人肯来。薄晚飘风骤雨，终年枯木寒灰。",
            "comment": ""
        },
        {
            "title": "春尽",
            "content": "昼永花阴直，风轻麦浪匀。僧归还逼夏，莺语欲留春。须发垂垂老，亲朋往往贫。地偏人事少，聊以寄吾真。",
            "comment": ""
        },
        {
            "title": "鹿角",
            "content": "呦呦鸣鹿群，适意在林薮。泉甘草丰茂，多力故能走。一朝触祸机，竟死谁人手。割鲜登鼎俎，刺血置杯酒。犄角未易弃，煮胶方术有。汲江为浸渍，七日去粗垢。大候三伏时，煎熬必甖缶。色作琥珀红，坚重如琼玖。补阳遂强骨，轻健还湛久。杀身虽可怜，仁实存身后。功能利生人，死且垂不朽。悠悠肉食辈，亦愧此鹿否。",
            "comment": ""
        },
        {
            "title": "次韩无咎盱眙道中韵",
            "content": "人家过午绝炊烟，陇上羸牛挽不前。冠退皇恩方掩骼，民饥客饭只烹鲜。观风到处春随马，楗水归时月满川。王事独贤无倦色，鸡鸣起坐屋三椽。",
            "comment": ""
        },
        {
            "title": "寄棻菴主",
            "content": "问讯棻菴主，菴中事若何。得诗堪供佛，学道想无魔。关塞兵戈定，江湖岁月多。他年白莲社，藜杖饱经过。",
            "comment": ""
        },
        {
            "title": "秋雨未已客怀不佳夜诵少陵遣兴诗至生涯能几",
            "content": "借屋与僧邻，局促仅如蜗。悲秋怀抱恶，头绪如乱麻。老来怕读书，隙风灯影斜。感时思弟妹，衰泪落天涯。",
            "comment": "【注释】【原题】：秋雨未已客怀不佳夜诵少陵遣兴诗至生涯能几何常在羁旅中三复增感每字赋一诗"
        },
        {
            "title": "送陈弥高",
            "content": "忆昨岁云徂，舣舟岳阳楼。获见故人面，使我明双眸。今年风露凉，君亦来荆州。笑语倍畴昔，举杯相劝酬。词锋一当百，鵰鹗横高秋。春风待变化，勇往不可留。看花得意时，岂独为身谋。伊予坐懒慢，行矣归林丘。世故百念冷，潜鱼畏吞钩。出处虽异途，十载契分投。肉食与藜羹，未用分劣优。出门天地宽，鹏鷃逍遥游。",
            "comment": ""
        },
        {
            "title": "呈谢仲连",
            "content": "一苇江头风雨寒，邂逅三日同清驩。诸尘不染眼自碧，万事随缘心已安。雨晴归路马蹄疾，问君呼船定何日。杖藜过我城南偏，游戏世间文字禅。",
            "comment": ""
        },
        {
            "title": "山行",
            "content": "江行风浪恶，石路仆夫劳。一水几回度，乱山无数高。村醪清似镜，早稻细如毛。愁听田家语，令人首屡搔。",
            "comment": ""
        },
        {
            "title": "简熊帅景瞻",
            "content": "槐柳阴中数间屋，粗饭濁醪羹杞菊。过门问字欠无人，只有图书伴幽独。剥啄是谁来叩扃，手持札翰趋吾庭。风采九州安抚使，得得遣骑相招迎。我愿识公从宿昔，贵贱殊途那易得，亲染云笺贲草庐，惊喜盈怀仍叹息。折节下士古所稀，岂意於公今见之。况公位貌已崇重，英声凛凛威羌夷。满堂宾客皆豪杰，从容何止谈风月。野人自视殊缺然，或可为诗纪勋业。",
            "comment": ""
        },
        {
            "title": "书祖显墨梅枕屏",
            "content": "我曾醉臣勇菴床，酒渴依然梦吸江。晚角吹回灯尚在，眼花错认月横窗。",
            "comment": ""
        },
        {
            "title": "题画",
            "content": "一水鸣东西寺，春雨洗南北山。脚力未穷苍翠，梦魂曾听潺湲。",
            "comment": ""
        },
        {
            "title": "卜宅",
            "content": "卜宅定何好，庐山泉石奇。夜梦五老人，问我归何时。山中有蕨薇，可以疗子饥。束书早归来，长歌歌紫芝。",
            "comment": ""
        },
        {
            "title": "送张玉叔",
            "content": "春风端的解相期，吹尽桃花作雨飞。政苦无钱供剧饮，可堪临水送将归。穷愁度日添诗卷，老病忧时减带围。后夜思君望银汉，双星会处有光辉。",
            "comment": ""
        },
        {
            "title": "濡须道中",
            "content": "今年淮西旱，城市无米糶。所至萧条童仆饥，手持楮币无人要。行不择日粮不齎，恨身不生太平时。还家从头语儿辈，山中寂寞犹可耐。",
            "comment": ""
        },
        {
            "title": "题张希颖筠坡图",
            "content": "缘坡种竹自成趣，篮舆造门今有谁。张侯好事果绝俗，因人隔江来觅诗。披图识面恨不早，更爱诸公妙词藻。繁霜密雪得天全，明月清风为君好。易足堂前方欲栽，摩挲短轴心眼开。忽思江南读书处，碧玉如椽归去来。",
            "comment": ""
        },
        {
            "title": "临江何氏结亭松间名曰弹秋因王通一来乞诗",
            "content": "万籁从风俱发声，唯松得之尤善鸣。五声水乱无亏成，膝横三尺秋月明。君家江南一茆屋，直干森森伴幽独。人言丝竹不如肉，曲肱听度无弦曲。故山偃盖未十围，猿惊鹤怨吾当归。聊凭东风寄君诗，风鸣松鸣吾不知。",
            "comment": ""
        },
        {
            "title": "不寐",
            "content": "不眠知夜永，危坐起忧端。木叶纷犹落，篝灯炯未残。年华今晼晚，边堠且平安。以我衣裳冷，遥怜弟妹寒。",
            "comment": ""
        },
        {
            "title": "次韩无咎途中寄陆务观",
            "content": "戎马驰驱日，江湖邂逅间。笑谈无逆旅，翰墨落名山。画省春风入，渔舟夜月还。唱酬能见记，书札忍令悭。",
            "comment": ""
        },
        {
            "title": "谢张倅惠茶",
            "content": "病躯倦甚不举酒，便腹枵然尤爱茶。淮乡久住已成俗，客至亦复研芝麻。称重缃匳还入手，知公与我诗情厚。静无俗驾叩柴关，急遣僧房借茶臼。易足堂中昼倍长，一杯凉饼补饥肠。世间万事不挂口，齿颊尽日留甘香。青奴可怜姑少却，睡魔退舍诗魔作。诗成吟罢来清风，秋意拂拂生梧桐。",
            "comment": ""
        },
        {
            "title": "次韩无咎途中寄陆务观",
            "content": "昼永浑无事，昏归只掩门。甘贫同陋巷，多病似文园。对月人千里，论文酒一尊。远怀霄汉路，愁绝虎狼村。",
            "comment": ""
        },
        {
            "title": "题王履方画渔樵扇",
            "content": "山深多虎狼，腰斧老无力。岂惟身上衣，浑家口中食。水阔蛟龙怒，鱼鳖不易求。虽无租赋迫，长有风波忧。偶来苍江头，落日相劳苦。斗米今几钱，粗免寒饿否。形役乃如此，人生真可怜。五陵美少年，宝马珊瑚鞭。",
            "comment": ""
        },
        {
            "title": "即事",
            "content": "弟妹今安在，飘零各贱贫。诗成难寄远，目断更伤神。风俗殊方异，交情白首新。辛勤营一饱，媿此百年身。",
            "comment": ""
        },
        {
            "title": "过清宇新居再用开字韵",
            "content": "书帙儿能整，柴扉手自开。梦残江月上，酒醒竹风来。旧集秋重校，微吟日几回。初无俗客饭，当有故人杯。",
            "comment": ""
        },
        {
            "title": "清宇移居",
            "content": "怀抱俱牢落，相逢得暂开。有时逃酒去，排日送诗来。抚事空三叹，移家又一回。秋凉安稳住，莫负菊花杯。",
            "comment": ""
        },
        {
            "title": "春日山居",
            "content": "客舍逢迎少，村居道路迷。雨晴知虎过，烟暝有雅啼。轻薄看诸子，辛勤愧老妻。人生真寄耳，巢燕亦添泥。",
            "comment": ""
        },
        {
            "title": "隐静分题得静字",
            "content": "平生苦爱閒，多病复便静。每为林下游，忽若醉而醒。茲山昔曾登，当暑毛骨冷。碧霄环佩声，古木旌幢影。五峰如高人，一一各秀颖。俗驾难久留，佇立但俄顷。别来三十载，往往梦清境。从公得再来，共此春日永。凭高惬幽思，即事发深省。然灯战枯棋，临水瀹新茗。兴阑下山去，妙处心已领。晓雨湿篮舆，冲泥度前岭。",
            "comment": ""
        },
        {
            "title": "秋雨未已客怀不佳夜诵少陵遣兴诗至生涯能几",
            "content": "今晨气候佳，万里来西风。举头看浮云，已归天汉东。野人还负暄。帝泽流无穷。心随鸿雁飞，不离霄壤中。",
            "comment": "【注释】【原题】：秋雨未已客怀不佳夜诵少陵遣兴诗至生涯能几何常在羁旅中三复增感每字赋一诗"
        },
        {
            "title": "张王臣自湖南官满趋朝舟过白沙和惠资福二诗",
            "content": "丛桂书斋念昔游，红莲幕府喜归休。秋风起舵蒹葭渚，春月停桡杜若洲。未用把诗轻万户，直须呼酒散千忧。赞公亦是江湖旧，更问君能少住不。",
            "comment": "【注释】【原题】：张王臣自湖南官满趋朝舟过白沙和惠资福二诗末章见及次韵"
        },
        {
            "title": "次王勉夫见招",
            "content": "风月分公宇，图书静客堂。交情知烂熳，暇日想徜徉。我老嗟筋力，诗成损肾肠。报章惭不敏，秋至足悲伤。",
            "comment": ""
        },
        {
            "title": "秋晓五首",
            "content": "不雨已三月，草木无光辉。篱边旧菊丛，生意良亦微。",
            "comment": ""
        },
        {
            "title": "秋雨未已客怀不佳夜诵少陵遣兴诗至生涯能几",
            "content": "逆旅故人少，今秋风雨多。禾头欲生耳，农夫空悲歌。饥肠望一饱，嗷嗷同雁鹅。临风不把酒，奈此菊花何。",
            "comment": "【注释】【原题】：秋雨未已客怀不佳夜诵少陵遣兴诗至生涯能几何常在羁旅中三复增感每字赋一诗"
        },
        {
            "title": "分题得草果饮子",
            "content": "神农书本草，有美生南州。春华穗端垂，仿佛芙蓉秋。青囊貯嘉宾，璀璨安石榴。香味极辛烈，果中第一流。磊落入盘钉，和羹充肴修。温中与下气，功用亦罕俦。苞苴走四海，药笼必见收。吾老苦病暍，淡味空频投。作饮近得此，选择知独优。碧井沈银瓶，斟酌得自由。蔗浆已觉俗，茗粥良可羞。乃知古圣人，收拾靡不周。日遇七十毒，纵死夫何忧。但吾赤子多，疾苦庶有瘳。大或仁者心，当与天地俟。",
            "comment": ""
        },
        {
            "title": "雨中简李牧之",
            "content": "提壶戏饮方多病，布谷催耕未有田。老去情怀非宿昔，日长图史得周旋。客愁正是连山雨，时事浑如上水船。问主导诗翁无恙否，遥怜裋褐耸双肩。",
            "comment": ""
        },
        {
            "title": "忧旱",
            "content": "贫贱甘羁旅，淹留赖薄田。悠悠将送老，比比不逢年。旱魃工为虐，雷公岂易鞭。醉能忘万事，安得酒如川。",
            "comment": ""
        },
        {
            "title": "雨后十小绝以一雨洗残暑万家生早凉为韵",
            "content": "哦诗思远人，欲往无羽翰。焚香闭门睡，睡起香未残。",
            "comment": ""
        },
        {
            "title": "秋晓五首",
            "content": "晓色殊未分，江风飘然起。开窗看芭蕉，露重叶如洗。",
            "comment": ""
        },
        {
            "title": "蒜山夜归",
            "content": "双双鸥鸟落苍湾，点点征帆返照间。多病久无钟鼎梦，忘机长伴水云閒。江心古寺入图画，烟际好山如髻鬟。踏月归时闻短笛，津头知有钓舟还。",
            "comment": ""
        },
        {
            "title": "和周师禹所寄",
            "content": "九载光阴俯仰间，百年人世几悲懽。竹楼梦断伤春晚，云壑书来喜岁寒。别久更怜诗笔健，愁多须和酒杯宽。相望江北江南路，柳絮随风又作团。",
            "comment": ""
        },
        {
            "title": "白露",
            "content": "烈日照平野，狂风吹槁苗。皇天无一雨，白露只明朝。世路多艰险，人心恐动摇。愁来唯有酒，聊以永今宵。",
            "comment": ""
        },
        {
            "title": "次郭遐龄所携张安国诗韵",
            "content": "早作诸公客，过门竞挽留。忧时心尚壮，怀旧涕难收。富贵来何晚，文章老更优。尊前身健在，不必问封侯。",
            "comment": ""
        },
        {
            "title": "送彬禅客",
            "content": "越王楼畔彬禅客，为法南游蚤出关。曾驾铁船冲巨浪，又携锡杖过他山。梦回故国非无侣，身比孤云只独閒。君到诸方如问我，年来多病鬓毛斑。",
            "comment": ""
        },
        {
            "title": "同张伯子威子季子雉闻子陆及之时子政家弟辅",
            "content": "南城有隐居，静退我所与。两穷成邂逅，一笑同出处。翛然五亩园，耕种了寒暑。朱樱前日栽，茂密已如许。今岁风雨时，高枝垫艰举。喜我领客来，柴关不我拒。倒衣出逢迎，扫地客燕醑。童怒罢守卫，徒驭先含咀。肴核既杂陈，少长咸以序。堆盘火齐红，磊落照尊俎。眼明爱匀圆，酒兴莫能御。吾俦既属餍，亦欲相就语。西邻老禅伯，携茗复来煮。放怀谁主宾，剧论忘尔汝。题名污墙壁，分韵索毫楮。月出未忍还，不记城闉阻。懽呼重攀折，璀璨满筐筥。行歌惊路人，归遗诧儿女。明年更强健，载酒宁无侣。但恐座上客，相望各吴楚。",
            "comment": "【注释】【原题】：同张伯子威子季子雉闻子陆及之时子政家弟辅小子槃过马清叟摘樱桃以万颗匀圆讶许同分赋得许字"
        },
        {
            "title": "和刘岩隐道士",
            "content": "青眼难逢阮步兵，白须新识老弥明。清谈畧洗尘埃书，妙句仍看欬唾成。休说有身真是患，但知得酒不须名。焦桐更倩挥毫手，要听秋崖夜鹤鸣。",
            "comment": ""
        },
        {
            "title": "同张季子游琅邪",
            "content": "枯藤久靠壁，双脚殊蜷跼。日长无往还，午醉睡初熟。谁与来剥啄，一马挟两仆。翩翩张公子，得得访茅屋。别来今十年，高谊惊绝俗。功名付兄弟，冠裳畏羁束。多君殊不凡，爱我常易足。呼儿取酒斟，草草具肴蔌。剧谈连昼夜，何止伴幽独。结为山水游，策蹇相追逐。滁阳三日程，山路颇诘曲。好风吹雨霁，发轫自幽谷。至乐闻金声，非丝亦非竹。沉沉柏子潭，神龙所栖宿。旱乾祷辄应，云雨手翻覆。路转醉翁亭，酿泉漱寒玉。堂堂四公像，再拜敢不肃。虽云斗大州，盛德继来辱。凛然生气在，遗泽被草木。梵宫最高处，俯视山矗矗。境圣人乃凡，野僧才五六。碑崖烂文字，骊珠混鱼目。老眼眩生花，往往难尽读。吾能领其要，正自非匆促。回途遂南首，夜就汤泉浴。清旷旧书房，怀人今鬼录。人生贵适意，百岁风中烛。所恨多别离，安能似麋鹿。茲游讵难再，后会尚可卜。纪行因赠行，归装慰羞缩。",
            "comment": ""
        },
        {
            "title": "即日",
            "content": "吟苦知音少，棋低敌手多。故人无恙不，薄酒奈愁何。未暇兔三窟，聊同鸥一波。传闻江北路，人应力田科。",
            "comment": ""
        },
        {
            "title": "灯夕韩使君惠谷帘泉",
            "content": "忆昨嬉游不忍閒，只今但欲掩柴关。短檠无恙客多病，明月有情天若悭。落日哦诗方袖手，故人忆我未还山。归家且酌康庐水，恍堕千岩紫翠间。",
            "comment": ""
        },
        {
            "title": "赵再可以通一所作梅雀求题",
            "content": "老去诗情在，逢春只欲狂。飞来枝上雀，似亦爱幽香。",
            "comment": ""
        },
        {
            "title": "和韩无咎使君吊李谪仙",
            "content": "力士能令妃子嗔，长安无复谪仙人。宫袍却换江东酒，野乳终为帝外臣。孤冢道旁空怨结，两峰烟际自愁颦。骑鲸捉月知何在，太白光芒夜夜新。",
            "comment": ""
        },
        {
            "title": "睡起",
            "content": "日长睡足傍帘栊，庭院初收落絮风。叶底樱桃浑可摘，黄莺不离绿阴中。",
            "comment": ""
        },
        {
            "title": "六言",
            "content": "旧书终日懒读，小斧有时独携。取醉旋篘白酒，护生不杀黄鸡。",
            "comment": ""
        },
        {
            "title": "雨后十小绝以一雨洗残暑万家生早凉为韵",
            "content": "却扇情未忍，补衣计当早。骚人爱悲秋，秋色政自好。",
            "comment": ""
        },
        {
            "title": "悯农",
            "content": "前村后村水车声，咿咿轧轧终夜鸣。皇天不雨四十日，高田何止龟兆出。田家眼穿望早禾，早禾不熟奈饥何。今年神祠祷不应，沽酒买牛空费多。天公高居民父母，有耳应闻下民语。乞我滂沱半朝雨，免遭县吏鞭笞苦。",
            "comment": ""
        },
        {
            "title": "与常不轻弈棋输松枝笔一篇",
            "content": "南山苍须翁，阅世几千秋。终以明自煎，晚为松滋侯。孙枝后来秀，劲直余风流。亦学管城子，来从毛颖游。故人使江南，江北停归辀。持赠比岁寒，厚意岂暗投。形貌若黄槁，风度犹清修。轻健殊可人，不作绕指柔。我贫得长閒，造物因冥搜。诗成呼使前，脱帽明窗幽。旁无赏音人，赖尔能点头。无论及钱神，政恐为尔羞。",
            "comment": ""
        },
        {
            "title": "曾仲恭侍郎惠酒以偶有名酒无夕不饮为韵谢之",
            "content": "使君开府来，京口酒可饮。公才真麴糵，留滞已再稔。江山助诗兴，草木入题品。冰霜寒正严，为国护饔寝。",
            "comment": ""
        },
        {
            "title": "履方携姜坦道诗卷相过为书其后",
            "content": "姜侯同乡井，忆昨初见时。春风头陀菴，快作六字主寺。一别十五年，漂流各萍转。君携此轴来，如觌故人面。淤泥青莲花，本自不受尘。得钱付酒保，往往遭谤嗔。眷言方遐思，相从问消息。清狂犹曩时，须发幸未白。我贫过孟郊，何敢以诗鸣。拟办黄篾舫，去寻白鸥盟。怀人暮云碧，忧国寸心折。安得癯仙来，共醉望沙月。",
            "comment": ""
        },
        {
            "title": "宿灵岩",
            "content": "异县经年客，灵岩一夕留。凉风吹薄暮，明月照中秋。阅世身将老，寻山兴未休。还驱羸马去，访古大江头。",
            "comment": ""
        },
        {
            "title": "王漕舟行邵伯枯河之间一花独秀有诗次韵",
            "content": "志在冥鸿上，舟行白鹭群。水花明晚色，诗态蔼春云。独立兴三叹，孤斟为十分。锦囊曾不惜，还遣野人闻。",
            "comment": ""
        },
        {
            "title": "送刘道士之山阴阅藏书四首",
            "content": "破屋频来叩户，残尊俄惜离群。挥翰他时说我，围棋暇日思君。",
            "comment": ""
        },
        {
            "title": "题张季子妄菴",
            "content": "世间种种无非妄，云何以妄为庵榜。君欲舍妄却求真，展转思维增妄想。即妄即真君勿疑，真妄俱忘也大奇。笑我猖狂今老矣，因君聊复妄言之。",
            "comment": ""
        },
        {
            "title": "王梦得捕蝗二首",
            "content": "相逢每叹俱飘流，尊酒作意同新秋。蝗虫日来复满野，府帖夜下还呼舟。江天尚黑客骑马，草露未晞人牧牛。路长遥想兀残梦，家在风烟兰杜洲。",
            "comment": ""
        },
        {
            "title": "简查仲明",
            "content": "佛法若大海，我生犹蚊虻。饮少腹已满，鼓翅作微鸣。查侯饱禅学，如说且能行。有如辽天鹤，岂受网罟婴。有身未免俗，时时还入城。篮舆过茅屋，无异同条生。相见非何事，说法俱纵横。妙处固不二，其实无所争。愿君更方便，除我疑惑情。要如两圆镜，相照交光明。",
            "comment": ""
        },
        {
            "title": "春日村居",
            "content": "村迥客来少，山寒春到迟。修塘留野水，插槿补疏篱。旁舍閒相过，幽人旧有期。出门看远烧，拄杖立多时。",
            "comment": ""
        },
        {
            "title": "诸公过易足为红梅一醉醉后率成数语",
            "content": "一冬雪与寒具少，膏泽春来颇倾倒。畏寒病懒不出门，未觉心情被春恼。花木今春种种迟，眼明始见红梅枝。容颜颇称俗子意，风骨独有诗人知。人生百年谁满百，去日渐多来日窄。衰颜已减旧年红，短发明年应更白。瓮头有酒不用沽，肴蔌得随家有无。主人颓然客亦走，明朝无事重来否。",
            "comment": ""
        },
        {
            "title": "秋日",
            "content": "故人多鬼录，久客又惊秋。为计无三窟，怀归在一丘。鸡鸣风雨晦，雁急稻粱谋。忆我山中友，天寒夜饭牛。",
            "comment": ""
        },
        {
            "title": "郡圃残雪",
            "content": "南风融雪北风凝，晚日城头已可登。莫道雪融便无迹，雪融成水水成冰。",
            "comment": ""
        },
        {
            "title": "雨中舟出潮牐",
            "content": "官吏急星火，驱民疏漕河。城中三尺泥，岁晚风雨多。雨声来未已，清满幽人耳。曲肱逢底眠，船随夜潮起。",
            "comment": ""
        },
        {
            "title": "春日山居",
            "content": "流转情何限，艰难老见侵。儿啼妨午睡，花落搅春心。得句从谁说，开尊只自斟。移家近城市，湖水几时深。",
            "comment": ""
        },
        {
            "title": "移家谢赵再可",
            "content": "病眼不禁黄土眯，尘缨屡费沧浪水。晓窗笑语镜中人，但可置之岩穴里。县官有田容我耕，收身已是太迟生。醉眠牛背自安稳，山鸟惯听哦诗声。经营小筑幽深处，借车欢喜移家去。非公谁寄草堂赀，知我旧谙茆屋趣。此心此地俱宽閒，从渠旷野多风寒。灯前儿女话团栾，广厦期公千万间。",
            "comment": ""
        },
        {
            "title": "送王纯仲",
            "content": "客里因依三日语，爽气津津见眉宇。自云纵酒少年场，抛掷黄金如粪土。倏焉四十发斑斑，手板青衫才一官。江湖陈迹不复梦，食贫月俸仍酸寒。别去不劳重叹息，富贵有时君努力。青春难再却堪怜，恨不相逢十载前。",
            "comment": ""
        },
        {
            "title": "送刘道士之山阴阅藏书四首",
            "content": "世事云烟变灭，人生鱼鸟飞沈。古锦空多妙句，朱弦谁是知音。",
            "comment": ""
        },
        {
            "title": "卜焕之求双竹",
            "content": "结屋清江上，怜君雅趣深。自移双竹种，分得半檐阴。特立夷齐节，相看管鲍心。只应风雨夜，听此两龙吟。",
            "comment": ""
        },
        {
            "title": "和韩丈雪晴",
            "content": "天公逞巧逐时新，戏把乾坤作烂银。净压边尘无战马，寒持使节有诗人。夜长霜月争催晓，年近江山逼放春。归寿高堂先一醉，称觞汉殿及嘉辰。",
            "comment": ""
        },
        {
            "title": "即事",
            "content": "群寇仍猖獗，城边即弃捐。休兵虽上策，讲信竟虚传。人事今如此，天心恐未然。忍令唇齿地，重此染腥羶。",
            "comment": ""
        },
        {
            "title": "除草",
            "content": "恶草溷嘉蔬，凉风独荷锄。薅耘非敢后，滋蔓恐难除。女大知艰食，儿痴亦废书。归来一长叹，不是厌山居。",
            "comment": ""
        },
        {
            "title": "送谢王梦得监税借示诗卷兼简王佥",
            "content": "岁月易飘忽，文章空怪奇。宦游君未达，耕种我长饥。事往休三叹，春来又几时。官閒宜把酒，莲幕最相知。",
            "comment": ""
        },
        {
            "title": "寄金山良书记",
            "content": "浮玉山头屋数椽，同龛弥勒忆当年。只今输与良书记，睡起晴窗看钓船。",
            "comment": ""
        },
        {
            "title": "忆弟妹",
            "content": "新年思弟妹，何处有田园。见面宁无日，伤心不忍言。飘零空岁晚，契阔又春暄。肠断东来水，滔滔共一源。",
            "comment": ""
        },
        {
            "title": "次仲韩韵兼简若晦",
            "content": "世途时事两艰难，上水船行八节滩。旅雁唤愁秋已尽，邻鸡惊梦夜将阑。醉狂终是心情懒，老瘦非关骨相寒。閒忆能诗俞与赵，久无妙语发毫端。",
            "comment": ""
        },
        {
            "title": "新凉",
            "content": "白帝扬镳后，炎官退舍初。江山惊客恨，风月到吾庐。黄嬭宜相就，青奴稍见疏。寄声莲社友，秋兴复何如。",
            "comment": ""
        },
        {
            "title": "督祖显和章",
            "content": "孙侯二尺短檠前，何啻颂诗三百篇。金銮玉堂未归去，聊结江湖山水缘。官闲不复弄朱墨，胜日过门无恶客。春风快马紫游韁，花底黄鹂尽相识。酒酬谈辩翻波澜，得句全胜得好官。我亦从来有诗癖，撚髭一字吟难安。不知辛苦竟何益，闻道何妨死今夕。他年傥使无知音，盈编不作一钱直。日来颇怪诗筒迟，恐君豫办磨崖诗。中原窟穴尚狐兔，未应便草閒居赋。",
            "comment": ""
        },
        {
            "title": "盱眙馆中题云山图",
            "content": "北风三日吹黄土，长淮浪高少人渡。客愁正坐小窗间，眼明见此江南山。好山连娟螺髻鬟，白云无心终日閒。野桥溪水流弯环，旁有幽人昼掩关。道路只今多险艰，林泉有约吾当还。黄精可驻冰雪颜，时时令人双鬓斑。",
            "comment": ""
        },
        {
            "title": "次韩无咎途中寄陆务观",
            "content": "寒梅欺雪白，腊酒爱鹅黄。花下觥筹乱，灯前锦绣香。醉吟挥字大，愁别听更长。近报蛾眉好，何时奉一觞。",
            "comment": ""
        },
        {
            "title": "太湖秋晚",
            "content": "黄鹤楼中月白，鹦鹉洲前水流。更有何人吹笛，空余春草关愁。",
            "comment": ""
        },
        {
            "title": "俞广文以诗定交次韵奉答",
            "content": "懒慢易招咎，贫贱难相知。客归二十年，破屋临江湄。遣闷岂无酒，寄怀徒有诗。慷慨思古人，恨不生同时。去秋君始来，云雾容一披。别去冒朔雪，归来迎南颸。载登君子堂，爽气生芝眉。剧谈两无碍，并驾行通逵。省闱冠多士，泮宫聊养颐。霄汉自茲始，羽翮随所之。门阑谢俗子，游戏惟毛锥。高吟起我病，意欲相箴规。琢句要须工，一字亦有师。逢迎君忽倦，追逐吾敢辞。人生俱寄耳，况乃多别离。",
            "comment": ""
        },
        {
            "title": "葡萄",
            "content": "马乳酸甜自旧知，眼寒久不见生枝。中原有路人难到，北客思乡泪欲垂。",
            "comment": ""
        },
        {
            "title": "再用前韵",
            "content": "黄闼青华选，湖山烂熳游。秋筠同节操，春柳似风流。须鬓茎茎白，园林事事幽。天然诗句好，初不待穷搜。",
            "comment": ""
        },
        {
            "title": "放歌招孙祖训俞国宝饮",
            "content": "儿时望春春不来，春衣隔年催翦裁。平明出游薄暮回，惟恐云气兴风雷。岂知乐极还悲哀，十年黄尘涴青鞋。管领莺花已无意，感时念旧时伤怀。去年寒食丹徒县，家寄毗陵不相见。今年寒食江陵府，妻子相看泪如雨。迂儒忧国更忧家，枉杀清明不见花。无端柳絮搅愁思，一径漫漫春日斜。主人知我坐憔悴，故遣斗酒来相慰。呼妻安稳置床头，个是贫家一祥瑞。床头三日未开尝，秋秋忧心自如醉。朝来忽觉体中佳，吻角流涎已难制。细君平日但濡唇，瓦盆对酌可无人。招朋一饮舒清兴，要须脱畧任天真。高邮孙夫子，相逢不作鬲上语。临川俞先生，客里伤春作诗苦。二公问学该今古，胸吞云梦轻阿堵。我酒虽不多，酒行诗可歌。杖藜乘兴速来过，不来吟醉奈春何。",
            "comment": ""
        },
        {
            "title": "次沈商卿见怀韵",
            "content": "歌喉宛转变鸣禽，载酒曾同花下吟。寒潮不应宿渔浦，挑灯还忆夜深语。十载故人谁似君，便拟卜邻桑柘村。青钱未办归期远，满目青山空秀婉。有酒何须身后名，高轩未必如徒行。朝看桃杏发红萼，晚来风雨嗟零落。寻幽选胜不应迟，百岁光阴能几时。问君何日憩奔走，忍令春色成乌有。",
            "comment": ""
        },
        {
            "title": "送冯圆仲入蜀",
            "content": "我本山中人，早信云无心。卷舒随清风，或作三日霖。十年江湖游，复识水之性。东西因地形，圆折初无定。却来阅世人，惟公多古风。用舍不系怀，略与云水同。还乘明月舟，西泝弄云水。云水远送迎，鸥鹭皆知己。我今与公别，亦若云水然。相望渺江湖，万里同青天。",
            "comment": ""
        },
        {
            "title": "简李牧之",
            "content": "落日还家聊面壁，剥啄谁来破幽寂。语音相似桑梓同，风骨轩然双颊红。亹亹清谈霏玉屑，多说东湖与霜杰。江西故老已凋零，听君论诗犹典型。君今久占宣城籍，我是江湖未归客。客愁时事两苍茫，一醉邀君君莫惜。",
            "comment": ""
        },
        {
            "title": "答仲韩醉中见和",
            "content": "外事添蛇足，余生嚼{左虫右越}螯。床头新酒熟，江上远山高。纪咏能偷暇，登临莫惮劳。独醒诚可笑，辛苦赋离骚。",
            "comment": ""
        },
        {
            "title": "春日村居",
            "content": "筑圃未成趣，栽桃才试花。年饥儿强饭，春困妇煎茶。为客空迟暮，逢人只叹嗟。上天新号令，雷雨起龙蛇。",
            "comment": ""
        },
        {
            "title": "闰月二日清坐",
            "content": "淮海秋风日，柴荆老病夫。诗因穷处得，悉到酒边无。俗物妨青眼，浮生喜白须。绳床供午寝，清梦落江湖。",
            "comment": ""
        },
        {
            "title": "寄韩漕子云",
            "content": "诏书淮上遂休兵，玉帛相随下帝京。且喜王师还禁卫，独烦使节在边城。转输积雪河冰合，离别春风塞草生。细札催归应不晚，到家犹及趁清明。",
            "comment": ""
        },
        {
            "title": "简张安国",
            "content": "南北东西厌问津，西海忘形今几人。惟公名誉一世重，虽不吾与吾当亲。气吞云梦并余子，深厚文章六经似。昂霄耸壑正当时，发策决科余事耳。上方忧顾大江东，虎踞龙盘气象雄。却袖玉堂挥翰手，来成方面保厘功。西风澹日边云碧，岁晚军情犹未得。不应矫首送飞鸿，想得攒眉正忧国。雅闻一诺值千金，推挽尤多乐善心。坐上能容野人否，试听客里短长吟。",
            "comment": ""
        },
        {
            "title": "张君明昆仲袖唱和诗见过",
            "content": "村东主客群飞鸿，月明霜重声摩空。村西老人如瘦马，伏枥倦嘶天北风。村东村西无百步，杖履相寻还有数。儿啼妻病不出门，羞见梅花无好句。雪晴日出天无埃，故人蹑屣联翩来。明珠白璧满怀袖，使我一见双眸开。文章虽云一小技，妙处非难亦非易。染丝织锦未足工，点铁成金始为贵。我穷半世坐吟诗，诗成不救寒与饥。亦知造物厌嘲弄，有手只堪持酒卮。愿君少吟诗几首，请君多办百壶酒。但得新诗胜旧年，为君醉倒春风前。",
            "comment": ""
        },
        {
            "title": "寄题郭侯至喜堂",
            "content": "岷江西来会众水，峡束奔湍吁可畏。年长三老更相贺，舟到夷陵若平地。宁知市朝车马尘，仕路风波尤畏人。急流往往捷有神，滟澦瞿唐何足云。只今四海滔滔是，未省几人知此理。君侯不与世沉浮，家有新堂名至喜。武昌重镇居上游，云屯禁施用谐貔貅。君侯智略谁与俦，天子久宽西顾忧。令严将士无骄色，玉帐昼閒人语寂。中斋一榻净无尘，自炷炉香读周易。有时领客尊酒同，雅歌投壶双颊红。门前官柳摇春风，想应目送天边鸿。狐兔中原须尽扫，功成身退天之道。角巾归路颺轻舟，童仆懽迎人未老。",
            "comment": ""
        },
        {
            "title": "贤府主祷雪而应喜极有诗",
            "content": "湖海双鱼久不传，幽人门巷转萧然。寒威直与酒为地，雪片忽共梅争妍。自拨小炉犹有火，拟留佳客苦无钱。金篦刮眼何时得，咫尺春风欲换年。",
            "comment": ""
        },
        {
            "title": "过家留一夕曹丈复和韵再作",
            "content": "贤圣何曾时一中，扁舟但困打头风。按田外叹裹粮乏，还舍内嗟瓶粟空。论事时遭瞋目视，催科隔绝满堂烘。匆匆结束又西迈，望眼却随黄鹄东。",
            "comment": ""
        },
        {
            "title": "重九前一日示弟侄",
            "content": "人生百岁未易满，我已五十仍加三。异县长怜九月九，故园远在南山南。绿尊青眼旧相得，黄菊白头还好簪。明晨汝辈早同出，脚力跻攀吾尚堪。",
            "comment": ""
        },
        {
            "title": "即事",
            "content": "两淮仍蜀道，群寇再侵寻。不戒兵犹火，唯夸旅若林。皇图终复古，天意亦难谌。咨尔无猖獗，须思后患深。",
            "comment": ""
        },
        {
            "title": "雨后十小绝以一雨洗残暑万家生早凉为韵",
            "content": "去秋旱太甚，百神无不举。今岁感天公，时有容易雨。",
            "comment": ""
        },
        {
            "title": "雨凉成诗一首简子逸",
            "content": "坦率每愁遭怒嗔，闭门直欲全吾直。美人娟娟不可见，薄俗往往难相亲。梦断风扉自开阖，还喜晚凉生意活。未能冲雨过苏端，且乞新诗慰饥渴。",
            "comment": ""
        },
        {
            "title": "芍药呈韩文",
            "content": "妖氛深蔽洛阳县，我生不识姚花面。扬州风物旧曾游，佳种年深亦多变。去冬淮上起边尘，不谓见花当此辰。眼明忽忆往时事，世间尤物能移人。公诗寄兴多高远，早悟色空香不染。饱闻尝醉洛阳春，试比姚花定褒贬。",
            "comment": ""
        },
        {
            "title": "愁坐",
            "content": "俗物满前无好怀，可堪时序苦相催。飞蚊扫迹夜方静，过雁传声寒已来。多病不胜杯潋滟，远游只恐马虺隤。书窗愁坐令人瘦，独上江楼日几回。",
            "comment": ""
        },
        {
            "title": "归自真州道中用前韵简诸故人",
            "content": "閒愁生旅怀，薄酒安能陶。篮舆赴归期，历历山路高。风雨道旁憩，倏然思故交。官闲相聚首，怀我登顿劳。辩论杂嘲谑，诗词兼雅骚。人生几何时，容易生二毛。方今天子圣，登用皆夔臯。愿君各努力，去矣道群豪。我生苦畏事，屏处如逋逃。纵复技痒存，敢念麻姑搔。",
            "comment": ""
        },
        {
            "title": "次郝泽民韵",
            "content": "归雁冲云去，栖乌向日啼。山明初过雨，沙静不多泥。江上梅花细，村中酒价低。无人可同出，课仆理荒畦。",
            "comment": ""
        },
        {
            "title": "句",
            "content": "藉糟行万里，醉死甘为戮。",
            "comment": ""
        },
        {
            "title": "秋兴",
            "content": "宿昔驱蝇手，今还把蟹螯。家愁难止酒，天气近登高。岁月形容改，乡关梦寐劳。小窗无晤对，风叶暮萧骚。",
            "comment": ""
        },
        {
            "title": "春日山居",
            "content": "村陋浑成俗，云山要可人。短篱难唱午，芳树鸟啼春。地僻愁仍少，身閒懒更真。扁舟因送客，重到大江滨。",
            "comment": ""
        },
        {
            "title": "用前韵赠高持一",
            "content": "全身当作冥飞鸿，无心要似云行空。逢人未用青白眼，与世不妨牛马风。暇日出门聊散步，雪晴爱此山无数。骨寒那得使鬼钱，肠枯漫索惊人句。迩来笔研欲生埃，旧雨来人今不来。百岁光阴能几许，一春怀抱未曾开。古人元不贵多技，大道由来常简易。随呵之义复何忧，知我者希方足贵。华阳道士亦能诗，不觉餐霞坐忍饥。高山流水琴三弄，明月清风酒一卮。相思不见频搔首，几欲招呼无斗酒。从今与子遂忘年，有怀欲语子来前。",
            "comment": ""
        },
        {
            "title": "寿王真州",
            "content": "阳春耀桃李，松柏不动心。岁暮霜霰寒，松柏犹翠阴。物生天地间，均此一气尔。小大有不齐，乘除亦常理。使君盛德后，清白由家传。平生功名心，不作世态妍。公为人所难，天念公所独。黄屋结深知，青毡行可复。致远要自近，试公先一州。生朝喜载临，颂声满江头。仁者寿固宜，富贵公自有。作诗祝东风，为勤尊中酒。",
            "comment": ""
        },
        {
            "title": "次王勉夫见招",
            "content": "浪迹踰三纪，知音只数公。拙非今日用，愚与古人同。宾客虽常满，箪瓢或屡空。躬耕逢岁旱，拄杖立西风。",
            "comment": ""
        },
        {
            "title": "和俞若晦晚步",
            "content": "日落帆归疾，天寒潮应迟。老蟾还照客，宿鸟未安枝。怀抱难忘酒，工夫不到诗。徘徊江上路，此意有谁知。",
            "comment": ""
        },
        {
            "title": "即日",
            "content": "醉里三春了，山中五载留。日长知已夏，雨冷忽如秋。书贷监河粟，箱存季子裘。曲肱朝睡美，身外付悠悠。",
            "comment": ""
        },
        {
            "title": "句",
            "content": "今朝忽至前，郭索当炎伏。也知楚人馋，不待秋霜熟。",
            "comment": ""
        },
        {
            "title": "闻鹁鸪",
            "content": "阴云欲暗江头树，屋角先闻鹁鸪语。潇潇渐作打窗声，谁道巢居不知雨。雨晴唤妇却同飞，须知此物心无机。岂比人间情义变，衔冤誓死不相见。",
            "comment": ""
        },
        {
            "title": "早凉",
            "content": "江头雨过凉风早，落叶纷纷费人扫。钩帘日暮无所为，把酒悠然送归鸟。佳人可望不可亲，草根唧唧秋虫吟。家本江南客江北，须发新添数茎白。",
            "comment": ""
        },
        {
            "title": "送王道士",
            "content": "华阳洞天昔曾游，华阳道士今相访。江头倦客老更拙，山中故人喜仁恙。晴沙唤渡何匆匆，鸿飞冥冥天北风。他日希虚如话我，凭君一一谢诸公。",
            "comment": ""
        },
        {
            "title": "和沈商卿次前韵",
            "content": "逢人问行李，几日至东园。别去将三月，书来得五言。淮山分限域，风土异寒暄。四大知安稳，根尘要反源。",
            "comment": ""
        },
        {
            "title": "送张扬子",
            "content": "堂上弦歌吏早休，三年官舍冷於秋。诸公极力争推挽，野老何知欲借留。去矣青云皆坦路，归欤明月只扁舟。都城故旧如相问，草满空山自牧牛。",
            "comment": ""
        },
        {
            "title": "送孟希道",
            "content": "异县交游少，邻墙岁月深。肴蔬长共醉，风雨亦相寻。去路逾千里，离筵惜寸阴。功名君努力，衰病我何心。",
            "comment": ""
        },
        {
            "title": "曾仲恭侍郎惠酒以偶有名酒无夕不饮为韵谢之",
            "content": "一杯复一杯，今夕知何夕。蔀屋发光怪，尊罍盈四壁。老盆还旧观，寒灯起佳色。既醉使君酒，亦饱使君德。",
            "comment": ""
        },
        {
            "title": "和仲韩见简韵",
            "content": "野人不爱名，中岁益安命。辛苦营一区，婆娑只三径。那知钱有神，但喜酒能圣。翩翩赵公子，时时枉轩乘。诗词既清婉，笔力亦端劲。传家坚素守，从仕伤直性。语言生风波，道路足机阱。君犹沉下僚，我亦抱多病。时偷半日閒，乐此一室静。赏月已失期，登高况当令。风物渐凄紧，江山更幽夐。何时城南楼，曳杖可乘兴。",
            "comment": ""
        },
        {
            "title": "雨中简孙文辅",
            "content": "多病愁阴晦，长贫惯寂寥。一江云漠漠，十日雨潇潇。蛙黾夸秋水，鱼虾趁晚潮。新来疏酒盏，颇觉负清宵。",
            "comment": ""
        },
        {
            "title": "閒吟",
            "content": "春风略不欺贫贱，美酒真堪托死生。芳草又依穷巷绿，残尊重与故人倾。雨余入馔添蔬笋，昼永欹眠忆弟兄。但得一廛供送老，更将诗颂纪升平。",
            "comment": ""
        },
        {
            "title": "九日寿之见过",
            "content": "老去犹耽酒，归来自拨醅。绝怜黄菊好，仍有故人来。怀古空三叹，挼香更一杯。横山无十里，骑马未须回。",
            "comment": ""
        },
        {
            "title": "送乡人宗旨上坐",
            "content": "久客不忘归，相逢喜乡曲。杖藜时过门，软语伴幽独。翩翩别我去，芒鞋踏清秋。二浙富山水，令人怀昔游。我今齿发衰，闻道不加进。羡君方妙龄，六翮宜自振。末法日颓弊，丛林魔说多。愿君择师友，金玉须琢磨。他时重逢迎，洗耳听高论。岂惟慰相思，亦以警老钝。",
            "comment": ""
        },
        {
            "title": "再用前韵",
            "content": "公合麒麟画，吾今麋鹿群。别离频换岁，梦寐昔论文。寒尽春生后，泾清渭濁分。喜还亲几席，语妙得时闻。",
            "comment": ""
        },
        {
            "title": "张德恭以诗当谒次韵",
            "content": "新诗俄拜辱，午醉未全醒。如入图画府，宜游著作庭。文章先体制，耆旧有仪刑。愧我空迟莫，穷居昼掩扃。",
            "comment": ""
        },
        {
            "title": "雨中简孙文辅",
            "content": "马瘦凭谁相，龟灵故自焦。世途何偪仄，物性各逍遥。君老嗟黄绶，吾衰感黑貂。雨寒无病恼，酒熟即招邀。",
            "comment": ""
        },
        {
            "title": "雨中简孙文辅",
            "content": "寂寂诸缘省，绵绵一气存。心情亲药裹，口味减盘飱。庞蕴无生话，维摩不二门。秋声摇万壑，落叶会归根。",
            "comment": ""
        },
        {
            "title": "连屋",
            "content": "十年诵公诗，正自识孙楚。一日从公游，如入图书府。登门迹已熟，入室心相予。及观连屋处，益知用意苦。岩岩中书君，正色元佑年。文章照今古，神物护简编。盛德宜有后，诸孙如彼贤。韡韡常棣华，相戒南陔篇。",
            "comment": ""
        },
        {
            "title": "分蝗食",
            "content": "田园政尔无多子，连岁旱荒饥欲死。今年何幸风雨时，岂意蝗虫乃如此。麦秋飞从淮北过，遗子满野何其多。扑灭焚瘗能几何，羽翼已长如飞蛾。天公生尔为民害，尔如不食焉逃罪。老夫寒饿悲恼缠，分而食之天或怜。",
            "comment": ""
        },
        {
            "title": "秋晓五首",
            "content": "鸿雁何时来，肃肃楚天晓。非鸣向江南，江北稻粱少。",
            "comment": ""
        },
        {
            "title": "赠李君玉",
            "content": "奔走空尘土，归来日暝时。喜迎莲社客，细说锦囊诗。短世相逢晚，高楼欲下迟。坐中无贺监，谁与解金龟。",
            "comment": ""
        },
        {
            "title": "次惠老见诒",
            "content": "别去忽三纪，余生能几年。相看双眼碧，且喜一灯传。禅病君无恼，诗狂我欲仙。剧谈成绝倒，还似蜜中边。",
            "comment": ""
        },
        {
            "title": "白露行",
            "content": "今岁淮南雨仍缺，官府祈求已踰月。城中又复闭南门，移市向北人纷纷。州前结坛聚巫觋，头冠神衣竞跳掷。缚草为龙置坛侧，童子绕坛呼蜥蜴。箫鼓迎神来不来，旱风终日吹黄埃。宁知白露只数日，稻苗焦枯恐不及。",
            "comment": ""
        },
        {
            "title": "闻下亲征诏志喜",
            "content": "闻下亲征诏，军民喜溢颜。天威方一怒，国步久多艰。思古伤心处，平戎反掌间。书生苦衰懦，空使鬓毛斑。",
            "comment": ""
        },
        {
            "title": "绣观音",
            "content": "蜀人多巧思，组绣用功深。生绡三尺余，成此观世音。慈悲欢喜容，如出旃檀林。莲花随步武，缨络缦衣襟。手中杨柳枝，时布慈云阴。誓度诸有情，能以音声寻。由茲善幻力，使我生恭钦。仰瞻大自在，本以一寸针。众生与诸佛，其实同此心。愿学闻思修，苦海脱浮沉。",
            "comment": ""
        },
        {
            "title": "雨后十小绝以一雨洗残暑万家生早凉为韵",
            "content": "新凉可穿衣，出门造谁家。城头有高楼，散我两脚座。",
            "comment": ""
        },
        {
            "title": "书壁",
            "content": "禽声春后变，柳色夜来深。老子关门坐，无人识此心。",
            "comment": ""
        },
        {
            "title": "次高若虚韵",
            "content": "时事口慵说，性灵诗可陶。客中三日阴，江头风浪高。六年寄此邦，鸥鹭皆心交。烟波迥自如，应笑吾生劳。世路转偪仄，旅鬓空萧骚。既往若电梦，所得真毫毛。岁月解欺人，木落江之臯。勿谓吾甚衰，得酒犹能豪。旧游固可恋，归盟那得逃。负暄依茆檐，儿辈供爬搔。",
            "comment": ""
        },
        {
            "title": "以王通一所画小舟横截春江图为韩无咎寿",
            "content": "江上春风花满树，春水才平旧痕处。何人笑傲一扁舟，横截千波万波去。王郎有句藏毫端，写出生绡半幅间。明窗供我时展玩，仿佛罗带萦烟鬟。缄题请寿黄华使，如公福禄川方至。吾君愿治正思贤，舟楫期公济大川。",
            "comment": ""
        },
        {
            "title": "次通一见诒韵",
            "content": "酒力添春意，诗魔恼夜眠。老来尤惜日，客里又逢年。送雁寒云外，寻梅野水边。无钱供剧饮，空枉故人篇。",
            "comment": ""
        },
        {
            "title": "雨后十小绝以一雨洗残暑万家生早凉为韵",
            "content": "百岁已逾半，知复几寒暑。此事当究观，勿共俗子语。",
            "comment": ""
        },
        {
            "title": "再用前韵",
            "content": "红紫今无几，寒暄尚未齐。春愁人更瘦，午醉日还西。课仆除新草，呼儿检旧题。空庭可徐步，藜杖故相携。",
            "comment": ""
        },
        {
            "title": "郡圃残雪",
            "content": "城外城中雪半开，远峰依旧玉崔嵬。池冰绽处才如线，便有鸳鸯浮过来。",
            "comment": ""
        },
        {
            "title": "题惠老松竹图",
            "content": "风细声音互答，月明体用全彰。二士为君提唱，老僧无法商量。",
            "comment": ""
        },
        {
            "title": "送杨德隽赴漕司试",
            "content": "木食草衣吾计决，三釜养亲君不阙。胡为亦趁槐花忙，不共中秋醉明月。君言时世眩虚名，才见头衔分重轻。一笫如君当俯拾，卜邻他日莫寒盟。",
            "comment": ""
        },
        {
            "title": "法刚化士干蒋山藏经乞语",
            "content": "钟山夜半发奇怪，火光炽然脱三昧，法筵龙象不须惊，宝公留得眉毛在。食轮才转法轮随，楼台金碧还相辉。大千经卷何处觅，刚禅藏在僧伽叶。如来言语皆真实，别有真经名第一。琅函宝藏不能收，若遇知音请拈出。",
            "comment": ""
        },
        {
            "title": "曾仲恭侍郎惠酒以偶有名酒无夕不饮为韵谢之",
            "content": "古来称达人，不愿身后名。岂其未忘世，隤然聊遣情。我生本衰愞，於时淡无营。但得秫可酿，何劳诗有声。",
            "comment": ""
        },
        {
            "title": "纳凉",
            "content": "大热金石流，日色赤可畏。鄙夫先多病，喘息仅存气。饮冰不救渴，肤汗那容睡。秋风几时来，不问黑貂敝。林梢堕斜阳，凉颸飒然至。呼童汲井泉，洒扫庭中地。胡床得露坐，始觉有生意。老妻破甘瓜，儿女膝下戏。鸣蝉虽强聒，亦足代鼓吹。坐久月照人，金波正澄霁。惜哉疲薾甚，杯酒未敢置。浮生能几何，荏苒忽中岁。四时更代谢，寒暑不可避。幻身岂长存，中有不迁义。且享今夕凉，百年安用计。",
            "comment": ""
        },
        {
            "title": "送十八兄",
            "content": "故园别去踰三纪，男子生来志四方。千里劳君双足趼，百穷笑我两眉长。雪深客舍衣裘冷，春晚家山杖履香。归省松楸终有日，临分老泪亦沾裳。",
            "comment": ""
        },
        {
            "title": "送李文授还越上",
            "content": "旧岁见君殊草草，怀抱今来各倾倒。新来正好数相寻，束之却向山阴道。千岩万壑秋更奇，候门儿女望君归。扁舟此去来何时，莫待梅花开北枝。故人问我凭君说，满目穷愁生事拙。秋禾未得补饥疮，万一飞蝗作檀越。",
            "comment": ""
        },
        {
            "title": "戏简李清宇",
            "content": "四十九年真大谬，三百六旬长鲜驩。人生一梦何足较，田谷荐饥良独难。酒边志气漫豪放，眼中骨相殊酸寒。输与能诗李供奉，水旱不忧吾有官。",
            "comment": ""
        },
        {
            "title": "秋雨未已客怀不佳夜诵少陵遣兴诗至生涯能几",
            "content": "忆买京口船，飘飘适荆楚。览古吊兴亡，亦有会心侣。岁月能几何，已作幽明阻。筋骸幸无恙，未害且逆旅。",
            "comment": "【注释】【原题】：秋雨未已客怀不佳夜诵少陵遣兴诗至生涯能几何常在羁旅中三复增感每字赋一诗"
        },
        {
            "title": "六言",
            "content": "一丘一壑粗足，老圃老农可师。鸡唱不踰风雨，蛙鸣何择官私。",
            "comment": ""
        },
        {
            "title": "过清宇新居再用开字韵",
            "content": "市远嚣尘息，窗明老眼开。句从天外得，书自日边来。久住当成趣，相看不忍回。凉生初却扇，月出好衔杯。",
            "comment": ""
        },
        {
            "title": "即事",
            "content": "初失清河日，駸駸遂逼人。余生偷岁月，无处避风尘。精锐看诸将，谋谟仰大臣。愞夫忧国泪，欲忍已沾巾。",
            "comment": ""
        },
        {
            "title": "陪王漕右司游东园",
            "content": "籍甚皇华使，诗清思不群。建台多暇日，领客总能文。花好杯重劝，茶香手自分。礼宽情烂熳，小雨夜深闻。",
            "comment": ""
        },
        {
            "title": "中秋次韵",
            "content": "秋浦堂前有清集，久客思家泪痕湿。连年客里作中秋，今岁还家又无及。山中茅屋冷如水，应念征尘何日洗。边鸿也解寄归音，旅燕亦能辞故垒。滔滔四海知音谁，公家公子岁寒期。殷勤为我拨新酿，暖热向我哦好诗。我生志愿良自足，肯向天涯长碌碌。愿君腰金佩鸣玉，从我羹藜饭脱粟。秋风舟子两相催，侧帽长吟归去来。开帆转柁清溪口，还山要趁重阳酒。",
            "comment": ""
        },
        {
            "title": "野步",
            "content": "天宽地大我何忧，白首行歌得自由。穷既有神安可送，富如非义岂容求。四时无出三春好，万事都拚一醉休。茅屋酒旗遥唤客，余寒未许脱驼裘。",
            "comment": ""
        },
        {
            "title": "张德恭以诗当谒次韵",
            "content": "故里犹牵梦，他乡且定居。老於经卷熟，病与酒杯疏。耕稼少丰岁，交朋多素书。飘零常自笑，潦倒更如谁。",
            "comment": ""
        },
        {
            "title": "多日不收家信再和呈丁合州",
            "content": "邮亭盘礴已六日，清坐了无尘事随。书寄弟兄犹未到，梦游京浙不胜驰。江边短艇雨千点，竹里疎烟梅一枝。儿女未知为客恨，但争柑橘绕庭墀。",
            "comment": ""
        },
        {
            "title": "灯夕戏简胥直夫",
            "content": "小雨催耕苦未匀，东风吹水起鱼鳞。兵戈关塞今年定，灯火江城此夜新。万点飞花愁客子，一天明月属游人。旧时面壁胥居士，何处笙歌作好春。",
            "comment": ""
        },
        {
            "title": "秋雨未已客怀不佳夜诵少陵遣兴诗至生涯能几",
            "content": "诗吟不必工，酒实性所爱。少年少拘束，日与尊罍对。沉酣相呼和，亦有嵇阮辈。会合不可常，故人今好在。",
            "comment": "【注释】【原题】：秋雨未已客怀不佳夜诵少陵遣兴诗至生涯能几何常在羁旅中三复增感每字赋一诗"
        },
        {
            "title": "简唐先生谷",
            "content": "藩篱落日鸟雀闹，江湖西风鸿雁高。病躯已厌秋夜永，农事更伤终岁劳。穷愁满眼未容遣，俗物败意时相遭。隐芝庵中有高士，拄杖请来同出邀。",
            "comment": ""
        },
        {
            "title": "叶子逸以惠山泉瀹日铸新茶饷予与常郑卿",
            "content": "惠山甘泉苦不冷，日铸茶香方是真。广文唤客作妙供，石铫风炉皆手亲。神清便欲排阊阖，且了吾人淡生活。瓶芽分送已无余，杯水尚容消午渴。",
            "comment": ""
        },
        {
            "title": "春日村居",
            "content": "浦树微微改，溪流稍稍深。春来差少病，岁后苦多阴。陇亩三年梦，亲朋万里心。感时仍念旧，老泪欲沾襟。",
            "comment": ""
        },
        {
            "title": "夜坐",
            "content": "枕簟迟迟睡，轩窗一一开。市收人语寂，江迥水风来。熠耀明衣袂，婵娟到酒杯。新凉儿女健，促织已相催。",
            "comment": ""
        },
        {
            "title": "上黄漕",
            "content": "汉初曲逆未侯日，穷巷席门谁见收。固是知人甚难事，悬知同类合相求。客怀夜雨打破壁，世事春江横钓舟。为报能文韩吏部，吹嘘籍湜预名流。",
            "comment": ""
        },
        {
            "title": "太湖秋晚",
            "content": "处处橙黄橘绿，家家莼菜鲈鱼。昨夜秋风又起，扁舟谁赋归欤。",
            "comment": ""
        },
        {
            "title": "次张子仪韵",
            "content": "半生江海惯浮游，邂逅今成客此州。忧国幸逢年谷熟，望乡长恨晚山稠。连天烟雨双鸿雁，满地风波一白鸥。独把酒杯悲节物，何时弟劝与兄酬。",
            "comment": ""
        },
        {
            "title": "荐饥",
            "content": "陇亩还枯旱，鉏犂谩苦辛。饥寒知不免，盗贼恐相因。忧国书生志，安民圣主仁。丰凶端有数，天本爱斯民。",
            "comment": ""
        },
        {
            "title": "十二月朔巢县道中",
            "content": "瘦马从摇兀，行装更寂寥。老来宁浪出，此去有佳招。岁暮风霜苦，山长馆舍遥。儿曹应念我，今日是生朝。",
            "comment": ""
        },
        {
            "title": "寄金山良书记",
            "content": "不向金山作主人，春江鸥鸟定相亲。凭君与问寒岩树，今见桃花几度新。",
            "comment": ""
        },
        {
            "title": "雪中张仲庠惠十诗老懒不能追逐戏答古风兼简",
            "content": "爱君诗好韵倔奇，快如天马不容羁。惜君有钱不沽酒，尽日苦吟难疗饥。我生真成错料事，陈子生涯畧相似。敢持短兵与君接，笑我老来长退怯。空山一夜雪盈阶，轩窗晃耀如瑶台。尊中尚喜有余绿，红潮两颊心悠哉。安得万里江，变作葡萄醅。笑呼姮娥共起舞，夜阑更酌北斗杯。一醉三千年，从教海水扬尘埃。妻孥笑我言，此乐恐未谐，典衣且复沽茅柴。淮南有薄田，与汝归去来。愿身长健眉长开，好插梅花醉几回。",
            "comment": "【注释】【原题】：雪中张仲庠惠十诗老懒不能追逐戏答古风兼简陈伯茂"
        },
        {
            "title": "守倅元日唱酬次韵",
            "content": "别驾篇章敏，黄堂句法新。宜民多受福，把笔竞题春。拖玉丹墀晓，鸣珂紫陌尘。退朝如有作，应亦念茲辰。",
            "comment": ""
        },
        {
            "title": "古洗",
            "content": "古人不可见，古物亦无几。今朝双眼明，乃识汉时洗。规模简而质，仿佛古君子。年深土销蚀，薄处仅如纸。篆名可意逆，依衡辨双鲤。传宝今几代，是阅人多矣。我生颇好古，摩挲不能已。悠然起遐思，俗物一何鄙。",
            "comment": ""
        },
        {
            "title": "王梦得捕蝗二首",
            "content": "江头晓日方曈曈，仆夫喘汗天无风。茅檐汲井洗尘土，野寺煮饼烧油葱。平生忧国寸心赤，在处哦诗双鬓蓬。村民喜识长官面，树阴可坐毋匆匆。",
            "comment": ""
        },
        {
            "title": "题两画轴",
            "content": "绿树无多雨过，青山一半云遮。断岸野桥春水，闭门茆屋谁家。",
            "comment": ""
        },
        {
            "title": "即事",
            "content": "俯仰怜身世，飘零玩岁时。道途多异说，客子有新诗。日落乾坤惨，风生草木悲。高楼空北望，清泪不胜垂。",
            "comment": ""
        },
        {
            "title": "雨后十小绝以一雨洗残暑万家生早凉为韵",
            "content": "暄濁气未收，夜雨聊一洗。心清不受尘，眼净岂容眯。",
            "comment": ""
        },
        {
            "title": "与北山长老",
            "content": "数间破屋城南街，坐卧一榻心如灰。现身幻化本无住，疾病问渠何自来。剥喙谁欤破幽寂，道人定起北山北。齿冰骨玉两高寒，禅病诗魔俱辟易。我倦欲眠君且归，篮舆入郭知何时。贫家客来无准拟，为君时供难苏水。",
            "comment": ""
        },
        {
            "title": "即事",
            "content": "风急收残雨，花轻点客衣。江山争秀发，燕雁不同飞。异县交游少，中原信息稀。王师战甚苦，方解蔡州围。",
            "comment": ""
        },
        {
            "title": "元用见过诵诗剧谈因成古风以成戏恼兼简若晦",
            "content": "有口只可饮醇酒，世事令人三日呕。有耳只可对诗翁，俗语令人三日聋。平生嗜酒耽佳句，此外自知无用处。东风吹我堕江边，岁晚知音罕相遇。诛茅盖头无少閒，数日不到诸君间。尘土眯眼须鬓斑，谁赋淮南大小山。怪底晴檐灵鹊噪，篮舆相寻谈绝倒。恨君无乃酒量窄，爱君岂独诗格老。开尊唤客知何时，坐上可无俞与直。更长不怕杯行迟，愿见春风杨柳枝。",
            "comment": "【注释】【原题】：元用见过诵诗剧谈因成古风以成戏恼兼简若晦唐卿"
        },
        {
            "title": "题天开图画",
            "content": "使君新筑北城隈，举酒标名绣斧来。一览江山因胜地，四时图画自天开。坐令宋史空盘礴，岂有并刀解翦裁。暇日莫辞频领客，年丰无事好衔杯。",
            "comment": ""
        },
        {
            "title": "呈胡德器",
            "content": "相逢纵酒又连旬，醉倒谁知主与宾。舌在莫谈当世事，眼明仍是故乡人。不愁春与花俱减，但恨君如我更贫。淮上风烟随分好，他年准拟作比邻。",
            "comment": ""
        },
        {
            "title": "海门残照图",
            "content": "斜日淡笼吴楚，暮烟欲闭金焦。未暇乘桴浮海，那船曾趁春潮。",
            "comment": ""
        },
        {
            "title": "陪王漕右司游东园",
            "content": "不到东园久，从公喜再游。名花移别岛，新筑俯长流。荡漾扁舟稳，回还一径幽。胸中擅邱壑，此地得冥搜。",
            "comment": ""
        },
        {
            "title": "送野堂禅师赴蔡公宝文之招",
            "content": "早岁识诸公，双眸四海空。丛林今日异，风月往时同。晚境无茆屋，秋江又钓篷。毗耶大居士，游戏有神通。",
            "comment": ""
        },
        {
            "title": "闰月二日清坐",
            "content": "秋闰迟收穫，年衰惜友朋。每怀人似玉，安得酒如渑。鹊语何多诞，蝉声故可憎。茶香新落磨，亦足洗炎蒸。",
            "comment": ""
        },
        {
            "title": "春望",
            "content": "东风吹水岂容平，小雨催花却易晴。旅燕欲来春社近，故人何处晚山横。不才媿忝诸侯客，苦思难攻五字城。芳草满庭无一事，竹间幽鸟变新声。",
            "comment": ""
        },
        {
            "title": "题九歌图",
            "content": "大夫放逐沅湘滨，尝作九歌祠鬼神。鬼神幽远不可见，肴酒芬芳犹福人。餐菊佩兰君不识，从彼谗人为鬼蜮。楚江呜咽楚云愁，坐对此图三叹息。",
            "comment": ""
        },
        {
            "title": "次韩无咎途中寄陆务观",
            "content": "风高微退鷁，云好合从龙。萧艾长贪雨，松筠却耐冬。禁途今不远，归兴未应浓。莫羡朱双毂，相期禄万钟。",
            "comment": ""
        },
        {
            "title": "登谯楼",
            "content": "老大心虽懒，登临眼尚明。水流春后暖，楼迥晚来晴。翔集鸠无数，归飞雁一鸣。阑干成独倚，愁绝莫云平。",
            "comment": ""
        },
        {
            "title": "题两画轴",
            "content": "晞发松风萧爽，濯缨溪水清寒。著我舂容石上，凭谁游戏毫端。",
            "comment": ""
        },
        {
            "title": "题玲珑",
            "content": "江月不受尘，风竹俨相倚。窗间读书人，日用亦如是。泾渭岂同流，天地果一指。客来问如何，南山有云起。",
            "comment": ""
        },
        {
            "title": "题王无邪九华图",
            "content": "云锦仙翁人不识，多生九华茹芝客。少年登览妙形容，三十七峰俱改色。手捉高士淡墨图，烟云到处随卷舒。珠玑衮衮入题咏，缣素往往争临摹。雪潭四时溅飞雪，叹我幻躯方病渴。何由得共山中人，脚踏寒流弄明月。",
            "comment": ""
        },
        {
            "title": "同杨德骏任致道登北观留题壁间",
            "content": "年来多病发幽寻，眼底风光亦倦吟。岁暮情怀伤老大，雪晴筋力试登临。一江烟水分南北，千里云山自古今。杖屦频来端不恶，只愁东望起归心。",
            "comment": ""
        },
        {
            "title": "独登南楼兼怀严圣几俞若晦",
            "content": "瓜茗难逃暑，蚊蝇正作秋。劳生一念错，晚境万缘休。笔老无新语，囊空有敝裘。閒携瘦藤杖，独上郡南楼。",
            "comment": ""
        },
        {
            "title": "閒吟",
            "content": "梅花白尽柳初黄，春未平分日已长。老眼明边湖水绿，閒愁来处楚山苍。高吟且喜诗无病，痛饮方知酒有肠。南北故人强健否，谁知旅鬓欲秋霜。",
            "comment": ""
        },
        {
            "title": "曾仲恭侍郎惠酒以偶有名酒无夕不饮为韵谢之",
            "content": "烹鱼多素书，问字谁载酒。寂寞淮乡居，岁月亦已久。敢希陋巷乐，但觉贫士丑。知音幸有人，此事可不朽。",
            "comment": ""
        },
        {
            "title": "春日村居",
            "content": "土室宜冬夏，柴门玩岁时。不嫌贫作祟，直恐老相欺。草茁牛羊壮，山空虎豹饥。天晴好挑菜，吾亦伴儿嬉。",
            "comment": ""
        },
        {
            "title": "寺居",
            "content": "池水平铺碧玉，灵山侧布黄金。未就日边清梦，夜窗风雨惊心。",
            "comment": ""
        },
        {
            "title": "问祖显疾",
            "content": "念子何多病，逢人问好音。可无安乐法，未用短长吟。陋巷邻南北，春风酒浅深。杯蛇弓落影，应已断疑心。",
            "comment": ""
        },
        {
            "title": "简王漕左司",
            "content": "人生天壤中，孰不有所求。小大虽不齐，逐物常同忧。士子文字间，亦各从所爱。取舍未必同，於道均无害。我生才甚下，志与俗子殊。思贤惄如饥，觅句聊自娱。惟公盛德人，君今乃行古。富贵等云烟，词翰敏风雨。荆湖十五州，玉节何煌煌。门庭无杂宾，读书清昼长。抠衣愿从游，自视亦何有。未知函丈地，能着野人否。公诚一顾之，足以为我荣。淮南有石田，归趁春雨耕。",
            "comment": ""
        },
        {
            "title": "六言",
            "content": "刺绣何如倚市，力耕须要逢年。留醉堂中老子，日长沽酒无钱。",
            "comment": ""
        },
        {
            "title": "送茶与人",
            "content": "云气昏昏酿秋雨，岁月惊心遽如许。潮生晚浦足风波，颇忆青灯夜深语。赠君江南春露芽，恐君诵诗眼生花。一杯静对沉烟斜，世事从渠如乱麻。",
            "comment": ""
        },
        {
            "title": "寄淮东总领许叔庸",
            "content": "太平寺里留诗别，江北江南几秋月。那知未著侍臣冠，坐总军储持使节。平生一饭不忘君，蟠胸万卷皆经纶。闻说别来头更白，忧国只今能几人。忆昨同倾京口酒，笑我凋零已蒲柳。晓驱黄犊破荒烟，留眼看公印如斗。短篇自昔蒙品题，老矣无复能新奇。乐府流传妙天下，小胥妙寄定何时。",
            "comment": ""
        },
        {
            "title": "曾仲恭侍郎惠酒以偶有名酒无夕不饮为韵谢之",
            "content": "丹阳贤使君，高谊今所无。铃斋有余閒，遥忆耕田夫。满船送美酒，盛事惊道途。客来即留醉，不用倩行酤。",
            "comment": ""
        },
        {
            "title": "和沈商卿次前韵",
            "content": "故人边上去，春到未还家。奔走因王事，艰难感岁华。诗坛推俊逸，醉帽想欹斜。莫怪书题少，新年眼更花。",
            "comment": ""
        },
        {
            "title": "独登南楼兼怀严圣几俞若晦",
            "content": "昼景微微敛，阴云稍稍低。炎凉催旅燕，风雨听鸣鸡。独立江楼上，想思浙水西。诗情兼酒伴，何日手重携。",
            "comment": ""
        },
        {
            "title": "清明病中遣酒问讯史授夫",
            "content": "一榻萧然唯坐卧，风雨欺人打窗破。数片飞花何处来，寒食清明病中过。疏狂閒忆少年时，问柳寻花夜不归。春衣一任酒狼籍，玉山自有人扶持。日月变迁衰相现，世途迫隘令人倦。耳冷那闻白雪歌，眼寒不识春风面。怀君著书坐僧房，呼儿兴拨浮蛆香。往浇万卷文字肠，莫学病夫多感伤。",
            "comment": ""
        },
        {
            "title": "采石",
            "content": "江行十日风打头，采江石边还小留。龙宫煌煌俯湍流，抠衣再拜忻神庥。出门迳作萧寺游，危亭缥缈临金牛。江南江北苍烟收，日落未落双蛾愁。尚书丽句世罕俦，惜哉度曲无歌喉。折梅置酒斋堂幽，黄冠不饮空夷犹。野僧举觞横青眸，更得大斗偿香羞。兴阑山下却登舟，使君爱客方绸缪。夜深杖藜吊荒丘，列炬照野经塍沟。居人窃视声吚嚘，好事从来无与侔。促坐款语相答酬，伤今怀古风飕飗。泊渚高吟聊写忧，然犀照怪知何求。醉狂夜披紫绮裘，骑鲸入海穷冥搜。圣贤寂寞江悠悠，人在天地真蜉蝣。况我此身如赘疣，从公行善臭味投。有酒如川容拍浮，但愿早登黄鹤楼。痛饮浩歌更劝酬，一吊祢衡鹦鹉洲。",
            "comment": ""
        },
        {
            "title": "秋晓五首",
            "content": "窗间耿残灯，屋角照落月。披衣启柴关，呼帚扫黄叶。",
            "comment": ""
        },
        {
            "title": "送潘致虚之湖南",
            "content": "久客儿童狎，穷居草木长。蛙声犹鼓吹，燕子亦炎凉。度日工诗律，伤时洒泪行。输君戴明月，先我过潇湘。",
            "comment": ""
        },
        {
            "title": "送李清宇",
            "content": "行李过门复小留，剧谭同此小窗幽。三杯酒力客愁破，一夜雨声春事休。旧燕寻巢元未毁，新莺出谷自相求。槐牙准拟供汤饼，初夏重来定到不。",
            "comment": ""
        },
        {
            "title": "曾仲恭侍郎惠酒以偶有名酒无夕不饮为韵谢之",
            "content": "穷居少人事，落落仍寡偶。晨曦入茆檐，和气生户牖。拥褐还负暄，看云更搔首。閒哦陶令诗，饥肠作雷吼。",
            "comment": ""
        },
        {
            "title": "雨后十小绝以一雨洗残暑万家生早凉为韵",
            "content": "交情易翻覆，世态多炎凉。倦游将何之，可乐唯醉乡。",
            "comment": ""
        },
        {
            "title": "雨后十小绝以一雨洗残暑万家生早凉为韵",
            "content": "长安卿相家，一食费几万。有功享固宜，我辈且蔬饭。",
            "comment": ""
        },
        {
            "title": "书黄叔虎传神卷",
            "content": "鹤骨何清癯，腹空惟貯书。山林日月长，掉头赋归欤。松竹岁寒金石友，身后虚名眼前酒。与世相违岂尽然，江湖犹有丹青手。",
            "comment": ""
        },
        {
            "title": "次吕伯恭见寄韵",
            "content": "鲁钝不如锥处囊，嗜好凿圆投枘方。镜中须发今苍浪，多病年来疏酒觞。山林旧约都茫茫，局促何由心胆张。半生恍堕水中央，疾呼四顾无舟航。客舍雨余梅杏黄，忆君著书看屋梁。缄题到手伸读忙，亦知别后遥相望。我犹驽马遭绊韁，君若鹰鸇之老苍。见义勇往柔而刚，君不求名名自彰。行须正色肃鵷行，不容燕雀高飞翔。辱诗敢忘什袭藏，报章勉率聊寄将。广厦他时客几房，种成桃李满江乡，忍使故人趋道旁。",
            "comment": ""
        },
        {
            "title": "即事",
            "content": "探报无虚日，淮东有捷音。周王方北伐，蠢动敢南侵。四海当多事，群公在一心。祖宗功业盛，德泽结民深。",
            "comment": ""
        },
        {
            "title": "慈湖矶",
            "content": "峭壁激湍流，湍流作洄洑。初无一饷风，饱我蒲帆腹。长笪寄怪石，招呼争挽牵。艰难仅寸进，何翅如登天。及矶日犹高，过矶日曛黑。依约见渔村，灯火照初夕。舟师告疲劳，夜泊投人家。警犬吠篱落，寒生芦荻花。",
            "comment": ""
        },
        {
            "title": "西湖游上人相访於白沙翌日如金山求诗",
            "content": "宗师贪寂灭，祖道益衰迟。只有青山色，相逢似旧时。",
            "comment": ""
        },
        {
            "title": "送张安国",
            "content": "万里烟霄早致身，一麾到处作阳春。随时用舍知无愠，落笔纵横信有神。江国云山愁送远，桂林风土独宜人。笑谈坐慑群偷化，便合归来据要津。",
            "comment": ""
        },
        {
            "title": "陪王漕右司游东园",
            "content": "昼永花红困，烟轻草绿齐。缓行金琐细，烂醉玉东西。棋局观成败，河鱼入品题。门阑老宾客，胜处谢招携。",
            "comment": ""
        },
        {
            "title": "喜凉",
            "content": "老去孤黄嬭，愁来赖麴生。客居宜落寞，寒事费经营。岁稔锻声急，夜长灯影明。深怀不成寐，四壁候虫鸣。",
            "comment": ""
        },
        {
            "title": "王梦得意久出远归惠诗次韵",
            "content": "手栽桃李已成花，久客归心急莫鸦。别后新诗圆似弹，依前瘦马钝如蛙。路长人困煎茶店，春去莺啼卖酒家。三径未荒还寄傲，只应清梦到京华。",
            "comment": ""
        },
        {
            "title": "秋雨未已客怀不佳夜诵少陵遣兴诗至生涯能几",
            "content": "愁阴错昏晓，北风振葭苇。关塞来悲鸿，战场多哭鬼。人生真幻戏，归尽同蝼螘。贪夫患得失，违者今无几。",
            "comment": "【注释】【原题】：秋雨未已客怀不佳夜诵少陵遣兴诗至生涯能几何常在羁旅中三复增感每字赋一诗"
        },
        {
            "title": "骢马",
            "content": "门前骢马无人骑，北风落日长声嘶。细看毛骨独殊众，或言来自流沙西。伏枥忍遭奴隶辱，立仗难贪五品粟。将军边塞敢横行，愿同生死俱驰逐。",
            "comment": ""
        },
        {
            "title": "六言",
            "content": "从来钟鼎无梦，是处林泉可家。料事颇知风雨，逢人且说桑麻。",
            "comment": ""
        },
        {
            "title": "舟中简祖显",
            "content": "计拙生无益，时危老可伤。江山双敝屣，诗酒一空囊。夜雨茆庐破，秋风菊迳荒。閒随枕流和，蓑笠钓沧浪。",
            "comment": ""
        },
        {
            "title": "题长芦方丈",
            "content": "笑别灵岩日当午，篮舆辄辄转江浦。眼明初入菩提场，一灯传自西来祖。老禅留客苦殷勤，汲泉煮茗添炉薰。空江向晚无人度，明月满天秋正分。",
            "comment": ""
        },
        {
            "title": "送张安国",
            "content": "前日见公如桂林，梅黄风雨天多阴。今年见公长沙去，草绿江湖春水深。借问长沙多少路，尽暗前年曾到处。如公正合在朝廷，胸中素蕴经纶具。吾君一视而同仁，且欲烦公苏远人。亲朋漫作别离恶，王事敢辞行役频。嗟予潦倒百无用，客食淮南两相送。青山可买坐无钱，日长只作还乡梦。九重早晚催赐环，了却功名归故山。屋头乞我茆三间，布袜青鞋相伴閒。",
            "comment": ""
        },
        {
            "title": "湖上吟",
            "content": "谁家短笛吹杨柳，何处扁舟唱采菱。湖水欲平风作恶，秋云太薄雨无凭。近人白鹭麾方去，隔岸青山唤不譍。好景满前难著语，夜归茅屋望疏灯。",
            "comment": ""
        },
        {
            "title": "春日呈韩文",
            "content": "阳乌阴兔争驰骋，人世光阴刹那顷。玉盘生菜乱青丝，三岁公家喫春饼。前年班春池阳城，民物熙熙箫鼓声。去年转粟巡边徼，圣朝初下和戎诏。只今塞下不传烽，野梅官柳竞春风。相从且作无事饮，莫辞节物来匆匆。明年上国春应早，棠棣阴中诗更好。诗成但遣阿买书，邮筒寄我江南道。",
            "comment": ""
        },
        {
            "title": "同汤叔度兄弟赋秋声",
            "content": "古木斜阳暮，寒江澹月秋。萧骚初满耳，蟋蟀最关愁。茅屋疑鸣雨，云溪想枕流。几回连别恨，为我过西州。",
            "comment": ""
        },
        {
            "title": "送任政道",
            "content": "萧寺同时客，交情子更深。有时长共说，无事即相寻。临水初分袂，因风数寄音。青云如得路，珍重岁寒心。",
            "comment": ""
        },
        {
            "title": "和韩丈寄崖簿大雅并见简韵",
            "content": "故乡未可归，异县难久留。海深蛟鱷怒，安得乘桴游。贫贱岂天意，自不曲如钩。吾道未全穷，三岁依贤侯。小鸡随孔鸾，顾影良可羞。所喜臭味同，洁已从清修。迩来苦多病，颇厌淮南州。援琴操土风，大类南冠囚。今辰天气佳，和气吹敝裘。桃李竞颜色，谁能分劣优。空搅游予心，浩荡生春愁。新诗忽到手，盛意知难酬。材生天地间，小大固不侔。词锋未易当，如以楚伐邹。玉季更多文，情义还相投。他年内集时，尚记野人不。",
            "comment": ""
        },
        {
            "title": "韩使君分送芍药索诗因忆旧游",
            "content": "忆向西津櫂酒船，维扬去结看花缘。杖藜到处花辄好，夭红艳紫相留连。散尽黄金携酒友，夜深明月还京口。中流击楫来悲风，天阔参横移北斗。俯仰光阴恰十春，二十四桥经战尘。眼明忽见扬州种，衰病无因贾余勇。",
            "comment": ""
        },
        {
            "title": "送刘道士之山阴阅藏书四首",
            "content": "拄杖横肩自如，醯鸡无瓮从渠。著脚千岩万壑，专心琳札青书。",
            "comment": ""
        },
        {
            "title": "赠李君玉",
            "content": "老大何堪客，穷愁畧不醒。发因閒事白，眼为好山青。月下南飞鹊，风前自照萤。倚君如玉树，蒲柳愧雕零。",
            "comment": ""
        },
        {
            "title": "早雪",
            "content": "贱夫流落来淮海，两纪悠然忘冻馁。乌薪白粲不论钱，近岁山林禁樵采。去年差官打炭窑，淮民畏事谁敢烧。官军巡出得心力，草木欣欣有颜色。九月未霜云漫漫，雪花争先飞作团。冻坐孤吟还自宽。边头牵挽人夫寒。",
            "comment": ""
        },
        {
            "title": "西湖游上人相访於白沙翌日如金山求诗",
            "content": "剥啄惊春睡，萧然湖上僧。篝灯夜深语，多说鉴巴陵。",
            "comment": ""
        },
        {
            "title": "独登南楼兼怀严圣几俞若晦",
            "content": "城外江山好，楼前市井喧。登高明远目，直北望中原。济世原无策，伤心不忍言。唯余忧国泪，还共水潺湲。",
            "comment": ""
        },
        {
            "title": "戏简乐长卿",
            "content": "长卿谈兵气飘扬，半生漫趁槐花忙。尘埃绿绮谁拂拭，鸡群野鹤空昂藏。何必明经取青紫，请君囊书献天子。中原犹未息兵戈，万里横行丈夫事。愞夫株守衡门里，初无长须给薪水。故旧经年绝尺书，乌鹊玩人频送喜。欲行万里囊无钱，移床且对薰风眠。儿啼妻怒了不问，诵诗过午声琅然。",
            "comment": ""
        },
        {
            "title": "闻鸦",
            "content": "柳暗啼春处，庭空反哺时。鸣声元自乐，世俗亦多疑。凶吉何须问，雌雄未易知。宁栖丈人屋，莫借上林枝。",
            "comment": ""
        },
        {
            "title": "浙江观潮",
            "content": "万仞银山铁壁，三军貔虎熊罴。不怕蛟龙作横，输他解事吴儿。",
            "comment": ""
        },
        {
            "title": "送孙文辅尉新城",
            "content": "我来淮上居，忽忽岁月过。定交谁最久，有唱君必和。棋枰角胜负，文字工切磋。云山结伴游，风雨对床卧。那知世途隘，但喜客愁破。出处方乃殊，离别情无那。江城失益友，山县得良佐。平生爱图史，晚岁职警逻。枹鼓常不惊，鸡犬亦相贺。强饭君勉旃，功名看老大。",
            "comment": ""
        },
        {
            "title": "江北",
            "content": "江北多戎马，江南有战船。艰难吾欲老，辗转夜无眠。归去须三迳，飘零又一年。邻舟听客语，愁绝晚来天。",
            "comment": ""
        },
        {
            "title": "寄题极星亭",
            "content": "杜陵白首尚书郎，一见瀼西春草长。忽思苍梧叫虞舜，翩然短棹下瞿塘。晚泊江亭生暝色，野服出船乌帽侧。南极一星落江湖，战尘蔽天兵未息。闾阎恶少印累累，不梦周孔嗟吾衰。机心去尽鱼鸟狎，在处诗篇神护持。四百年间一弹指，当时松竹今余几。南望冰魂不可招，波翻落日愁云起。",
            "comment": ""
        },
        {
            "title": "六言",
            "content": "儿女逼人咄咄，交朋笑我悠悠。幸逢边塞无事，但愿山田有秋。",
            "comment": ""
        },
        {
            "title": "西湖游上人相访於白沙翌日如金山求诗",
            "content": "江草随春远，沙鸥伴我閒。殷勤东去水，送子过金山。",
            "comment": ""
        },
        {
            "title": "雨后十小绝以一雨洗残暑万家生早凉为韵",
            "content": "梦作吴淞去，脍鲈擣香橙。道逢湖海人，欢宴如平生。",
            "comment": ""
        },
        {
            "title": "寄荆南友人",
            "content": "余生自拚一虚舟，未害寻请慰客愁。梅欲飘零犹醖藉，柳才依约已风流。关心弟妹无黄犬，入梦江湖有白鸥。别后故人相念否，东风应倚仲宣楼。",
            "comment": ""
        },
        {
            "title": "紫苏",
            "content": "吾家大江南，生长惯卑湿。早衰坐辛勤，寒气得相袭。每愁春夏交，两脚难行立。贫穷医药少，未易办芝朮。人言常食饮，蔬茹不可忽。紫苏品之中，功具神农述。为汤益广庭，调度宜同橘。结子最甘香，要待秋霜实。作腐罂粟然，加点须姜蜜。由茲颇知殊，每就畦丁乞。飘流无定居，借屋少容膝。何当广种艺，岁晚愈吾疾。",
            "comment": ""
        },
        {
            "title": "雷",
            "content": "三伏久不雨，今辰忽闻雷。殷殷地中出，轰轰空际来。电光倏先驰，掩耳恐不及。阴云势相交，销铄畏毒日。上天行号令，君子敬天威。端坐每深省，整冠仍敛衣。苍生苦炎热，喘汗不可过。寄声谢丰隆，为起神龙卧。",
            "comment": ""
        },
        {
            "title": "秋雨未已客怀不佳夜诵少陵遣兴诗至生涯能几",
            "content": "贫穷束缚人，智慧无所施。文藉纷满前，不救寒与饥。佳哉江上山，归隐宁无时。青山若有言，尘土君自羁。",
            "comment": "【注释】【原题】：秋雨未已客怀不佳夜诵少陵遣兴诗至生涯能几何常在羁旅中三复增感每字赋一诗"
        },
        {
            "title": "秋日",
            "content": "奔走伤形役，艰难感物华。澹烟笼远树，小雨湿寒沙。唤客尊无酒，撩人菊有华。弟兄书不至，过尽雁行斜。",
            "comment": ""
        },
        {
            "title": "喜晴",
            "content": "连山春雨来，径滑不容足。行人相攀援，泥泞及马腹。欲往不得前，野店可投宿。朝来天宇佳，笑语闻童仆。宣城半程耳，山路听诘曲。自别贤主人，三岁如转烛。应烦倒屣迎，喜气见眉目。新堂几日成，春酒此时熟。珠玑倾锦囊，尘埃拂楸局。上饶千里远，策蹇许追逐。北归预可料，诗作牛腰束。",
            "comment": ""
        },
        {
            "title": "张使君以画屏求题",
            "content": "西湖景物天与奇，岁晚春风常探支。水边竹外更幽绝，一夜花开南北枝。何处飞来两鸂鶒，影碎晴波荡春碧。荷盖凋零荇带寒，徘徊如与花相识。短屏画手岂无心，待公归赴西湖春。年年春色花照席，应念挥毫老宾客。",
            "comment": ""
        },
        {
            "title": "题王朝英歇驴图",
            "content": "天寒山路长，年荒蹇驴瘦。风松适相遭，金石方互奏。是中有佳趣，舍鞍聊杖藜。童奴难与言，得句忘吾饥。怀远空暮云，忧时当肉食。市朝尘涴人，归欤北山北。",
            "comment": ""
        },
        {
            "title": "赠叶伯永",
            "content": "忆昨辛巳秋，张帆过仪真。别君适荆楚，寤寐怀故人。狂寇初败盟，道路多纷纭。思君不可见，疑君堕边尘。寄书无处所，消息何时闻。去年我东来，泊船旧江津。始遣访生死，戎马乃駸駸。仓皇径南渡，忧畏损精神。仲冬丹阳馆，惊喜忽见君。执手两无语，才泪欲沾巾。嗟予漫奔走，万里长酸辛。念君两鬓白，依然生理贫。开口论兵势，直气摩青云。长揖动卿相，囊封登帝阍。当路颇知己，拟活西江鳞。鲸波泛大海，去结山东民。誓将三寸舌，成此百世勋。艰难得生还，和议已复伸。智略无所施，裋褐还逡巡。藏名酒肆中，悲歌阅芳辰。兴阑却顾我，相对南风薰。宛宛昔别地，倏然今四春。江山不改旧，世事凡几新。是非既未定，泾渭何当分。余生各加餐，此外不须云。",
            "comment": ""
        },
        {
            "title": "曾仲恭侍郎惠酒以偶有名酒无夕不饮为韵谢之",
            "content": "力耕不逢年，岁暮百无有。小雨肥麦根，何时得餬口。百年倏已半，辛勤为升斗。赖古多若人，千载可尚友。",
            "comment": ""
        },
        {
            "title": "九日",
            "content": "登高长是易销魂，多病新来目更昏。强引儿童追节物，久拚身世任乾坤。江风冷拂乌纱帽，篱菊香浮老瓦盆。回首西湖如昨日，交游凋谢不堪论。",
            "comment": ""
        },
        {
            "title": "益睡",
            "content": "主人欣然腰十围，一官会计同游嬉。开轩环坐只图史，锦囊富有惊人诗。迩来万事不挂口，世情尽付鼻中吼。便腹无妨弟子嘲，着鞭未落少陵后。纷纷逐臭皆君儿，我正黑甜曾未知。鸡虫得失何足较，是身且卧黄琉璃。博山生云香断续，当午清风度修竹。门前吏立雁鹜行，童奴摇手眠方熟。梦中了了欲何乡，宁复蘧蘧栩栩忙。寒泉洗耳石砺齿，主人家住庐山傍。他时但取青毡旧，归作春秋同社友。北窗槃礴上羲皇，秫田多种酿壶酒。奉太夫人千百年，兄弟对床听雨眠。",
            "comment": ""
        },
        {
            "title": "张王臣自湖南官满趋朝舟过白沙和惠资福二诗",
            "content": "别来身世转乖违，老病交攻若有期。目力半昏难结字，心情全懒罢吟诗。鱼沉湖海无书日，犬吠柴荆有客时。三迳莫嫌犹寂寞，地偏花木得春迟。",
            "comment": "【注释】【原题】：张王臣自湖南官满趋朝舟过白沙和惠资福二诗末章见及次韵"
        },
        {
            "title": "舟中简祖显",
            "content": "散发扁舟上，秋江一段清。鱼肥新入馔，鸥狎旧同盟。浦树参差出，云山远近迎。君诗妙图写，不减谢宣城。",
            "comment": ""
        },
        {
            "title": "即日",
            "content": "苦忆花吹尽，生嫌草长齐。莺啼春已暮，客散日还西。孺子抛书卷，童奴理菜畦。怒雷将急雨，一夜水平堤。",
            "comment": ""
        }
    ]
}