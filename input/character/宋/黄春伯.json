{
    "dynasty": "宋",
    "author": "黄春伯",
    "poems": [
        {
            "title": "戏联叠韵体",
            "content": "两桨往莽苍，弓蓬穷空濛。偃偻苦怒雨，穷窿通雄风。美茝迤丽紫，丛枫朦胧红。彼美绮里子，终同隆中翁。",
            "comment": ""
        },
        {
            "title": "绝句",
            "content": "半篙春水一蓑烟，抱月怀中枕斗眠。说与时人休问我，英雄回首即神仙。",
            "comment": ""
        },
        {
            "title": "南台舟中联句",
            "content": "秋阳红若柿，晓雨翠如丝。福地逢迎日，江天笑傲时。莲臙犹殢水，桂粟已粘枝。波静天一色，山低云四垂。垂纶怀渭叟，纵棹拟鸱夷。上水迟吾乐，西风壮我诗。",
            "comment": ""
        },
        {
            "title": "戏联回文体",
            "content": "水连天渺渺，山映月亭亭。尾櫂依凫渚，头船过蓼汀。鬼神号暝壑，烟雾霭疎棂。美醖浮觞玉，轻衣拂剑星。",
            "comment": ""
        },
        {
            "title": "泊舟浮石寺前有善士百余辈拜迎因联句于水滨",
            "content": "三百六旬周复始，二十四岸高且寒。法乳试流锋上蜜，诗肠畧露管中班。山山日脚黄金软，片片梅心白雪乾。遥指烟霄呼缟鹤，一声清啸水云闲。",
            "comment": "【注释】【原题】：泊舟浮石寺前有善士百余辈拜迎因联句于水滨民居之壁"
        },
        {
            "title": "戏联平字体",
            "content": "西风来无边，松声填虚空。晴云飞瀰漫，凉蟾光玲珑。挥觥奔长鲸，凭栏穷冥鸿。诗成摛霜毫，吹嘘呈天公。",
            "comment": ""
        },
        {
            "title": "访白玉蟾值其出题壁",
            "content": "怪访怪，怪不在。茅君山，来相待。",
            "comment": ""
        },
        {
            "title": "戏联食{潺氵换鱼}体取其骨糜肉化之义",
            "content": "何其秀且明，而况清以美。不醉将如何，无吟讵自己。凡与共此者，但须行乐耳。无意固必我，可久速仕止。离合忍复道，光阴能有几。相对默不言，新篘多且旨。玄中难致诘，圣处可胜纪。何为是栖栖，未免聊复尔。",
            "comment": ""
        },
        {
            "title": "旴江舟中联句",
            "content": "倏忽僧千兔，寻常涸百蠡。眼光摩日月，足迹遍山河。赤壁聊化鹤，黄庭浪换鹅。秋声归欸乃，云影映婆娑。夜后调焦尾，风前舞太阿。待藏班婕扇，千篇在切磋。酒徒从狎至，诗客听相过。辍我芒不借，就伊金叵罗。峰巅餐地秀，霞外挹天和。拍手僛僛舞，忘形踏踏歌。力辞金殿客，高应玉皇科。八桂招六逸，九疑衣两娥。清漪驯绿鸭，列阜拊眠驼。逸韵应无敌，清名到不毛。樵仙分我席，力士汙吾靴。风沈腰何束，霜潘鬓谩皤。怀丹医病鹤，寻饵钓神鳌。为问六国印，何如一渔蓑。清飚茶腋爽，韶景醉颜酡。且噉藕如臂，从教晷似梭。推蓬延月桂，引襋翫烟萝。君已人登泰，辞皆水导嶓。蘂官清缥缈，云阙郁嵳峩。未到桑田变，疑将铜狄摩。谁知天不管，敢谓世无魔。觞政驩无忤，骚坛今太苛。玄谭时脍炙，杰句肆吟哦。大道真溟滓，浮生但刹那。玉天还有诏，应是典风骚。",
            "comment": ""
        },
        {
            "title": "戏联仄字体",
            "content": "一雨倏复霁，早魃已退垒。远水白浩荡，列岫翠迤逦。古碛缠荇带，宿鹭恋荻米。搦笛叫月姊，伴我啜绿蚁。",
            "comment": ""
        },
        {
            "title": "疎山舟中联句",
            "content": "山影卧寒碧，波光摇虚空。櫂凌千顷月，帆鼓一天风。列岸万丝柳，遥岑数粒松。诗魂混雁鹜，草圣惊鱼龙。梦断江楼笛，吟余烟寺钟。电华飞我剑，虹晕挂吾弓。清啸骑汗漫，朗吟泛冥濛。谁云泽国小，乐亦在其中。",
            "comment": ""
        }
    ]
}