{
    "dynasty": "宋",
    "author": "邓仁宪",
    "poems": [
        {
            "title": "瀑布泉",
            "content": "鲛人对泣号且呼，洒落瀛洲万斛珠。海神知贵不敢受，天池泻下扶焦枯。初疑素霓随银流，尽似明月投水壶。庐山瀑布几千丈，较此不可分锱铢。胶西先生春睡足，喜见晴光漱寒玉。武陵迷路初不知，错认松风响岩谷。金波满泛琉璃钟，长揖云峰谢拘束。更约青莲社里人，同向苍崖结茆屋。",
            "comment": ""
        },
        {
            "title": "次廉布书事三首呈郎中机宜韵",
            "content": "狎鸥东海上，结友竹林贤。国难知推救，途穷只自怜。空花迷眼界，秋月契心禅。未起归欤兴，重寻载酒船。",
            "comment": ""
        },
        {
            "title": "次廉布书事三首呈郎中机宜韵",
            "content": "明月杖头挂，啸歌沧海边，自闻狮子吼，尽吐野狐涎。酒兴如流水，诗词似直弦。岩花应未老，更上白云巅。",
            "comment": ""
        },
        {
            "title": "次吴说避地白岩山中书怀韵",
            "content": "避地南来极，吾乡北斗边。风尘今阻隔，途路旧迍邅。闾里千门盛，湖山百卉鲜。故乡归未得，飞梦入青天。",
            "comment": ""
        },
        {
            "title": "次廉布书事三首呈郎中机宜韵",
            "content": "五星不循轨，征战未应休。妇叹怀空室，鹤鸣增旧愁。刘公三见顾，诸葛万机投。四海今多病，维摩分外忧。",
            "comment": ""
        }
    ]
}