{
    "dynasty": "宋",
    "author": "赵时远",
    "poems": [
        {
            "title": "莺脰湖",
            "content": "莺去湖存事渺茫，梵宫占断水云乡。四围烟树浪涛阔，六月桥亭风露凉。远近征帆归别浦，高低渔网挂斜阳。翠微深处一声笛，惊起眠沙鸥鹭行。",
            "comment": ""
        },
        {
            "title": "四景诗和孙佥判颖叔韵·禅院风荷",
            "content": "荷风细细晚生凉，暑气絪緼入座香。饮尽碧筒人笑语，花边惊起睡鸳鸯。",
            "comment": ""
        },
        {
            "title": "四景诗和孙佥判颖叔韵·平湖秋月",
            "content": "楼台两岸枕长流，落日行人竞檥舟。清夜湖光平似镜，冰轮冷浸玉壶秋。",
            "comment": ""
        },
        {
            "title": "四景诗和孙佥判颖叔韵·仙矶晴雪",
            "content": "敛尽同云放日晖，寒光凛凛透重衣。扁舟清晓寻溪转，仿佛王猷访戴归。",
            "comment": ""
        },
        {
            "title": "四景诗和孙佥判颖叔韵·荻塘柳影",
            "content": "午天云淡日迟迟，水面长条带影垂。不是纤腰浑不定，自缘无力受风吹。",
            "comment": ""
        }
    ]
}