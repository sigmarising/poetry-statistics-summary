{
    "dynasty": "宋",
    "author": "释道济",
    "poems": [
        {
            "title": "九里松",
            "content": "九里松阴路，青泉映白沙。谁知三伏暑，小草有幽花。",
            "comment": ""
        },
        {
            "title": "与沈五官李提点饮酒席间作七首",
            "content": "自来酒量无拘管，惟有穷坑填不满。要同毕卓卧缸边，告君再觅三十碗。",
            "comment": ""
        },
        {
            "title": "寂后寄少林长老二首",
            "content": "脚絣紧系兴无穷。拄杖挑云入乱峰。欲识老僧行履处，天台南岳旧家风。",
            "comment": ""
        },
        {
            "title": "扇画",
            "content": "一枝风柳一蝉鸣，画出规模宛似生。莫谓其中绝音响，报君消息甚分明。",
            "comment": ""
        },
        {
            "title": "雨伞",
            "content": "一竿翠竹，巧匠批栾。条条有眼，节节皆穿。四大假合，柄在人手。归家放下，并不争先。真饶瓮泻盆倾下，一搭权为不漏天。",
            "comment": ""
        },
        {
            "title": "宁棘庵讲主失窃",
            "content": "哑吃黄瓜苦自知，将丝就纵落人机。低田缺水遭天旱，古菓安身著鬼迷。贼去关门无物了，病深服药请医迟。竹筒种火空长炭，夜半描龙画向谁。",
            "comment": ""
        },
        {
            "title": "题壁",
            "content": "你家酱一缸，内有毒蛇藏。若无老僧说，人口俱被伤。",
            "comment": ""
        },
        {
            "title": "海蛳颂",
            "content": "此物生在东海西，又无鳞甲又无衣。虽然不入红罗帐，常与佳人做嘴儿。",
            "comment": ""
        },
        {
            "title": "颂古四首",
            "content": "道冠儒履释袈裟，和会三家作一家。忘却率陀天上路，双林端坐待龙华。",
            "comment": ""
        },
        {
            "title": "宿刘行首家作二首",
            "content": "从来诸事不相关，独有香醪真个贫。清早若无三碗酒，怎禁门外朔风寒。",
            "comment": ""
        },
        {
            "title": "湖中夕泛归南屏四绝",
            "content": "五月西湖凉似秋，新荷吐蕊暗香浮。明年花落人何在，把酒问花花点头。",
            "comment": ""
        },
        {
            "title": "与常长老饮酒席间作",
            "content": "极目烟波远接天，红尘疎处结三椽。不忧风景来朝没，只恐水云到晚连。青黛山边飞白鹭，绿杨堤畔泊渔船。悠然此地真堪乐，半是人间半是仙。",
            "comment": ""
        },
        {
            "title": "偈颂四首",
            "content": "一手动时千手动，一眼观时千眼观。即是名为观自在，何须拈弄几多般。",
            "comment": ""
        },
        {
            "title": "偈颂四首",
            "content": "背倚寒岩，面如满月。尽大地人，只见半截。",
            "comment": ""
        },
        {
            "title": "呈冯太尉",
            "content": "削发披缁已有年，只同诗酒是姻缘。闹看弥勒空中戏，困向毗卢顶上眠。撒手便能欺十圣，低头端不顾三贤。茫茫宇宙无人识，犹道颠僧绕市廛。",
            "comment": ""
        },
        {
            "title": "辞世颂",
            "content": "六十年来狼藉，东壁打到西壁。如今收拾归来，依旧水连天碧。",
            "comment": ""
        },
        {
            "title": "题玉泉",
            "content": "千章老木冷涵秋，今日重来话旧游。一池寒水浸虚碧，清光莹澈凝不流。中有神龙隐头角，为雨为霖滋旱涸。圣主垂衣风雨调，龙亦安眠在丘壑。人来初不睹真龙，但见金鲫浮沈中。昂头摆尾得其所，我疑便是池中龙。殷勤一语龙听取，汝以何缘堕龙伍。良田一念嗔所生，毕竟难逃鳞甲苦。蓦然直下便回光，愿力资深福寰宇。",
            "comment": ""
        },
        {
            "title": "为救一后生作",
            "content": "后生后生，忽犯天嗔。前生恶业，今生缥身。老僧救汝，归奉母亲。诸恶莫作，免得祸临。",
            "comment": ""
        },
        {
            "title": "真像沈提点求赞",
            "content": "远看不是，近年不像，费尽许多工夫，画出这般模样。眉如扫箒，一张大口。不会非言，只会吃酒。看看白头，常常赤脚。有色无心，有染无著。醉眠不管江海淑，浑身蓝缕害风魔。桃花柳叶无心峦，月白风清笑与歌。倒骑驴子归天岭，钓月耕云自琢磨。",
            "comment": ""
        },
        {
            "title": "与沈五官李提点饮酒席间作七首",
            "content": "每日贫杯又宿娼，风流和尚岂寻常。袈裟常被胭脂染，有裰时闻腻粉香。",
            "comment": ""
        },
        {
            "title": "墨竹",
            "content": "数枝淡竹翠生光，一点无尘自有香。好似葛陂龙化后，却留清影在虚堂。",
            "comment": ""
        },
        {
            "title": "净慈寺火灾",
            "content": "无名一点起逡巡，大厦千间尽作尘。非是我佛不灵感，故要楼台一度新。",
            "comment": ""
        },
        {
            "title": "游洞霄",
            "content": "平明发余杭，扁舟泝清流。登岩五六里，小迳穿林丘。奇峰耸天柱，九锁岩谷幽。云根立仙馆，胜处非人谋。入门气象雄。金碧欺两眸。弹棊古松下，啼鸟声相酬。羽衣读黄庭，内景宜自修。蓬莱隔弱水，九转即可求。坡翁昔赋诗，刻石记旧游。溪山增伟观，万古传不休。我来吊陈迹，枯肠怯冥搜。执炬入大涤，襟袖寒飕飕。悬崖石乳滴，千岁无人收。樵夫指岩窟，此处通龙湫。方期过东洞，红日惊西投。徘徊出山去，空使猿鹤愁。",
            "comment": ""
        },
        {
            "title": "酒醉后作",
            "content": "本是修来四果身，风颠作逞混凡人。能施三昧神通力，便指尺人出世津。经卷无心看，禅机有意亲。醉时喝佛罵天真。浑身不见些儿好，一点灵光绝胜人。",
            "comment": ""
        },
        {
            "title": "维摩居士示疾毗耶离城",
            "content": "不契梁王暗渡江，一身无地避惭惶。九年面壁成何事，赚却平人入鑊汤。",
            "comment": ""
        },
        {
            "title": "嘲灵隐寺印铁牛",
            "content": "几百年来灵隐寺，如今却被铁牛闩。蹄中有漏难耕种，鼻孔撩天不受穿。道眼何如驴眼瞎，寺门常似狱门关。冷泉有水无鸥鹭，空使留名在世间。",
            "comment": ""
        },
        {
            "title": "诗一首",
            "content": "何须林景胜潇湘，只愿西湖化为酒。和身卧倒西湖边，一浪来时吞一口。",
            "comment": ""
        },
        {
            "title": "讽阻临安赵府尹伐净慈寺门松",
            "content": "亭这百尺接天高，曾与山僧作故交。满望枝柯千载茂，可怜刀斧一齐抛。窗前不睹龙蛇影，耳畔无闻风雨号。最苦早间飞去鹤，晚回不见旧时巢。",
            "comment": ""
        },
        {
            "title": "寂后寄少林长老二首",
            "content": "片帆飞过浙江东，回首楼台渺漠中。传与诸山诗酒客，休将有限恨无穷。",
            "comment": ""
        },
        {
            "title": "闻王妈妈定做小祥功德作二首",
            "content": "唐家閧里闲游赏，妈妈家中请和尚。二百衬钱五味食，羊毛出在羊身上。",
            "comment": ""
        },
        {
            "title": "湖中夕泛归南屏四绝",
            "content": "出岸桃花红锦英，夹堤杨柳绿丝轻。遥看白鹭窥鱼处，立破平湖一点青。",
            "comment": ""
        },
        {
            "title": "与沈五官李提点饮酒席间作七首",
            "content": "满库琼芳斗色鲜，就中一朵最堪怜。恁伊万种风流态，惟有禅心似铁坚。",
            "comment": ""
        },
        {
            "title": "与沈五官李提点饮酒席间作七首",
            "content": "惯会饕斋觅主人，身边零钞没分文。谁知撞见真经纪，不遇檀那怎脱身。",
            "comment": ""
        },
        {
            "title": "宿刘行首家作二首",
            "content": "暂假夫妻一宿眠，禅心淫慾不相连。昨宵姑顺君台意，多与虔婆五贯钱。",
            "comment": ""
        },
        {
            "title": "题灵隐寺西堂粉壁",
            "content": "小小庵儿小小窗，小小房儿小小床。出入小童并小行，小心伏事小西堂。",
            "comment": ""
        },
        {
            "title": "与沈五官李提点饮酒席间作七首",
            "content": "平生只爱呷黄汤，数日无钱买得尝。今幸见君君莫阻，再求几碗润枯肠。",
            "comment": ""
        },
        {
            "title": "与张提点共饮席间作",
            "content": "每日终朝醉似泥，未尝一日不昏迷。细君发怒将言罵，道是人间吃酒儿。莫要管，你休痴，人生能有几多时。杜康曾唱莲花落，刘伶好饮舞啰哩，陶渊明赏菊醉东篱。今日皆归去，留得好名儿。",
            "comment": ""
        },
        {
            "title": "弟子求衣钵",
            "content": "来时无一物，去时无一物，若要我衣钵，两个光卵核。",
            "comment": ""
        },
        {
            "title": "湖中夕泛归南屏四绝",
            "content": "几度西湖独上船，篙师识我不论钱。一声啼鸟破幽寂，正是山横落照边。",
            "comment": ""
        },
        {
            "title": "偈颂四首",
            "content": "小黄碗内几星麩，半是酸虀半是瓠。誓不出生违佛教，出生之后碗中无。",
            "comment": ""
        },
        {
            "title": "闻王妈妈定做小祥功德作二首",
            "content": "妈妈好善结良缘，斋僧不论圣和凡。经资斋衬明舍施，少间暗里送来还。",
            "comment": ""
        },
        {
            "title": "维摩居士示疾毗耶离城",
            "content": "一个病维摩，无风自起波。富嫌千口少，贫恨一身多。",
            "comment": ""
        },
        {
            "title": "与沈五官李提点饮酒席间作七首",
            "content": "昔日曾闻李谪仙，饮酒一斗诗百篇。感君慨赐无悭吝，贫衲保尝出口涎。",
            "comment": ""
        },
        {
            "title": "偈颂四首",
            "content": "一块两块，佛也不怪。一醒两醒，佛也不嗔。一碗两碗，佛也不管。",
            "comment": ""
        },
        {
            "title": "湖中夕泛归南屏四绝",
            "content": "湖上春光已破悭，湖边杨柳拂雕阑。算来不用一文买，输与山僧闲往还。",
            "comment": ""
        },
        {
            "title": "与沈五官李提点饮酒席间作七首",
            "content": "昔我父妨作此态，生我这个臭皮袋。我心不比父娘心，我心除酒都不爱。",
            "comment": ""
        },
        {
            "title": "维摩居士示疾毗耶离城",
            "content": "元是黄梅旧日僧，事师年老气弥增。翻身颺下栽松钁，转步来分照世灯。皮袋假於溪畔女，衣盂付与岭南能。佳声籍籍能长久，雨过淮山碧万层。",
            "comment": ""
        },
        {
            "title": "句",
            "content": "藕荷无数满沙洲。",
            "comment": ""
        },
        {
            "title": "影壁自赞",
            "content": "面黄以蜡，骨瘦如柴。这般模样，只好投斋。",
            "comment": ""
        },
        {
            "title": "题洗马池",
            "content": "昔日曾闻洗马池，悠然此景在西溪。风生水面波纹细，日上堤边树影低。水底青天沈翡翠，波中明月浸琉璃。何如花下退朝去，喜看鸳鸯戏石矶。",
            "comment": ""
        },
        {
            "title": "馄饨",
            "content": "包罗万象，性气粗豪。清净为根，礼恭叉手。通身上缝隙无余，鑊汤里倒番觔斗。把得定横吞竖吞，把不定东走西走。宜是山僧嚼破时，泥牛洪地频哮吼。",
            "comment": ""
        },
        {
            "title": "讽阻临安赵府尹伐净慈寺门松",
            "content": "白石磷磷积翠岚，翠岚深处结茅庵。煮茶迎客月当户，采药出门云满篮。琴挂葛弦鸣素志，窗开风拂罢清谈。今朝偶识东坡老，四大皆空不用参。",
            "comment": ""
        }
    ]
}