{
    "dynasty": "宋",
    "author": "赵廱",
    "poems": [
        {
            "title": "南湖",
            "content": "每忆南湖上，青帘卖酒亭。柳条鱼颊翠，花片马蹄馨。寒食经行路，晴窗入梦屏。因循春又晚，风紧搅空冥。",
            "comment": ""
        },
        {
            "title": "句",
            "content": "金风凉夜深，吹我萧萧发。",
            "comment": ""
        },
        {
            "title": "句",
            "content": "昌元古佳郡，比屋谈经史。山冈叠坡坨，溪濑泻清泚。畜为灵秀窟，磊落出髧士。",
            "comment": ""
        },
        {
            "title": "凝霜阁",
            "content": "修竹萧萧三两竿，公余时得静中看。何须更避人间暑，满腹冰霜六月寒。",
            "comment": ""
        },
        {
            "title": "谒金门",
            "content": "天色晚。云外一筝斜雁。独凭阑干秋满眼。菊花寒尚浅。叶落香沟红泛。懒把新诗题怨。何处笛声三弄断。月迟帘未卷。",
            "comment": ""
        },
        {
            "title": "题学宫",
            "content": "峨峨玉城山，地势北龙冈。是中产人物，英杰常相望。",
            "comment": ""
        },
        {
            "title": "纪游",
            "content": "古端有奇胜，名岩拟天星。传闻辇毂下，往往极口称。有为背驰说，曾不如邱陵。请君勿夸山，恐非动者情。请君勿誉水，静必恶淙琤。玄酒薄滋味，众口难调羹。甲乙独相口，马不同牛耕。海上有逐臭，宁云尔德馨。主人何负盗，势固为盗憎。兹山岂求全，乃与人事并。言言而疑疑，世态犬吠声。百闻输一见，日月中天明。我绾高要章，往返万里程。凛凛民社寄，旦旦朱墨荣。及兹瓜戍期，作意星岩行。星岩有佳处，丈人试静听。空洞似容德，不禁魑魅停。其中百寻泉，澄找无浊清。神龙倏兮来，稳稳石榻横。忽焉风云合，霹雳行雷霆。驱逐百种怪，栗栗心胆惊。为山何用高，有此足以名。提携麴居士，宾从尽豪英。刻山与题柱，悔罪付两黥。男儿须办此，谁能作蝇营。",
            "comment": ""
        },
        {
            "title": "雪夜黄州城下",
            "content": "雪后人家早闭门，江寒水落见沙痕。黄州城下东坡路，月浸梅花正断魂。",
            "comment": ""
        },
        {
            "title": "烟雨楼",
            "content": "画框图飞云霭寒，楼台城堞有无间。烟收雨霁曾看否，见尽东南万叠山。",
            "comment": ""
        },
        {
            "title": "句",
            "content": "汴水一湾秋色冷，中原千里暮云低。",
            "comment": ""
        }
    ]
}