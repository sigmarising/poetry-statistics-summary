{
    "dynasty": "宋",
    "author": "赵孟坚",
    "poems": [
        {
            "title": "斩偶行",
            "content": "君不见昌黎谏佛骨，竟莫遂请水火投。中丞击妖蛇，此蛇初不为民尤。宁如立斩兴妖偶，卓哉伟见吾邦侯。吁嗟三辅州，尚鬼逾蛮酋。此辈生身已丽法，尚何智慧灵诸幽。惟伊奸凶愚尔俗，假凭威毒相仇仇。依乘土木作幻怪，窍取备味神其谋。降凶破伪砉一剑，较功韩孔兹为优。嗟嗟愿公宝此剑，更烦借截奸臣头。",
            "comment": ""
        },
        {
            "title": "谢徐正十一兄惠牡丹颜帖",
            "content": "左携珍帖右花王，雅贶何殊照乘光。拆壁漏痕含虿尾，珍珠露颗带天香。数千叶密怜檀晕，怕六丁收谨匣藏。答谢若惭无好语，捻髭空断不成章。",
            "comment": ""
        },
        {
            "title": "与帅干驾阁宗叔",
            "content": "曾闻老吏说先猷，咳唾珠玑下笔乃。大器莫为时所用，高科还有子能收。相逢禹会嗟何晚，薄可郊寒匪暗投。珍重斯文肯勉力，清朝坟典要人修。",
            "comment": ""
        },
        {
            "title": "拜扫易斋先生墓",
            "content": "只鸡斗酒礼虽微，苦雨终风志不移。卧病已辜寒食约，践盟犹及小春时，老怀伤感浑如旧，同舍追陪尚可期。少憩东湖勿匆遽，片云来往正催诗。",
            "comment": ""
        },
        {
            "title": "为仓使吴荆溪先生寿",
            "content": "人祝先生寿，勋名而福禄。伊惟小门生，而乃异斯祝。所祝在斯文，其寿非已独。尝闻侍席言，檃括因以复。孔孟至皇朝，文与道相属。溯自熙丰后，专门始分目。欧苏以文雄，周程理义熟。从此判而二，流派各异躅。伟哉水心叶，同轨混列辐。粲粲云锦章，理义仍炳烛。筠窗一传后，人已沾膏馥。正统的属任，非公绍者孰。鲰生耳闻此，惊托叹不足。因捧介寿卮，谱在歌诗轴。愿言清节高，岁寒等修竹。长以文鸣道，声金而振玉。上而轧汉周，俯命骚以仆。门生严楷法，剩将从纪录。",
            "comment": ""
        },
        {
            "title": "谢送牡丹",
            "content": "官舍无花甑有尘，纵将画展不如真。若非折寄珍珠颗，几是萧条过一春。",
            "comment": ""
        },
        {
            "title": "和陈鲁山社日西湖二首",
            "content": "海棠料客醉，故作晕微红。借路山无雨，惜花天不风。扬镳联胜士，琢句策奇功。读罢身何许，晴光荡漾中。",
            "comment": ""
        },
        {
            "title": "折枝",
            "content": "奚囊金勒逗春行，醉咏归来陇月生。折得生香浑懒向，断簪零珥任纵横。",
            "comment": ""
        },
        {
            "title": "送朱支仓试刑法科",
            "content": "士业读书读律耻，亦不屑至其有以。男儿夺身自力耳，有足成功奚择地。诵德科条似流水，笔端端可判生死。用之自责勿轻视，赠君饱霜毫锥子，万毫齐力锋颖锐。庭阴未侧可万字，十问俱通策勋易。即次风雷星斗位，还取儒科济世美。更赠一言君我记，终身行之恕而已。",
            "comment": ""
        },
        {
            "title": "诗谈",
            "content": "吾嗤彼云士，努力事诗妍。竟日搜枯肠，抽黄对白间。尔何无达观，跼促自缚缠。不见渊明陶，有诗累百篇。要以写吾心，出语如流泉。采菊见南山，得句於悠然。少陵动感慨，忠义胆所宣。有时心境夷，亦复轻翩翩。纤纤白云闲，无心游日边。风石激而奇，奔迸生云烟。讵以天然态，而事斧凿镌。陶尔一觞酒，警尔心地偏。少焉明月上，高挂西山巅。听我曳杖歌，金石声撼天。",
            "comment": ""
        },
        {
            "title": "客中思家",
            "content": "柳絮悠悠拂面轻，随风到处若为情。西池应也无人到，一面青青萍自生。",
            "comment": ""
        },
        {
            "title": "拜扫易斋先生墓",
            "content": "行乐今非少壮时，一樽聊以酹吾师。只鸡岂敢方前辈，下马犹能慰所思。原上松杉新种植，望中桃李半披离。归途剧饮赓新句，颠倒纶巾不自持。",
            "comment": ""
        },
        {
            "title": "送放生池碑",
            "content": "维书号心画，於以观厥德。堂堂太师颜，忠义挺不屈。怒张铁柱立，凛若骂蔡贼。蚕头而虿尾，屋漏而壁拆。岂事笔端求，要自心胸出。心源傥匪正，马谩按图索。君侯冰玉清，一点尘不入。摆脱世缘尽，四壁无良物。源清流应随，心同宁异迹。前年镇霅城，清风贪者格。人言政化明，如仕唐大历。人言八法具，俨是浯溪刻。卑栖小李掾，松茂悦见柏。甚欲事洒扫，笔砚供洗涤。官身类匏系，唯向清梦觌。手搨鲁池碑，潢謄寄远驿。既异裹苞苴，抑匪徒挂壁。举目见颜公，英气耸辟易。又若小子动，祗庄常侍侧。",
            "comment": ""
        },
        {
            "title": "墙头花",
            "content": "墙头花，红且白。一百五日过寒日，寒食过了好风日。风又吹，日又炙。枝头好花尽狼藉，人生百年罕七十。愚者见花不知惜，我辈看花常唧唧。有酒莫停杯，当歌莫停拍。头上丝丝霜雪来，老大见花方叹息。",
            "comment": ""
        },
        {
            "title": "安吉州赋牡丹",
            "content": "眼眩繁妍锦一机，铜瓶分插递参差。几於饤坐看如偶，却为轻寒谢较迟。售用奢豪须藉酒，形容妖艳每难诗。微风忽度轻披展，绝忆霓裳驻拍时。",
            "comment": ""
        },
        {
            "title": "上习庵陈先生",
            "content": "厥闻忠孝者，所出同一源。子於所亲孝，移忠理必然。亲贤亦子训，忠节贵两全。杀身能成仁，扬名斯永延。是亦孝所在，岂但知色难。嘻其叔世风，本末嗟倒悬。若曰能养耳，食美衣华鲜。苟求胡弗至，侧媚谄笑肩。彼其良自多，喟叹达者观。向来鸥阳公，拓落夷陵年。夫人告之公，淡泊吾所安。慎毋为险变，守节当弥坚。卓哉名母训，经历伊谁传。恭惟奉常君，矢心直似弦。立朝几抗论，凛凛高回天。力甦愦愦徒，若障狂澜川。人知君守固，当识君母贤。想其勉劢时，淳勤诲膝边。怡愉一领解，心注靡变迁。千而高为天，下而沉为渊。但知慈训在，此外浮云焉。兹来从吏隐，斲屋新数椽。曲槛花葳蕤，虚窗月婵娟。雅意寓一赋，懦立贪以廉。我诵顺亲记，有泪如迸泉。我贫母亦老，苒苒发已宣。家徒空四壁，箪笥笑且便。惟虞官箴旷，勿民温饱牵。泽深百川赴，火明斯聚蝉。投君以臭味，君子毋弃捐。",
            "comment": ""
        },
        {
            "title": "题高氏烟雨馆",
            "content": "溟溟复霭霭，极望欲无涯。村远如相合，天底若四垂。橹声因湿小，塔影被云欺。不但长烟雨，阴晴有间时。",
            "comment": ""
        },
        {
            "title": "和陈鲁山社日西湖二首",
            "content": "绕堤千障碧，过雨一回新。并驾馆中杰，分题湖上春。杯觞同臭味，篇什倍精神。招手年时燕，遄归尚及辰。",
            "comment": ""
        },
        {
            "title": "客中思家",
            "content": "微风过处有清香，知是荼蘼隔短墙。相得故园成索寞，诗盟谁复为平章。",
            "comment": ""
        },
        {
            "title": "寄汤帐干",
            "content": "锁窗寂寞守灯荧，熟数陈踪迹杳冥。已自无心云淡淡，不应逐计鼠营营。发生最普惟春力，幽隐旁诏是月明。试品梅花霜有角，动人深浅似秦筝。",
            "comment": ""
        },
        {
            "title": "秋壑纳室庆席诸友分韵",
            "content": "芦苇战风声飒索，细雨吹丝冰帘箔。暖盘醉客珠履喧，耸鸾笔飞玑唾落。诗人大义在切磋，曳裾弹铗籍若何。正伦风化理不二，御邦即是家之和。",
            "comment": ""
        },
        {
            "title": "鹊桥仙",
            "content": "明金点染，枝头初见，四出如将刀翦。芳心才露一些儿，早以被、西风传遍。归来醉也，香凝襟袖，疑向广寒宫殿。便须著个胆瓶儿，夜深在、枕屏根畔。",
            "comment": ""
        },
        {
            "title": "沁园春",
            "content": "许大江山，镇临弹压，岂小任哉。从潘冢导漾，东倾注海，截然限止，南北天开。试向中流，回观铁瓮，万石层棱攒剑堆。金焦峙，号紫金浮玉，卷雪轰雷。君侯文武兼才。天有为生才南国来。□历二十年，筹边给饷，上流襟要，几为安排。今此雄藩，精明笳鼓，又唤金汤气象回。长淮北，望中原非远，更展恢规。",
            "comment": ""
        },
        {
            "title": "清明",
            "content": "节近清明长是阴，黄花间在麦苗深。倦行却上高楼望，烟锁前村一半林。",
            "comment": ""
        },
        {
            "title": "乙未春初解漕幕兼职访秋壑西湖探韵得柳字",
            "content": "浮生恍流萍，聚难别易久。经年稀会面，感叹两执手。竞夸摛锦文，雄骋翻河口。主人金叵罗，颇费黄封酒。环坐松下亭，海纳翕敷受。饮酣气张王，联题健挥肘。山凹日斜射，檐额风穿逗。恨无秉烛游，以夜继斯昼。聊追擘韵戏，嶮窄互呈斗。分携上木兰，漾桨几回首。遥追飞盖归，数遍苏堤柳。",
            "comment": ""
        },
        {
            "title": "沁园春",
            "content": "晓上画楼，望里笑惊，春到那家。便从臾闲情，安排醉事，寻芳唤友，行过平沙。最是堪怜，花枝清瘦，欲笑还羞寒尚遮。浓欢赏，待繁英春透，後会犹赊。归时月挂檐牙。见花影重重浸宝阶。□铜壶摧箭，兽环横钉，浓斟玉醑，芳漱琼芽。步绕曲廊，倦回芳帐，梦遍江南山水涯。谁知我，有墙头桂影，窗上梅花。",
            "comment": ""
        },
        {
            "title": "何氏书堂",
            "content": "元正假得晴，野服暂山行。遇石松盘盖，悬崖兰倒生。壁间题字古，潭面鉴形清。官满应求此，读书秋月明。",
            "comment": ""
        },
        {
            "title": "早春牡丹",
            "content": "香泥封箨接头新，幻出花王见早春。时节不须寒食候，工夫远胜洛阳人。嫩黄{左虫右葛}叶拳微皱，半醉宫妆粉未匀。恐怕晚风须爱护，罗帏遮却看频频。",
            "comment": ""
        },
        {
            "title": "朝中措",
            "content": "担头看尽百花春。春事只三分。不似莺莺燕燕，相将红杏芳园。名缰易绊，征尘难浣，极目销魂。明日清明到也，柳条插向谁门。",
            "comment": ""
        },
        {
            "title": "客中思家",
            "content": "楚楚轻衫翦薄纱，而今忆得在山家。萧娘为是亲蚕事，嗔带含香紫笑花。",
            "comment": ""
        },
        {
            "title": "题赵大年小影",
            "content": "一行白鹭过前山，飞去沙鸥半复还。更有精能君见否，黄鹂两两绿杨间。",
            "comment": ""
        },
        {
            "title": "题水仙",
            "content": "自欣分得槠山邑，地近钱塘易买花。堆案文书虽鞅掌，簪瓶金玉且奢华。酒边已爱香风度，烛下独怜舞影斜。礬弟梅兄来次第，搀春热闹令君家。",
            "comment": ""
        },
        {
            "title": "种水芭蕉",
            "content": "石上芭蕉手自移，黄梅便得雨如期。水根联络银丝漾，风叶纷抽羽扇欹。日验发生疑有准，心加爱护每忘疲。犹如老大初生子，及见成人长立时。",
            "comment": ""
        },
        {
            "title": "王翠岩写竹求诗",
            "content": "古画画物无定形，随物赋形皆逼真。其次祖次有师绳，如印印泥随前人。尚疑屋下重作屋，参以新意意乃足。晋魏而来几百年，羲献断弦谁解续。何况高束李杜编，江湖竞卖新诗读。愿君种取渭川一千亩，饱饭消遥步扪腹。风晴烟雨尽入君心胸，吐出毫端自森肃。",
            "comment": ""
        },
        {
            "title": "尤美亭",
            "content": "虽未及琅琊，看来亦自佳。微坳著新月，耸翠带余霞。巨凿应灵禹，斜抛或女娲。小亭相对好，莫放行丛遮。",
            "comment": ""
        },
        {
            "title": "九三月丹",
            "content": "有花血嫣红，侈娭大於碗。五出猩袍裂，万攒金钉满。数日色弥鲜，不畏风日暖。山花越丹辈，马塍丰土产。殊名几百种，并立色俱赧。客言名之由，其说邻怪诞。昔有樵弁山，绝顶路迷返。见此物尤异，斲置归里闬。九三橐驰流，厥艺工养豢。惟以第行称，姓名微考按。香泥密封箨，接度根暗换。若古姚魏然，因从九三唤。从兹入西浙，移根遍名苑。家家尚此花，买价不论贯。青油障晓日，朱槛护雕瓒。微物因人成，感此一喟叹。忆昔洛阳花，寿安红为冠。要其所从出，亦自薪槱伴。伊维花卉流，第以色媚眼。青青三寸松，养或凌霄汉。明堂须众木，未易一材办。工师无遐遗，材满岩岸畔。",
            "comment": ""
        },
        {
            "title": "客中",
            "content": "睡觉檐牙月一钧，迁闲真不愿封侯。病多药裹长为侣，静著炉薰转更幽。度上眼明梅破腊，霜余珍重菊经秋。从兹可向家居否，强半经年在客舟。",
            "comment": ""
        },
        {
            "title": "蓦山溪",
            "content": "桃花雨动，测测轻寒小。曲槛面危阑，对东风、伤春怀抱。酒边心事，花下旧闲情，流年度，芳尘杳，懊恼人空老。粉红题字，寄与分明道。消息燕归时，辗柔茵、连天芳草。琐窗孤影，夜卜烛花明，清漏断，月朦胧，挂在梅梢袅。",
            "comment": ""
        },
        {
            "title": "蕙花",
            "content": "光风荡暖暖晴天，雅有幽香入简编。寻见野花都不是，山峰引到石崖边。",
            "comment": ""
        },
        {
            "title": "蒙斋",
            "content": "此閟先天地，名斋曷扁蒙。祗应防太洁，未必果冬烘。酿{左酉右葛}重醅酒，初阳逗暖风。当年郭有道，此意与君同。",
            "comment": ""
        },
        {
            "title": "采桑曲",
            "content": "桑椹紫来蚕务急，带晓采桑桑叶湿。屋头绿暗勃姑啼，柱碍朝朝汗流出。人家蚕老妇勤苦，银钏忙催隔窗雾。方花古{傅左换土}衮香絮，院静帘垂明燕语，沉注销来烟半缕。",
            "comment": ""
        },
        {
            "title": "感皇恩",
            "content": "官小宦游初，清贫如旧。小簇杯盘旋篘酒。虽然微禄，不比他们丰厚。也知惭愧是，皇恩受。富贵千般，享之惟寿。心地平时到头有。摩挲铜狄，祝望比他长久。鼎来荣贵待，通闺後。",
            "comment": ""
        },
        {
            "title": "天平方丈梅下见持要旧题",
            "content": "枯梅一树半斜欹，绕匝行行欲咏诗。忽觌季难遗墨在，西风吹泪满髯丝。",
            "comment": ""
        },
        {
            "title": "文宣公祠宇新成",
            "content": "旋斲蓱芜地，亭台出水濒。人知便行乐，谁识念贤臣。淡月花无影，微风浪有鳞。飞梁如跨水，游子更来频。",
            "comment": ""
        },
        {
            "title": "经过",
            "content": "二十年前漫浪游，海天霜气夜深浮。竹窗梦断闻鸡处，常忆溪湾坞聚头。",
            "comment": ""
        },
        {
            "title": "拜范文正公祠",
            "content": "瘦石插半天，玲珑耸苍翠。想从混池初，有此纷破碎。断截不分离，欹危不颠坠。乃於其中间，穿沿石路细。频劳谢屐行，扪抚足幻怪。下有泉溶溶，根来从石背。香山才品题，名得因人贵。瘦筇行清秋，西风吹我袂。跻攀幸未疲，俯仰一叹喟。下山拜范祠，遗像俨如在。胸中万甲兵，曾使西夏畏。岩瞻石不移，可想铁肝肺。嘻其群小人，风林犬空吠。於今孰存亡，取舍良亦易。但坚自力心，岁寒见节概。卓尔彼何人，晞之则亦是。",
            "comment": ""
        },
        {
            "title": "万寿寺避暑读书",
            "content": "梵寺斋殿深，屋古洞阴冷。火云自空飞，此地暑尽屏。乍至心已清，坐久体如冰。官清务乃简，居易事亦省。是为臭味同，玉碎金无矿。萧闲日追随，论辩当修省。展书相对读，佳处击节猛。舆{上白下士}谓前兹，文会无计盛。觞咏直寄耳，沈湎夫岂肯。过从奚厌密，交通久尔敬。无令数斯疏，此语共知警。",
            "comment": ""
        },
        {
            "title": "必大弟赴新城簿",
            "content": "乃翁换官班，几郁青云志。晚以身徇国，而得禄及嗣。妙年当朊仕，应识珍重此。簿领职任轻，正合亲文史。东安吾旧游，山水清且美。编户虽不稠，而亦有文士。择友如择木，所贵高於已。游观固有时，要在不逾礼。饮爵不过三，马向垣涂履。幕府傥留连，谨仰如处子。切勿事轩昂，攻者蠭蝟起。我已惯尝此，说病乃真意。第守谦谦心，由天工处置。命透如春回，不压重石底。尔祖积善在，造物报必侈。以我苦涩词，普告兄与弟。莫怪欠夸谀，食橄有回味。谓余言不信，识者试质以。",
            "comment": ""
        },
        {
            "title": "宪使陈习庵先生除司业",
            "content": "连宵对凉月，閒吟祖行篇。揽挹南卉香，入句期清妍。追随剪吴江，送君翔九天。岂为儿女情，恋恋祈恩怜。兹惟时多虞，活国资清贤。近者小司业，繇之入谏垣。",
            "comment": ""
        },
        {
            "title": "送客",
            "content": "素娥懒驾水晶轮，此夕飞来夜欲分。送客出门还独立，一天清露湛无云。",
            "comment": ""
        },
        {
            "title": "鸿禧观次高横槎韵",
            "content": "秦望与兰亭，山山递送迎。莼鲈方嫩美，草木亦欣荣。去继汉疏傅，名肩齐鲁生。鸿都读遗事，谁不动归情。",
            "comment": ""
        },
        {
            "title": "种石菖蒲",
            "content": "少年眼力健观书，卷裹千言一览无。官事簿书昏惘惘，效尤石上种菖蒲。",
            "comment": ""
        },
        {
            "title": "感皇恩",
            "content": "一百二十年，两番甲子。前番风霜饱谙矣。今番甲子，一似腊尽春至。程程有好在，应惭愧。莫道官贫，胜如无底。随分杯筵称家计。从今数去，尚有五十八生朝里。待儿官大，做奢遮会。",
            "comment": ""
        },
        {
            "title": "夜热",
            "content": "夜热寝复起，独行池上亭。欹荷倾泫露，高柳挂疏星。秋蛩已啼草，咽鱼时唼萍。无云那有雨，湛湛一天青。",
            "comment": ""
        },
        {
            "title": "南林张园",
            "content": "凄凄寒菊委霜丛，丰有微吟腐叶蛩。倚著栏干听不了，自来我辈最情锺。",
            "comment": ""
        },
        {
            "title": "康不领此诗又有许梅谷者仍求再赋长律",
            "content": "浓写花枝淡写梢，鳞皴老干墨微焦。笔头三踢攒成瓣，珠晕一圆工点椒。妆缀蜂须拟笑靥，稳拖鼠尾施长条。尽吹花侧风初急，犹带枝头雪未消。松竹衬时明掩映，水波浮处见飘飖。黄昏时候朦胧月，清浅溪山长短桥。闹裹相挨如有意，静中背立似无聊。笔端的皪明非画，轴上纵横不是描。顿觉坐来春盎盎，因思行过雨潇潇。从头总是汤杨法，拚下工夫岂一朝。",
            "comment": ""
        },
        {
            "title": "谢送牡丹",
            "content": "蘸蜡封枝翦昨新，开奁带露尚精神。洛阳路远风尘暗，肠断应无做谱人。",
            "comment": ""
        },
        {
            "title": "蓦山溪",
            "content": "几年修绩，总待荣亲老。每羡院南豪，向寿席、花花草草。如今惭愧，微胜十年前，聊尔办，杯盘了，一对慈颜笑。愿亲强健，绿鬓长长好。来岁在琴堂，想凡事、应微热闹。契天交道，只办好心肠，官尽大，尽荣亲，待受金花诰。",
            "comment": ""
        },
        {
            "title": "买砚碑",
            "content": "恰在贳金醉砚直，又逢古洛蔡公碑。摩挲不忍教他去，笑杀典衣偿直时。",
            "comment": ""
        },
        {
            "title": "青春能几何",
            "content": "青春能几何，青春能几何。日乌月兔去如梭，胶粘难安枝上花。颇惜相逢殊草草，中心有言不复道。鹊喜传讹易颠倒，想得也应生懊恼。谩自有千金，无方驻脸霞。休言洛阳看花伴，经年浪荡不归家。君不见青春能几何。",
            "comment": ""
        },
        {
            "title": "招石希孟朝饭",
            "content": "水临轩槛绝纤埃，砌面茸茸上绿苔。伺餧金鳞浑可狎，低飞翠羽不生猜。篆薰欲起筵妆集，清磬才敲梦恰回。正好西风坐萧爽，官程翻怕驿书催。",
            "comment": ""
        },
        {
            "title": "养鸂鶒",
            "content": "护毛不用笼宽织，半杀凋翎养自驯。退易进难微鹤叹，凉来炎去异鸿宾。横枝梅下眠和月，临水薇边游近人。更著花栽安藓石，黄筌图画镇长新。",
            "comment": ""
        },
        {
            "title": "庚辰除夕",
            "content": "生计从来拙，奚疑壁四空。解忧惟父母，谋事等儿童。无竞身如偶，讹言耳愿聋。丈夫心铁石，肯自泣涂穷。",
            "comment": ""
        },
        {
            "title": "题墨兰图",
            "content": "六月衡湘暑气蒸，幽香一喷冰人清。曾将移入浙西种，一岁才华一两茎。",
            "comment": ""
        },
        {
            "title": "好事近",
            "content": "春早峭寒天，客里倦怀尤恶。待起冷清清地，又孤眠不著。重温卯酒整瓶花，总待自霍索。忽听海棠初卖，买一枝添却。",
            "comment": ""
        },
        {
            "title": "题黄岩夏氏晓山亭诗卷",
            "content": "玄晖工画山，最识山之趣。每言笼朝云，乃是奇绝处。君家结幽亭，两峰正当户。窣堵冠其巅，云中双笔露。宗老为扁名，得自昌黎句。相当卷书坐，埚篪递吟赋。是时神宇泰，白云未飞去。滃然截山腰，素练初横布。须臾朝阳升，景象几更互。盘旋宛游龙，披离擘轻絮。春澌苒而泮，青烟惟一缕。霏微辨冈峦，历落分岛屿。露晞如膏沐，苍翠尽还故。松针与篁丛，贯穿珠无数。应接良不暇，诗料亦既富。只忧红尘生，分我淡思虑。更须清夜来，四更看月吐。",
            "comment": ""
        },
        {
            "title": "里中康节庵画墨梅求诗因述本末以示之",
            "content": "逃禅祖花光，得其韵度之清丽。节庵绍逃禅，得其萧散之布置。回观玉面而鼠须，已见工夫较精致。双枝倒作鹿角曲，生意由来端若尔。所传正统谅末节，舍此的传皆伪耳。僧花工之工则粗，梦良意到工则未。女中却有鲍夫人，能守师绳不轻坠。可怜闻名不识面，云有江西陆公济。季衔麤丑恶拙祖，弊到雪篷滥觞矣。所恨二王无巨法，多少东邻拟西子。是中有趣岂不传，要以眼力求其旨。踢须正七萼则三，点眼名椒梢鼠尾。枝分三叠墨浓淡，蓊有正背多般蕊。夫君固已悟筌蹄，重说偈言吾亦赘。谁家屏障得君画，更以吾诗跋其底。",
            "comment": ""
        },
        {
            "title": "十日同宪僚登高",
            "content": "自叹凄凉客寄身，已孤茱酒奉慈亲。未应一夜无芳菊，共上层楼有可人。日射寒山宜近晚，霜殷秋叶艳於春。清欢率尔吾侪事，帽落龙山意更真。",
            "comment": ""
        },
        {
            "title": "及书六考喜效白体",
            "content": "无庸下考又三书，知愧知惭意少舒。傥便盍簪叨墨绶，纵然休仕亦绯鱼。何人不愿重金服，那个无心驷马车。修短洪纤应赋定，好存方寸一由渠。",
            "comment": ""
        },
        {
            "title": "厖蚓图",
            "content": "一蚓蜿蜒行燥土，定是明朝天作雨。六厖酣憨初眈乳，乍见异物吠惊睹。老厖垂涎傍睨顾，此心亦以舐犊故。鹑衣百结多儿妇，锦屏鸳帐辄独处。",
            "comment": ""
        },
        {
            "title": "重赋暨邑池亭",
            "content": "新沐试絺綌，凉生神骨清。发疏逗风爽，半幅纱巾轻。逍遥池上亭，绿阴取次行。清和又重见，时序无留停。丛委簿书间，那得散漫情。乍此偷隙闲，云开月暂明。故园松菊荒，蛛网罩南荣。琴书知好在，奥窅谁为评。",
            "comment": ""
        },
        {
            "title": "食雪",
            "content": "君不见苏子卿，十有九年留朔廷。牧羝未乳归未得，吞毡莫救饥肠鸣。又不见陶学士，家居三冬足文史。玉堂退直清兴生，谩把烹茶夸婢子。我生徒饱太仓粟，慨怀伊人常缩恧。我才又无挥翰手，食此岂不颜增存。浪游枉自在江湖，几年见雪一语无。只同儿童跳梁喜，欲吟自觉肠乾枯，朔风打头夜来泊，拥篷晓见银模糊。银盘收拾和蔗浆，银匙搅碎红珊瑚。一抄入品清风生，再抄乍觉心眼明。连抄疾啜盘已竟，肌肤起粟神魂轻。食罢拱手谢苍天，小儒不学食露盘，无补多慾妄求仙。愿言片片皆诗料，吐吞造化归毫端。亦不吟河桥送别凄凉句，亦不吟依本胡芦取天怒。但愿冰棱雪块在心胸，飘飘解做梅花赋。",
            "comment": ""
        },
        {
            "title": "山行晚归",
            "content": "背日踏寒影，归程路觉长。水流逢石响，花晚度秋香。前去多林莽，新传有虎狼。行行应勿缓，掠面已风霜。",
            "comment": ""
        },
        {
            "title": "辛巳除夕",
            "content": "岁事今其暮，而多怅惋心。功名一成否，身世几浮沉。荄甲四墙在，根株百蠹侵。白云飞处远，东望动微吟。",
            "comment": ""
        },
        {
            "title": "漕使李宝文先生除宣城守",
            "content": "幕客崇酒觞，渠渠饯行舟。先生蘸甲饮，不使涓滴留。竺盏顾谓言，汝复能吟不。尔不歌吾行，而俟吾言求。沃尔满锺酒，畀尔笔力乃。扶舆懵懵醉，梦化蝴蝶游。夜分起展烛，落笔莼丝柔。请歌先生行，真与人不侔。前者亦云归，金抽囷载收。今惟明月耳，舴艋轻浮浮。视彼掊斂徒，推剥藂怨尤。逮其去国日，竞欲瓦砾投。此乃恋宽恩，说着涕泗流。国用既云裕，民瘉亦去瘳。而令分左符，远从牧山州。投鼠戒忌器，矧我无是谋。弹鸟或惊鸾，盍亦谨厥筹。兹焉皆汩汩，去矣从休休。伊惟小门生，莫计攀前辀。尔溪桃花水，舟行愿悠悠。行有赐还诏，伫立螭坳头。",
            "comment": ""
        },
        {
            "title": "临安客中",
            "content": "小楼面面著疏棂，静有蟾光绝市声。读罢离骚临晋帖，菊花香裹数寒更。",
            "comment": ""
        },
        {
            "title": "问梅寄贾秋壑先生",
            "content": "生成欲见化工功，不在漫山桃李中。为向梅梢问消长，地寒先却得春风。",
            "comment": ""
        },
        {
            "title": "江湾僧舍水石芭蕉",
            "content": "老耳最怕风雨声，芭蕉叶上声偏鸣。新枝日展翦不替，况见蕺蕺成添丁。呼童具锸斲寒玉，蔓图贵早除其萌。丑疑乌喙侧着附，又讶蹲鸱不可羹。一笑翻成有料理，古盆石供泉清冷。黄梅弥旬雨脉沐，苔封沙拥生意成。小试抽书嚏捻细，鼠牙入水银须生。渐离土性安癯瘠，淡与水石相忘形。巡除日课长养事，茎添叶比纷欹倾。炎威不到琉璃碧，水脉透尖珠贯萦。萼绿华仙断火食，云裾曳翠身轻盈。风轩暑簟足萧爽，晴曦更有冬窗明。丁宁闭塞谨爱护，秋霜夜气防凭凌。一年一年春风好，根株宛在葱茏青。崇桃遮莫金壶贮，日暮随风红雨零。",
            "comment": ""
        },
        {
            "title": "卖镜",
            "content": "卖明镜，怕明镜，从来面瘦两高颧，况复星星添鬓影。世间万事只宜晦，明镜何须炯相对。镜明卖却昏不磨，从教双鬓雪婆娑。",
            "comment": ""
        },
        {
            "title": "送马上娇图与秋壑监丞",
            "content": "绣鞯金狨玉蝶躞，天宝繁奢逾大业。华清浴已宴沈香，弓箭才人拥旌节。前头乐部紫云回，催驾颙迎奏三叠。阿瞒驻辔立多时，欲上花骢尚娇色。俯头缒{左革右登}力士徒，曾以脱靴为屑屑。步步相随那肯离，尝闻愿作连理枝。燕安傥及思艰危，那有马嵬攀诀时。汉家山河安四维，披香千秋惟戈绨。龙眠画兹非衔奇，端与曹高向孟陈元龟。",
            "comment": ""
        },
        {
            "title": "青春能几何",
            "content": "青春能几何，青春能几何。苍髯绀发看成皤。亦有红颜嫩於花，东风驰道属谁家。可道光阴流电转，草上霜飞峭如翦。心如不知恍重见，心语不通惟见面。重见面，愁转多。归来银烛炯长夜，叹息青春能几何。",
            "comment": ""
        },
        {
            "title": "题赵大年小影",
            "content": "霜轻榆柳未全黄，两岸菰蒲洲渚长。鸥鸟背人飞扑漉，西风尝是入斜阳。",
            "comment": ""
        },
        {
            "title": "初冬客中见小春海棠",
            "content": "一痕朝日界晴窗，森肃清寒昨夜霜。砚怕生澌微贮水，炉因拨火起余香。最耽诗帖闲中乐，无奈尘埃客裹忙。却是小春花谢绝，海棠经月驻经妆。",
            "comment": ""
        },
        {
            "title": "高渭南席上烛照牡丹",
            "content": "日午猫晴一线时，红嫣紫媚正猖披。争如绛蜡通宵照，玉叶金须色愈滋。",
            "comment": ""
        },
        {
            "title": "和帑院叔",
            "content": "久居朝迹迟迁次，虽在琴斋颇寂寥，交少自应无援拔，地寒安得有肥饶。桃花落处春风紧，梅蕊开时腊雪销。毕竟徐行能远到，樽前赢得且逍遥。",
            "comment": ""
        },
        {
            "title": "梦回",
            "content": "点点桃花短短墙，雨声彻夜响回廓。觉来蝴蝶家山梦，一半分明一半忘。",
            "comment": ""
        },
        {
            "title": "夜饮归戏作",
            "content": "夜雪合三更，昆仑兵密渡。常时喜慨谈，此夕若亲睹。杯行数已长，谈辩气掀举。微酣上篮舆，迢迢向归路。出门林尽白，飞雪正零舞。若寒嗟仆夫，鳖跛良窘步。北内恶打头，灭烛失四顾。平生功名心，每作艰危虑。小试应危机，却舆自行去。脚力幸未衰，乘之酒力怒。踏雪如蹭云，了不见辛苦。尚奚畏泥涂，宁恤双靴污。仆失莫余追，瞥若付生羽。骞腾甫登桥，健翎已逾兔。还归坐中堂，长啸默不语。丝鬓且勿生，未谓余不武。夜雪向桑乾，立勋期晚暮。凛凛金石心，捐躯事明主。",
            "comment": ""
        },
        {
            "title": "追咏西湖行乐寄傅清叔",
            "content": "闻借侯家宅，湖边度夏凉。钟鱼连梵寺，雉堞傍城墙。闲适心无事，清和日正长。藕花虽尚稚，荷叶自多香。苦笋回余味，青梅弄半黄。生绡画团扇，细葛制轻裳。水近风生座，檐虚月满廓。龙舟花桨榾，骝马紫绦韁。竟日歌声沸，通宵水面光。不妨投辖饮，更称静琴张。诗社联行卷，仙姝学道妆。英游伴王谢，清梦到羲皇。曾约陪游盖，惭稽动客樯。忆君成怅望，为我细思量。几度吟成后，凭谁远寄将。意多收不尽，事鄙每牵忙。今夕微醺起，中宵捉笔狂。浪吟无次第，聊表未遗忘。",
            "comment": ""
        },
        {
            "title": "二禽方戏赠难弟·笃笃笃",
            "content": "笃笃笃，日长正午睡初熟。谁其扣门访幽独，见他利喙啄枯木。枯木中间能有几，小虫何足饱尔腹，尽日劳苦食不足。笃笃笃，此声尚且聒人耳，人之多言宁不渎。",
            "comment": ""
        },
        {
            "title": "不寐",
            "content": "不梦华胥仍不醉，灯青室白自高眠。频闻乾叶下空砌，遥认征鸿唳远天。虑淡殊非同槁木，无营岂复在龉年。回思扑漉红尘久，亏损工夫只自怜。",
            "comment": ""
        },
        {
            "title": "甲辰岁朝把笔",
            "content": "四十五番见除夕，稍知惭愧此之日。小时辛苦习科场，惟恐一官得未得。二十七岁方尘忝，又阅八年初实历。又阅十年满两任，汲汲皇皇望通籍。况逾百指家累重，荫赡浩穰忧不给。所以中心怀蹐跼，每至岁朝常戚戚。前年涉险趋淮幕，去年举剡甫及格。犹自奔波趁班见，来往时时在涂陌。今年事定已改官，分邑不远近乡国。秋风行可报瓜熟，便得怡愉奉慈色。所以亲边知自幸，笑语团栾竟通夕。虽然丈夫致君泽民事业匪仅此，要是此去无限隔。但办劳心供抚字，忠信尚可行蛮貊。断不依阿事妩媚，亦不聚斂求封殖。升而戾天沈而渊，一听天公无固必。若缀班行尽向高，炉香夹侍螭坳侧。剩拟抗论高回天，粗有外氏之遗策。或分一垒向边疆，愿作长城如李勣。霜台直笔屏奸回，机幕飞毫草文檄。更令小试经纶手，黼黻曾梦江淹笔。不然种花莳药老海滨，却觅长年当官职。",
            "comment": ""
        },
        {
            "title": "九里松马上作",
            "content": "九里松株不断青，松风上发下泉声。耳边为爱闻天籁，故约游韁缓缓行。",
            "comment": ""
        },
        {
            "title": "读元勇雪溪先生墓铭",
            "content": "二祖霜台有烈声，传家文宪见先生。刚而不折松筠寿，贫弗滥求冰玉清。陶令秫田诗料足，窦家桂子义方成。即兹更有高贤传，岂羡区区世上名。",
            "comment": ""
        },
        {
            "title": "鸿禧观次高横槎韵",
            "content": "逍遥微物累，出处任天真。薄宦已陈梦，青山犹故人。鉴湖凉不暑，荷叶净无尘。往往入图画，扣舷欹角巾。",
            "comment": ""
        },
        {
            "title": "寓言",
            "content": "诩诩言词巷陌儿，倾心反目易安危。可嗟香尽蝶犹恋，谁谓机萌鸥不知。寥落丹青秋后扇，纵横黑白局中碁。料应主意非羽买，其奈难祛绛灌疑。",
            "comment": ""
        },
        {
            "title": "夜泊法忍寺",
            "content": "秋泊禅扉夜，清吟入兴频。风生水鳞甲，云放月精神。禅有机锋祠，诗无句法新。旧题寻不见，吹遍壁间尘。",
            "comment": ""
        },
        {
            "title": "题高氏烟雨馆",
            "content": "人多晴昼至，此趣未应知。我独身常寓，烟霏雨暗时。噎添波面阔，绿压柳丝垂。忽有片帆过，惊飞双鹭鸶。",
            "comment": ""
        },
        {
            "title": "题吴门颜氏敬享亭石记",
            "content": "蜾臝祝类我，慈乌知反哺。伊人矧最灵，而不以斯故。养雏数羽毛，初志亦辛苦。怀哉肯堂念，寥寥几千古。君其若而人，凄怆践霜露。钦闻先君子，清折守儒素。何以遗后人，多文以为富。潭潭诗书府，鱼鱼礼法度。王槐信厚成，窦桂阴德著。雪玉尘不缁，锺美见垂裕。勤修不自閟，刻词流肺腑。应无忝厥绍，锡类及咐伍。卑飞未仰报，有泪滂如雨。山高不碍天，水流必东注。愿言坚此心，宜诣圣贤处。他石或可攻，庸效南陔赋。",
            "comment": ""
        },
        {
            "title": "买砚碑",
            "content": "凤城凉雨新秋后，几处朱楼试管弦。有客贳金收古歙，短檠竟夕自摩研。",
            "comment": ""
        },
        {
            "title": "辛丑孟夏甲申日得雨",
            "content": "物理寓乘除，天存好还道。去年夏迄秋，旱枯苗尽槁。繁霜打麦根，疗饥兹已兆。逾春秀葽葽，修翠摇旌葆。黄云割未尽，赤日仍时杲杲。秧针方刺牙，还忧水泉少。正深伤弓虞，曲成由大造。耕雨刈欲晴，从来难两好。来牟迨既登，甘霖乃方到。甲甲占久雨，古语信可考。首夏际兹辰，其应孚未祷。繁声喧若注，阴云阵如扫。入夜听檐溜，滴沥响到晓。蝗螟腐翅翼，蛙黾喊池沼。从兹雨未艾，调润知可保。一亩数石收，麦秋功已告。千仓而万箱，应占富禾稻。匪藉天功然，人力宁尔巧。端由政致和，天示贤侯报。不死见丰年，鼓腹归醉饱。末掾与农氓，熙熙歌昊昊。",
            "comment": ""
        },
        {
            "title": "江楼迟客",
            "content": "野外游神迥，望中尘物稀。天连远水尽，鸟背夕阳飞。木叶初摇落，乡怀动式微。兴阑不忍去，迟子一舠归。",
            "comment": ""
        },
        {
            "title": "咏史赠王侍御",
            "content": "昔有阳城子，高卧中条山。粤从丹诏聘，职谏居朝端。北垣七八年，一词曾靡殚。於中常戚戚，事以秦越看。诤臣论一篇，见诮昌黎韩。城日洽壶觞，视之无汗颜。一朝天子误，鼎鼐庸雄奸。皇皇朝野人，敢议不敢言。城曰兹可矣，不言吾岂安。当廷坏其麻，势若回狂澜。臣言不可夺，臣肉所可剜。孰谓雄猜主，天听说为还。一鸣必惊人，朝阳之祥鸾。一飞必冲天，北溟之鹏搏。啾啾燕雀辈，终岁寒檐间。君今踵其武，可想倚任专。士习弊滋久，未易一匕痊。遗臭偃月奸，殆今逾百年。利欲锢人心，深矣莫洗湔。几新更化机，仍涩胶柱弦。洗泥何能清，救弊应其源。昔无起楼地，今举田连阡。而以求善治，却行而欲前。复有事诞衔，奋臂张虚拳。驱虎戕良民，臧否已较然。胶舟倚航海，恻耸忧世肩。夷甫在晋朝，举世无几先。卓哉辩奸论，万世一老泉。瞽言再拜献，感愤涕泗涟。昔有汉更生，危言扶彼颠。皎余明寸心，不向流俗宣。维君中流柱，屹是障百川。向来稍诡遇，高官怀袖间。耿介甘不售，岁寒松柏坚。国无君子哉，缄默谁复言。松江千顷浪，涵月金蜿蜒。於兹送君行，商歌频扣舷。明当重回首，晚风杨柳边。伫希御史雨，汛扫靖幅员。",
            "comment": ""
        },
        {
            "title": "高渭南席上烛照牡丹",
            "content": "高烧烛照御黄衣，疑是沈香夜宴归。固是不教化睡著，只愁惊起露蝉飞。",
            "comment": ""
        },
        {
            "title": "赠术者",
            "content": "纷纷尘土簿书堆，职在其间怎可辞。不向先生问荣达，但言何日是闲时。",
            "comment": ""
        },
        {
            "title": "二禽方戏赠难弟·归归归",
            "content": "归归归，三月将尽方始啼。木林翠密阴成幄，花片红嫣风荡飞。归归归，汝既劝归胡不归。归来深院日正长，煮酒菖蒲玉屑香。醉眠藤床觉晚凉，须臾月色到回廓。归归归，真个归来乐未央。",
            "comment": ""
        },
        {
            "title": "题陈山龙祠",
            "content": "白龙生阳山，龙生龙母死。於何藏斯陈，其说从古始。岂伊冥邈中，而亦有地利。季春旬八日，岁岁雨冥晦。龙下大如柱，万目俨骇视。谓龙来朝母，人胡不知礼。邑人严奉供，神宫联梵寺。龙君与龙母，居中堂殿位。两庑香火谁，分祀及四子。山腰有龙湫，泓澄一掬水。水旱不涸溢，甘冽冷牙齿。祷雨乞一滴，阖境得沾济。昔年令君来，沥酒方奠启。有物蜿蜓见，举体金色被。巡沿上巾幞，驯狎了无畏。令君端笏迎，迎入香奁裹。诞四子如粟，久矣传神异。逮置湫石边，倏与电俱逝。或示梦画工，画龙要珠戏。或载见蜿蜒，跃戏花壶际。神灵及事怪，龚碑详纪记。迎享送三辞，上轧骚章丽。荔子丹蕉黄，罗池未专美。余来击节诵，金石歌声曳。迩年又喧传，其说更谲诡。后殿方落成，将以奉大士。一夕大风雨，巨石暗飞坠。高高山顶来，直顿殿堂内。端然一窦座，不篇亦不倚。既无绳墨量，谁与安位置。不知几鬼推，毋乃阴兵徒。是为鬼龙力，其说信有以。又云虎新过，泥沙印遗趾。爬抓大木皮，画画有文理。海山断不连，四望惟茅苇。又无穴宅居，此物从何至。有龙必有虎，神驱理或尔。不然虎尊龙，墓前来伏跪。想当清夜月，跟踡跼妥其尾。谈玄与讯怪，更仆良未已。笑呼金叵罗，一把诗肠洗。数酌带微酣，长啸夺双袂。径直上山巅，惟如履平地。海神会我心，卷浪雪花沸。中年脚尚健，有志聊丰喜。下山猛捉笔，挥扫不停臂。素壁两三间，掀舞龙蛇势。",
            "comment": ""
        },
        {
            "title": "题玉川月蚀诗后",
            "content": "哆口搘牙月蚀诗，遗编读著凛风规。如何晚节从污合，竟与奸臣血作泥。",
            "comment": ""
        },
        {
            "title": "登普满塔",
            "content": "海滨荒凉斗艳地，古寺窣堵标苍旻。三面黄茅连巨浸，突立嵯蛾超不群。可怜前此无管领，栏干罩网蛛丝尘。相携暇日足登览，昼长正度南风薰。冰盘朱李冷熨齿，雪丝细葛轻衬身。饮酣神王气浩浩，半空笑语惊行人。墨圆新磨绀於漆，大字题成泣鬼神。交酬错劝互宾主，雅论谐谈肺腑真。觚棱挂月筵初散，归从传呼纷若云。英游便可夸盛事，缁流勿讶吾来频。",
            "comment": ""
        },
        {
            "title": "古剑词",
            "content": "古剑三尺长，土花上鳞甲。几年闭蛰藏，射斗光夜发。提携绕区市，鲜复事磨刮。嫖姚一拂拭，蛟断悄可截。志士宁终穷，行逢达观达。",
            "comment": ""
        },
        {
            "title": "仲弟借书持要不谨护有损为之覆背葺还",
            "content": "昔闻勤读者，三度绝韦编。读书书已破，书则有肺肝。摘实咀其华，发挥事业间，伊惟事精研，整束悬牙签。缥囊手未触，慨是龙泉言。虎子畜溪鱼，汝懵未凿专。胡策追元方，纷纷探简编。抱书手不龟，面壁缚枯禅。靴化例随水，竟负一郗还。季也怒生瘿，我惭家训颜。愿季无衔怒，凤楼修则完。嗟嗟仁义谏，束湿何由痊。颠倒幸尔存，柿叶风掀揿。糊老饱九炊，纸捣翼拟蝉。翻翻事兼两，滑腻好且坚。手凿具有兹，秋露无重妍。旧书百回读，训佩坡老仙。请季事斯语，慎勿高阁悬。因怜数匮藏，徒疥小印存。浮云忽白衣，世事无不然。眼底不自快，封闭何取焉。所贵得之心，亦可忘蹄筌。又怜囿大块，华好竟饱鲜。一饱膻聚蝇，曷与千古传。纤云飞四散，皎月标中天。",
            "comment": ""
        },
        {
            "title": "赠笔工吴升",
            "content": "兰台上狸毛，山谷爱鸡距。物胜因人成，雅掣传自古。风流渡江初，笔翰犹朴鲁。曾窥上方制，遗范典刑具。寸簪束万颖，赡足饱霜兔。丰融沛行墨，充实自妍富。行间得茂密，夫岂窘尺度。浇浮自趋薄，羸劣丑毕露。清快夸钩心，节括号钗股。纤纤铦甚锥，祗便庸书伍。杀锋出光芒，苗枯旱无雨。龌龊痴冻蝇，安能劂石怒。尔来邈东嘉，法则自谁祖。宛见昔制衣，齐力万毫努。吾欲标诸人，示滋明取与。斲雕还反朴，淳风招已去。春苗异芦笋，广袖谬纤组。谁能一羽力，回彼滔滔注。百尔今已然，岂但於笔故。",
            "comment": ""
        },
        {
            "title": "别赠陈新叔弟",
            "content": "神灵造天极，仁深祚绵远。光尧渡江初，属族扶日辇。南来逾百年，瓜瓞载繁衍。开江一枝灯，海滨发长焰。绍兴庚辰第，伯祖维创见。自此灯灯续，儒科已累践。侄也幼则孤，门户中屯蹇。执编青衿后，浪策礼部选。有叔行派亲，隔蓦此异闬。天都邂逅初，觌面苦恨晚。为言起家难，铢积勤靡倦。相从忽问劳。把臂互惊叹。霅城每频过，访我李曹掾。及兹脱选海，几拟谢深眷。三年在奔波，留滞颜色靦。扁舟此经从，相见笑而莞。排日罗酒浆，延顾礼既腆。所欣廷兰秀，一一莫可拣。读书固有获，而况多积善。窦桂未足夸，王槐定应显。愿言阐宏规，涵肆观文典。士业止科名，耕耨工亦浅。胸中浇万卷，落笔自精悍。何当它年来，大雅见文宪。功名固悬命，立志毋狭褊。微言勿谓迂，聊作友于勉。",
            "comment": ""
        },
        {
            "title": "邑圃池上",
            "content": "南薰初爱叶田田，忽见茎枯欲倒悬。风露渐凄生澹泊，水天相映作澄鲜。无人领会微吟意，独自咿唔薄暮天。一对陶朱山下鹭，飞飞冲破晚炊烟。",
            "comment": ""
        },
        {
            "title": "题照禅师道场",
            "content": "重到招提十七年，吟题墨色又成嫣。蟠虬老桧枝垂舞，像刻前碑石载镌。留赋纵然常满壁，玄机竟莫悟枯禅。道场法子丛居盛，奚复芦苍施钓船。",
            "comment": ""
        },
        {
            "title": "风流子",
            "content": "望极思悠悠。江如练、籁息浪纹收。看帆卷帆舒，往来征艇，鹭飞鹭立，远近芳洲。逝波不舍山常好，祗白少年头。杜若满汀，离骚幽怨，鸱夷去国，烟浪遨游。江南知何许，青林晚，山断处、白云浮。怀古慨今，谁人似我闲愁。叹醉生浪迹，鲈乡蟹舍，殢红怨粉，莲棹菱舟。敲遍阑干，默然竟日凝眸。",
            "comment": ""
        },
        {
            "title": "曲涧",
            "content": "山头分两崖，知有泉来处。曲涧漱琮琤，夜来应骤雨。叶嫩明琉璃，藤生终松树。石脚涨所痕，莓苔湿无路。玩之室生白，明日春将暮。何当门对开，小结幽庐住。",
            "comment": ""
        }
    ]
}