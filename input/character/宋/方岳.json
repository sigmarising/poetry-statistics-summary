{
    "dynasty": "宋",
    "author": "方岳",
    "poems": [
        {
            "title": "避暑冷泉",
            "content": "火云散鳞甲，万瓦如炊燖。东华车马尘，褦襶不自禁。谁能半日閒，脱身此窥临。百钱买渔篷，横截南北岑。追随二三子，未害山水淫。邂逅十八公，俱作笙鹤吟。颇闻彼上人，振鬣万马瘖。试诗没字碑，往听无弦琴。空堂无枯秀，契我回向心。清凉一味禅，挥玉开烦襟。笑指亭下泉，杉竹涵幽深。藓桥於三闸，龙怒飞出林。奔雷吼春壑，晴雪生午阴。人间正炎热，去作三日霖。",
            "comment": ""
        },
        {
            "title": "海棠盛开而雨",
            "content": "醉红睡去不胜扶，遮尽丹荑盖绿芜。四立壁成花世界，一年春在锦屠苏。山中富贵遽如许，诗外豪奢有是夫。已与妇谋须斗酒，不知明日定晴无。",
            "comment": ""
        },
        {
            "title": "李监饷四物各以一绝答之·鹅鲊",
            "content": "翠箬红泥麹米春，篆滩风月入厨珍。谁令渠识黄庭字，且醉胸中无字人。",
            "comment": ""
        },
        {
            "title": "阅视赏射",
            "content": "边角悲鸣霜扑地，将校宁甘泼寒戏。熊旗引队柳营晓，大羽插腰生意气。虎皮半卷并铁刀，臂鞲蜀锦团鵰袍。士不敢喘那敢骄，肃听号令惟所操。捻弦唾手试弓刀，例物角花金碗的。左军右军分两翼，簇簇飞星点红砾。一麾白羽入肩摩，三军欢踊声鸣鼍。教头喝赐谁多，铁丝箭者无以过。大风飞云歌汉歌，安得一箭开关河。汉家君王自神武，边头将臣如卧虎。觉吾目中无此虏，待射金牌大郎主。石崖天齐勒碑颂，那知援笔无燕许。",
            "comment": ""
        },
        {
            "title": "以人生五马贵莫受侵为韵送胡献叔守邵阳",
            "content": "维东有夕峰，维西有秋柝。行春独何悰，此段待民莫。",
            "comment": ""
        },
        {
            "title": "南康宴考试官致语口号",
            "content": "庐山谁与主文盟，入得光芒北斗星。笔可补天亲奏赋，芥如拾地久明经。诸贤等是良眉白，五色难迷老眼青。来岁不妨连举送，编排说定又彤庭。",
            "comment": ""
        },
        {
            "title": "又次韵",
            "content": "月寒弄清琴，石齿鸣涧水。寥寥古音在，难入筝笛耳。锤期渺秋江，停手子姑已。齐竽姑秦缶，乃倾市门倚。归从柴桑人，醉漉春瓮蚊。",
            "comment": ""
        },
        {
            "title": "复雪",
            "content": "老夫茅屋住冰壶，山市人家亦画图。世界空花春势力，神仙乾汞水工夫。诗情浩浩迷高厚，元气茫茫混有无。一夜东风天万里，并归石铫小砖炉。",
            "comment": ""
        },
        {
            "title": "阻雪",
            "content": "客饭江豚美，仍须滞此留。竹深通酒舍，沙冷歇渔舟。专与诗为地，明将雪作愁。此行乘兴耳，吾亦尽风猷。",
            "comment": ""
        },
        {
            "title": "题致堂新州坐石",
            "content": "苍寒瘴面新州石，直不话头传不休。秦负儒耶君误矣，二书今与大江流。",
            "comment": ""
        },
        {
            "title": "山中",
            "content": "只合空山着此身，野猿骨相鹤精神。何关亲戚傥来物，自笑痴顽向上人。手可持杯宁是病，瓶犹储粟未为贫。公卿满壁非无画，不画公卿画钓缗。",
            "comment": ""
        },
        {
            "title": "夜渴挑菜",
            "content": "酒醒山月欲侵楼，小摘园蔬雪满沟。春入石炉然翠釜，涛翻银海走青虬。十分脱出诗书味，一色本来风露秋。莫怪诸人难与语，满腔元只烂羊头。",
            "comment": ""
        },
        {
            "title": "山行漫兴",
            "content": "野性惟便水竹居，老来自觉转迂疏。图书四壁饭不足，烟雨一犁春有余。纸上古人俱已矣，山中今我定何如。春风独立鸟声碎，不是言诗亦起予。",
            "comment": ""
        },
        {
            "title": "除夜",
            "content": "山中寒尽不如年，只道梅花欲雪天。未到五更春已动，乾坤生意本无边。",
            "comment": ""
        },
        {
            "title": "上巳游显亲寺题其壁",
            "content": "芳草垂扬水底天，半晴半雨作春妍。幅巾道服篷船坐，不是诗仙即酒仙。",
            "comment": ""
        },
        {
            "title": "次韵楚客",
            "content": "戍角吹将短鬓华，此情付与酒生涯。两淮无事山如画，九日明朝菊未花。有客敲门缘问事，无田负郭却思家。雁来不带江南信，带得新愁落晚沙。",
            "comment": ""
        },
        {
            "title": "堪笑",
            "content": "堪笑山阳汉鼎移，智如文若岂难知。定嫌佐命居人后，略一昌言死亦痴。",
            "comment": ""
        },
        {
            "title": "次韵三四弟",
            "content": "入手功名不厌迟，政须努力莫伤悲。二难宁共姜肱被，一染谁怜墨子丝。仕宦金吾吾亦爱，饥寒玉汝汝当知。青灯夜寂聊参取，侑坐为铭只此诗。",
            "comment": ""
        },
        {
            "title": "溪行",
            "content": "冬雪不到地，春雪方连天。山园亦珊瑚，暄暖亦已妍。舒舒者丹荑，忽作冻蝟拳。寒燠固不齐，勿与时争先。",
            "comment": ""
        },
        {
            "title": "送琴遂还楚东",
            "content": "一生坐与蛇添足，万事不如龟缩头。亦笑军持太多事，孤桐自了月明秋。",
            "comment": ""
        },
        {
            "title": "出居十六咏·雪林",
            "content": "若以雪见我，以林为吾家。君其非诗人，不能识梅花。",
            "comment": ""
        },
        {
            "title": "次韵程弟",
            "content": "三径风烟手自开，春猿秋鹤几徘徊。松根石铫烹鱼眼，老子行山又一回。",
            "comment": ""
        },
        {
            "title": "羹莼",
            "content": "烟雨中间几白鸥，藕花菱叶小亭幽。紫莼共煮香涎滑，吐出新诗字字秋。",
            "comment": ""
        },
        {
            "title": "丁祭",
            "content": "紫薇花下玉丁东，夜午牵牛亦未中。孔壁尚余金石奏，卷班翻过玉成宫。",
            "comment": ""
        },
        {
            "title": "次韵斋宿",
            "content": "可是诗边欠老干，藓床相对话灯残。秋城一夜江湖晚，风雨重阳菊自寒。",
            "comment": ""
        },
        {
            "title": "上冢",
            "content": "一杯麦饭洒悲辛，不尽烟芜旧与新。地下岂无担板汉，世间但有乞墦人。荼蘼芍药几何日，寒食清明又一春。自是老怀多感慨，非干芳草负蹄轮。",
            "comment": ""
        },
        {
            "title": "梅花十绝",
            "content": "自插斜枝垫角巾，诗狂又有老精神。黄昏酒醒欲归去，月出山来唤住人。",
            "comment": ""
        },
        {
            "title": "热",
            "content": "借使长空插羽翰，人间无地着高寒。一丘自作清凉国，两曜谁司赤白丸。老去诗犹堪杖屦，快哉风亦懒衣冠。贵人要与常人别，宝带围腰大耐官。",
            "comment": ""
        },
        {
            "title": "泊钓台",
            "content": "落帆鸬鹚步，倚策羊裘轩。纷披稚篠閒，森郁古木尊，幽蹊石齿齿，醉袖风翻翻。缅怀台上人，老藓双骭存。宁知天九重，不博月一痕。咄哉侯君旁，坐受富贵吞。先生无乃误，肯与痴人言。吾诗亦赘矣，舐舌不可扪。",
            "comment": ""
        },
        {
            "title": "明日登后山用韵",
            "content": "雪林篱落行清晓，毕竟山人太耐寒。酒圣坐来春泛泛，梅仙飞去玉珊珊。草塘唤就荷葭坞，竹径生成花药栏。诗敌只愁成小怯，迩来自觉笔头乾。",
            "comment": ""
        },
        {
            "title": "夜雨屋漏",
            "content": "莫怨乖龙横见治，满床诗卷尽淋漓。人间书疏何为者，径挽天河一洗之。",
            "comment": ""
        },
        {
            "title": "赵玉汝自作戏墨见寄各题六言其上·鹁鸠",
            "content": "村北村南雨暗，舍东舍西水生。去妇复还何日，烟蓑处处春耕。",
            "comment": ""
        },
        {
            "title": "元英先生家鸬鹚步当文正其裔孙楷全登进士赠",
            "content": "唐人犹有故家存，山裹鸬鹚步下村。宗派傥容诗嗣续，横枝吾亦是儿孙。",
            "comment": "：【原题】：\r\n元英先生家鸬鹚步当文正其裔孙楷全登进士赠之诗云唐家三百年冠盖谁有诗书到远孙予家正严徙徽而谱系远矣因览石刻次韵左方 | 【注释】【原题】：元英先生家鸬鹚步当文正其裔孙楷全登进士赠之诗云唐家三百年冠盖谁有诗书到远孙予家正严徙徽而谱系远矣因览石刻次韵左方"
        },
        {
            "title": "李监饷四物各以一绝答之·甘蔗",
            "content": "老境於我渐不佳，一生拗性旧秋崖。笑人煮箦何时熟，生啗青青竹一排。",
            "comment": ""
        },
        {
            "title": "次韵方教采芹亭",
            "content": "终日看山自一奇，寒溪更与月相宜。采芹人去夜岑寂，政是先生得意时。",
            "comment": ""
        },
        {
            "title": "四月韵答才老",
            "content": "江山带郭数家村，穷僻谁敲月下门。谢绝往来缘事尽，争论胜负为棋喧。爱閒宁有万金产，投老当夸两足尊。不惜梅花三寸雪，并令回施给孤园。",
            "comment": ""
        },
        {
            "title": "观梅",
            "content": "风日商量雪不成，竹边寒得瘦棱层。秋崖老子缩如蝟，捻断吟髭寸寸冰。",
            "comment": ""
        },
        {
            "title": "次韵郑总干",
            "content": "我亦思兮天一涯，樊川诗老此曾家。九夫容隔秋风浦，一独速眠春雨蛙。竹屋有灯谁与共，秫田可酿不须赊。何年又赋高轩过，豆粥犹能办咄嗟。",
            "comment": ""
        },
        {
            "title": "方老致木犀甚古",
            "content": "老桂枯寒出奇怪，知风何年如许大。枝枝浑是好西风，粒粒中藏香世界。幽人高卧崖藓边，野僧肯寄溪云外。兔惊玉杵夜丁当，鸟嗽辟寒金琐碎。并令满屋书传香，唤起多生酒诗债。我今回向语一则，云何赞叹花三昧。月光童子妙庄严，金粟如来殊胜解。",
            "comment": ""
        },
        {
            "title": "乞梅花",
            "content": "晚云撩乱商量雪，家傍梅花合有诗。不寄一枝春苦吝，相思五夜梦先知。乘云而下惟姑射，得圣之清者伯夷。已戒管城三盥沐，讵令空手对冰姿。",
            "comment": ""
        },
        {
            "title": "牛庵睡起",
            "content": "自束生刍起饭牛，隔林扣角更深幽。半分不得诗书力，一饭常存畎亩忧。老去有肠堪贮酒，生来无骨可封侯。开荒崖下田无几，种秫宁须与妇谋。",
            "comment": ""
        },
        {
            "title": "遣兴",
            "content": "老去犁锄易作劳，藤阴才午卧衡茅。须眉甚古松当户，羽翼初成燕出巢。安所归乎惟酒隐，宛其老矣只诗豪。忍穷不欠鱼羹饭，每向人间笑独高。",
            "comment": ""
        },
        {
            "title": "唐律十首",
            "content": "经月魃为妖，连宵雨似潮。山田禾侧耳，野涨树平腰。古语天难做，民生日不聊。忍饥吾亦惯，古色一箪瓢。",
            "comment": ""
        },
        {
            "title": "秋热",
            "content": "蕴隆日日等西风，等得西风更蕴隆。四十日秋无点雨，谁将消息到梧桐。",
            "comment": ""
        },
        {
            "title": "八月十四月食中秋遂无月",
            "content": "妖蟆不为中秋地，老兔先奔昨夜寒。世事相违剧晴雨，人生何苦许悲欢。云窗自照青藜杖，月户重修白玉盘。坐想西风万袍鹄，政飞健笔写琅玕。",
            "comment": ""
        },
        {
            "title": "十二月十日",
            "content": "酒醒开门雪满山，径穿疏竹上危栏。溪山与我俱我画，草树惟梅大耐寒。留伴夜深银凿落，莫缘春近玉阑珊。老枝擎重供诗嚼，一洗相如渴肺肝。",
            "comment": ""
        },
        {
            "title": "道中连雨",
            "content": "蚤晏逢人问，荒村店亦稀。竹舆穿雨过，沙鸟带云飞。野渡疑无树，春山尽有薇。不缘诗是伴，谁与倚荆扉。",
            "comment": ""
        },
        {
            "title": "山行",
            "content": "老子浮沉田里间，犊车辕许野人攀。饮中仙去东西玉，行处不传大小山。天且莫教三月尽，我今无负一生閒。春寒正惬牛衣暖，富贵从渠昼锦还。",
            "comment": ""
        },
        {
            "title": "得归",
            "content": "日日言归始得归，归欤好在旧牛衣。青山未害欠诗屋，白鸟倘能看钓矶。欲问古人今在否，不知吾道是耶非。里中父老如相过，应叹艰难带解围。",
            "comment": ""
        },
        {
            "title": "出居十六咏·清樾",
            "content": "山林有灌木，其大可蔽牛。藓石眠清阴，坐间天地秋。",
            "comment": ""
        },
        {
            "title": "次韵徐宰集珠溪",
            "content": "山家凫鹜散平田，沙路云深屐屡穿。半醉半醒寒食酒，欲晴欲雨杏花天。春能酝藉如相识，柳自风流未肯眠。野老不知诗思好，但言啼鸟亦欣然。",
            "comment": ""
        },
        {
            "title": "除夕",
            "content": "短发萧萧老侍祠，夜坛三上华封辞。皇储天启重轮日，帝座春环万寿卮。材具不供当世用，林居亦望太平时。羽衣舞手香如雾，报答空餐但祝厘。",
            "comment": ""
        },
        {
            "title": "七夕潘宰招不往",
            "content": "投老归欤拙独存，剖瓜亦欲问天孙。故人有约夜堂醉，老子不禁秋暑袢。却恐长绳縻日月，政须高枕问乾坤。北窗风好难为客，未辨冠巾数候门。",
            "comment": ""
        },
        {
            "title": "次韵潘令君访予半村",
            "content": "锄烟荷雨自村村，不惯高车入里门。石老只堪麋鹿伴，山寒未放蝶蜂喧。欲分桃李春何限，共话桑麻道转尊。但得诸公如卓鲁，晚菘早韭且窥园。",
            "comment": ""
        },
        {
            "title": "赪桐花",
            "content": "厥草惟夭簇绛缯，猩红初滴尚火蒸。西风坐阅芙蓉老，合是药中耐久朋。",
            "comment": ""
        },
        {
            "title": "胡登仕送花",
            "content": "一年春是牡丹时，不负花时只有诗。老去自知才思尽，枉分风月到山篱。",
            "comment": ""
        },
        {
            "title": "除夜",
            "content": "不是催租夜打门，那知宝佑改新元。人间测度春风意，李白桃红又一番。",
            "comment": ""
        },
        {
            "title": "即事十首",
            "content": "野塘尺水亦生烟，宁有余波可及田。商略且为鱼作计，须臾毋死待丰年。",
            "comment": ""
        },
        {
            "title": "次韵张录携书见过",
            "content": "家在屏山东复东，高轩肯过白云中。石桥自是神仙处，竹屋相传工律工。日暮春江愁李白，山寒秋菊老龟蒙。时平莫袖挥毫手，此论於予却未公。",
            "comment": ""
        },
        {
            "title": "次韵郑总干",
            "content": "蚁丘得丧事无涯，冷眼难瞒老作家。公等功名千里马，山居鼓吹两池蛙。牛羊野迳通村近，虎豹天关去国赊。本是秋风钓竿手，故吾犹在复何嗟。",
            "comment": ""
        },
        {
            "title": "三用韵酬行甫平山之约",
            "content": "我家江南村，烟雨对山睡。与山几何别，尘土发深喟。欧阳有佳践，花骢一鞭至。亟报江南云，共此故人醉。",
            "comment": ""
        },
        {
            "title": "牛屋",
            "content": "苦以连茹茅，编以带叶篠。俾予茧栗犊，安卧烟雨晓。架犁初学耕，敲扑固不少。我廪何时高，尔室勿嫌小。半山月荒凉，四壁云缭绕。相期一饱外，短笛秋渺渺。黄锺忽满脰，声欲撼林杪。岂叹不耕人，华榱上云表。",
            "comment": ""
        },
        {
            "title": "除夜",
            "content": "莫笑青衫霜叶枯，六年不改旧称呼。人间书疏非吾事，菜缕春盘何处无。",
            "comment": ""
        },
        {
            "title": "次韵张录携书见过",
            "content": "君家自有神奇在，底用浓熏到马班。黄石一编灯火外，紫芒双剑斗牛间。谁能莫府初开印，闻有诗人便入山。雨过勘厅春草绿，与吾意思政相关。",
            "comment": ""
        },
        {
            "title": "田家乐",
            "content": "前村后村场圃登，乐家西家机杼鸣。神林饮福阿翁醉，包裹余胙分杯羹。妇子迎门笑相语，惭愧今年好年岁。牛羊下来翁且眠，时平无人夜催税。",
            "comment": ""
        },
        {
            "title": "郑佥判取苏黄门图史园囿文章鼓吹之语为韵见",
            "content": "我观众草树，等是气所囿。蓬茅一何荒，桃李一何秀。荣悴固不齐，受命了无缪。所以山中人，翩然拂归袖。丁宁语泉石，此误不可又。开帘受微飔，排闼入孤岫。是身如虚空，一室宽宇宙。夫何不訾省，与世争决骤。天分有固然，吾力岂其究。",
            "comment": "：【原题】：\r\n郑佥判取苏黄门图史园囿文章鼓吹之语为韵见贻辄复赓载 | 【注释】【原题】：郑佥判取苏黄门图史园囿文章鼓吹之语为韵见贻辄复赓载"
        },
        {
            "title": "春日杂兴",
            "content": "绿绕西畴小作劳，溪村寒入旧绨袍。五穷政坐没梁斗，百技不如无口匏。获稻条桑豳雅颂，纫兰餐菊楚离骚。客来更话唐虞上，盍且卑之毋甚高。",
            "comment": ""
        },
        {
            "title": "阻风",
            "content": "佳处何妨住，江晴倚落晖。野船穿树过，沙鸟带云飞。寺有唐碑古，山羞汉鼎非。长安多过客，留墨满苔矶。",
            "comment": ""
        },
        {
            "title": "听雨",
            "content": "竹斋眠听雨，梦裹长青苔。门寂山相对，身閒鸟不猜。客应嫌酒尽，花却为诗开。莫下帘尤好，恐好云徃来。",
            "comment": ""
        },
        {
            "title": "风月堂夜饮",
            "content": "霜洗横枝月上初，春彝更可共谈无。玉杯一一寒於雪，贮以诗肠渺似湖。",
            "comment": ""
        },
        {
            "title": "道中即事",
            "content": "野涨平溪已断桥，悔将辛苦上岧峣。朝来雨断才堪厉，依旧绿杨山迳遥。",
            "comment": ""
        },
        {
            "title": "次韵叶兄云崖",
            "content": "以酒为乡墨作庄，崖寒云亦为诗忙。春山药草谁同斸，云迳梅花只自香。竹不碍山青入户，藓缘谢客绿侵床。岂无枫叶吴江句，夜雨何时稻韭黄。",
            "comment": ""
        },
        {
            "title": "上元大雪重赋",
            "content": "愁霖半月办此雪，元夕山城特地寒。顿有园林春富贵，略无灯火夜阑珊。年饥那得花成市，天巧聊将玉作栏。百紫千红生意动，不知后土几时乾。",
            "comment": ""
        },
        {
            "title": "陈帐管尊公挽诗",
            "content": "不独於书癖，论边语亦奇。丘园身竟老，场屋世谁知。客下陈蕃榻，人传窦谏碑。九华山翠外，烟草正离离。",
            "comment": ""
        },
        {
            "title": "次韵行甫小集平山",
            "content": "不奈花时两手閒，共携诗砚对孱颜。江南江北音书外，春去春来杨柳间。骑鹤重寻烟雨句，征鸿欲没夕阳山。百年风物一杯酒，叹息人间两触蛮。",
            "comment": ""
        },
        {
            "title": "人日",
            "content": "赖有空山着此翁，不然高论与谁同。百年会尽玄尚白，一气不停春又红。诗卷每随烟水外，鸟声多在夕阳中。年丰已卜晴人日，亦是平生畎亩忠。",
            "comment": ""
        },
        {
            "title": "游九曲",
            "content": "掀蓬仰看玉峥嵘，借得渔船一日晴。九曲水穷山雨急，老仙於我岂无情。",
            "comment": ""
        },
        {
            "title": "再用韵酬朱制干忆梅",
            "content": "风挟柳花狂，晴酣海棠睡。玉人山之阿，为尔增叹喟。春妍老欲仙，敢不一告至。惜哉桃李场，独醒纷众醉。",
            "comment": ""
        },
        {
            "title": "又和晦翁棹歌",
            "content": "竹绕寒楼藓径深，茎茎手种玉成林。翠屏向晚无人对，犹识先生一寸心。",
            "comment": ""
        },
        {
            "title": "梦中",
            "content": "凡我同盟鸥鹭群，既盟之后亦幽欣。山中芝术香堪煮，鹤未归来空暮云。",
            "comment": ""
        },
        {
            "title": "用程兄韵奉诸公题跋还人",
            "content": "老砚生苔尔许时，谁怜官事落儿痴。江湖十载春无据，天地一舟归有期。客有相从蜗壳语，诗来云受鹤山知。皮毛剥落惟真实，那用诸公绝妙辞。",
            "comment": ""
        },
        {
            "title": "苻坚之苻从竹者载赓呈似",
            "content": "天与西头扫泽苻，飞英亦暗合孙吴。冰肌起粟秋云母，水骨浮槎立雪姑。竹丈夫哉能崛强，梅兄弟者亦清癯。一蓑谁傍篷笼宿，画出寒江独钓图。",
            "comment": ""
        },
        {
            "title": "豆苗",
            "content": "江南之笋天下奇，春风匆匆催上篱。秦邮之薑肥胜肉，远莫致之长负腹。先生一缽同僧居，别有方法供斋蔬。山房扫地布豆粒，不烦勤荷烟中锄。手份瀑泉洒作雨，覆以老瓦如穹庐。平明发视玉髯磔，一夜怒长堪水菹。自亲火候瀹鱼眼，带生芼入晴云碗。碧丝高奈涎滑莼，脆响平欺辛螫蔊。晚菘早韭各一时，非时不到诗人脾。何如此隽咄嗟办，庾郎处贫未为惯。",
            "comment": ""
        },
        {
            "title": "嘲鹭",
            "content": "曾有诗矜白鹭閒，一生诗眼乞山漫。朝来更觉忙於我，雪沍苍溪不道寒。",
            "comment": ""
        },
        {
            "title": "次韵胡兄",
            "content": "猿惊鹤怨老江蓠，留得离骚到景差。愚智共知穷有分，浮休俱与醉无涯。人间狡兔自三窟，身外鹪鹩只一枝。非意相干吾岂敢，年来端为冷虀吹。",
            "comment": ""
        },
        {
            "title": "雪后",
            "content": "雪后山斋鹤睡残，登临等得藓泥乾。毋多酌酒亦成醉，尽足看梅不道寒。篱落十分春意思，人家一色玉栏干。小诗未足冰生砚，洗尽人间渴肺肝。",
            "comment": ""
        },
        {
            "title": "入闽",
            "content": "山云底事夜来雨，藏却奇峰不与看。政说雨中看更好，划然卷起出晴峦。",
            "comment": ""
        },
        {
            "title": "道中连雨",
            "content": "老屋村舂急，归鸦半暝烟。断崖留宿雨，野水没春田。昨梦山须记，幽情鸟不传。也知晴更好，草木已争妍。",
            "comment": ""
        },
        {
            "title": "次韵方蒙仲高人亭",
            "content": "苔寒两不借，对面宁尔劳。欲语二三子，卑之毋甚高。",
            "comment": ""
        },
        {
            "title": "拔滩",
            "content": "大滩嶅嶅，小滩嘈嘈。石芒荦荦容刀，崩洪斗落与石鏖。风声悲壮波声豪，势如万马之奔、群熊之嗥。并船欲上牵縴牢，浪头卷过船头刘。篙工翻身齐刺篙，蹈桅倒挂如飞猱。跻攀分寸相呼号，一落百尺争秋毫。呜呼行路难如此，若此出俗无波涛。",
            "comment": ""
        },
        {
            "title": "山中",
            "content": "半坞幽深近物情，一筇老健惬山行。月於水底见逾好，风打松边过便清。鹤睡不惊舂药臼，鸟啼时作读书声。山翁两手浑无用，只把犁锄做太平。",
            "comment": ""
        },
        {
            "title": "胡道士山房听琴",
            "content": "石亭老入维摩室，三尺流泉长挂壁。云寒夜半山鬼号，十年两耳秋萧瑟。村溪水落寻山房，颜如渥丹鬓未霜。麻姑大鹏不胜载，挽住且与歌沧浪。菊近重阳破青蕊，犹带潘郎旧风雨。弹冠政自不须弹，我欲挂冠神武去。",
            "comment": ""
        },
        {
            "title": "以梅送王尉",
            "content": "雪涧偶逢山泽癯，相携茅屋寻团蒲。古心不为世情改，老气了非流俗徒。三读离骚多楚怨，一生知已只林逋。诗成不值渠为伴，持醉主人双玉壶。",
            "comment": ""
        },
        {
            "title": "次韵山居",
            "content": "閒民亦幸乐清朝，蓑笠过从语不嚣。倏忽岂能知混沌，玄冥颇亦识参寥。年华鼎鼎分杯面，筋力时时借树腰。月冷霜寒惊鹤帐，住山活计太萧条。",
            "comment": ""
        },
        {
            "title": "次韵宋尚书山居十五咏·灿柯台",
            "content": "玉行敲断欲生尘，翻手那知局面新。到了不妨饶一着，旁观自有识机人。",
            "comment": ""
        },
        {
            "title": "渔父词",
            "content": "阴阴深树晚生烟，雨急归来失系船。白鹭不惊沙水浅，依然共在绿杨边。",
            "comment": ""
        },
        {
            "title": "次韵陈料院",
            "content": "涉世曾经几折肱，径须归卧北村灯。往来屑屑无家燕，去住匆匆旦过僧。浦溆舟寒秋婉娩，江湖人老雪鬅鬙。草堂便在山深处，无复莼鲈累季鹰。",
            "comment": ""
        },
        {
            "title": "题八士图",
            "content": "飞絮游丝芳草路，淡烟疏雨落花天。偶然画出寻诗意，未必新诗待画传。",
            "comment": ""
        },
        {
            "title": "次韵程兄见寄",
            "content": "旧日曾来处，厅寒云月閒。坐忘无局务，起晏不朝班。苔竹关幽事，湖山怪老颜。一生忧治世，今转觉多艰。",
            "comment": ""
        },
        {
            "title": "梅花十绝",
            "content": "有梅无雪不精神，有雪无诗俗了人。薄暮诗成天又雪，与梅并作十分春。",
            "comment": ""
        },
        {
            "title": "读折诗效其体",
            "content": "左耳听比邻，哀哀哭其夫。家破肉未寒，欲与死者俱。右耳听嫠妇，呱呱哀其雏。夫亡仅一女，不自禁毒痡。揽衣夜同晨，铙鼓何喧呼。谁何过丧车，送骨荒山隅。中年自多感，人世何所娱。闻见又如此，坐叹岁月徂。明朝计安出，痛饮真良图。",
            "comment": ""
        },
        {
            "title": "次韵林同年",
            "content": "岁月半行李，与君荆蒌间。十年场屋梦，何日道家山。征棹江千里，雩坛月一间。岂无经济意，生世政多嘻。",
            "comment": ""
        },
        {
            "title": "荼蘼",
            "content": "手插春风十万条，野香落絮玉摇摇。黄鹂莫误看花眼，等得南薰雪未消。",
            "comment": ""
        },
        {
            "title": "舟行省暮",
            "content": "半篙新绿落寒沙，芳草王孙自物华。春事已随蝴蝶梦，人情犹有杜鹃花。百物易尽一弹指，两曜不停双转车。手种雨苗今老大，满山鳞甲动龙蛇。",
            "comment": ""
        },
        {
            "title": "牛庵后古松五株",
            "content": "山中老子一间屋，屋后秦人五大夫。丘壑得专閒日月，衣冠甚伟古眉须。计今当是百年物，着我添成六老图。已有茯苓巢可俯，待烹石鼎疗诗癯。",
            "comment": ""
        },
        {
            "title": "惠山月印题用予寻家韵诗见简辄复赓载寺前老",
            "content": "相逢僧话了幽寻，不负沧浪一访临。对菊莫谈当世事，口茶犹识古人心。白云共住山前后，黄叶自知秋浅深。龙卧苍髯曾有约，雁回分月供丛林。",
            "comment": "：【原题】：\r\n惠山月印题用予寻家韵诗见简辄复赓载寺前老松僵卧风雨中月印因其摧剥而封殖之返成奇面欲为下一转语未暇也故卒章及之 | 【注释】【原题】：惠山月印题用予寻家韵诗见简辄复赓载寺前老松僵卧风雨中月印因其摧剥而封殖之返成奇面欲为下一转语未暇也故卒章及之"
        },
        {
            "title": "煮茶",
            "content": "瀑近春风湿，松花满石坛。不知茶鼎沸，但觉雨声寒。山好僧吟久，云深鹤睡宽。诗成不须写，怕有俗人看。",
            "comment": ""
        },
        {
            "title": "赠谈命者",
            "content": "客有携诗夜扣扃，典衣何惜倒吾瓶。山城难觅葡萄绿，竹火终强鹁鸽青。迕俗坐谈扪虱略，治生欲读相牛经。向来人亦多称好，正坐无钱语不灵。",
            "comment": ""
        },
        {
            "title": "赵丞饷酒蟹獐巴",
            "content": "公子无肠秋满壳，山吏无魂饱霜箨。寒浦醉骨糟丘台，鸣髇数肋凌烟阁。故人斜封三印红，秋江已在吾目中。角声唤起边城梦，雪岸打围芦荻风。",
            "comment": ""
        },
        {
            "title": "次韵徐宰雪句",
            "content": "雪花飞尽江头芦，秋崖有屋窗未糊。嗅梅自可了孤寂，燃竹相与留须臾。传观玉帝整严卫，杂沓环佩纷前驱。梦随姑射扣瑶陛，身入阊阖排银铺。明毫一色宝阶净，端木六出琼林孤。绿章封事见名姓，白霓仙子轩眉须。乃知天喜爱民尹，分此雪与耕田夫。山川尽入古图画，园林已作春规模。逢船谁可载书共，松醪未拟炊书沽。金仆姑寒忆战士，玉玲珑暖无歌姝。煮茶安用碧跳脱，眠蓑自胜红氍毹。盟鸥久与说心腹，买犊大欠耕膏腴。频年岁入少生计，何日诏下蠲田租。甑尘但忧脱粟饭，瓯滑未议羹莼鲈。群公岂堪立仗马，贱子只跨寻诗驴。第令吾民不知馁，如彼蔡人何足诛。冲寒索米徙者众，啼饥载道携其孥。边烽有警事方尔，民瘼未轸天地无。辕门谁曳丈二组，羽书夜下尺一符。少迟兽狝渤海盗，当复蚊浮高阳徙。平淮有碑徜须刻，笔墨可但唐宗儒。",
            "comment": ""
        },
        {
            "title": "渔父词",
            "content": "烟波渺渺一轻篷，浦溆生寒芦荻风。昨夜新霜鱼自少，满江明月笛声中。",
            "comment": ""
        },
        {
            "title": "祷晴福善",
            "content": "背犊腰牛忽斛颜，摩挲一饱政相关。王於霓望无终极，孰与侯邦年岁间。",
            "comment": ""
        },
        {
            "title": "次韵宋尚书山居十五咏·梅坡",
            "content": "风雪灞桥篱落间，寒驴乘兴寄曾攀。三生习气除难尽，也许渠分一半山。",
            "comment": ""
        },
        {
            "title": "夜大风",
            "content": "一夜东风太放颠，草塘打破钓鱼船。赖渠自任修船费，无数乱堆榆荚钱。",
            "comment": ""
        },
        {
            "title": "立春",
            "content": "池痕吹皱绿粼粼，才见池痕认得春。香沁采鞭旗脚转，自题兰帖记春新。",
            "comment": ""
        },
        {
            "title": "赠算数汪生",
            "content": "貂蝉勋业麒麟画，自有夔龙向上人。数本不为吾辈设，风烟之句水云身。",
            "comment": ""
        },
        {
            "title": "宿不老山",
            "content": "借得松风一觉眠，旋烧枯叶煮山泉。人间蚁蛭王侯梦，不到梅花纸帐边。",
            "comment": ""
        },
        {
            "title": "擘蟹",
            "content": "秋来何但食无鱼，老去宁须腹有书。空洞略容君几辈，草泥郭索一从渠。",
            "comment": ""
        },
        {
            "title": "次韵瑞莲",
            "content": "得种初非相府莲，谁令连蒂擢山泉。东西玉已几相属，大小乔今双欲仙。坞早荷嘉真是矣，人言花是岂其然。山居但忆远公社，却与遗民孰后先。",
            "comment": ""
        },
        {
            "title": "寄越友",
            "content": "湖山掩映信乐国，烟雨凄迷非故乡。青灯何日一杯酒，江头极目吴山长。",
            "comment": ""
        },
        {
            "title": "登山",
            "content": "一番雨过长莓苔，乘兴登临倦眼开。花落无声春取去，社寒有信燕将来。人间事已不啻足，海上翁今莫见猜。负郭曾微耕雨处，自题诗句觅桤栽。",
            "comment": ""
        },
        {
            "title": "山居十首",
            "content": "我爱山居好，红稠处处花。支粘居士屩，藤覆野人家。入馔春烧笋，分灯夜作茶。无人共襟抱，烟雨话桑麻。",
            "comment": ""
        },
        {
            "title": "田头",
            "content": "田头科斗古文字，石上臼洼山鼎彝。勘破世间烦恼障，醉而已矣不吟诗。",
            "comment": ""
        },
        {
            "title": "除日雪甚约客不至乃拥貂骤马于郊外独饮摘星",
            "content": "扬州二十四桥月，莫作灞桥同调看。诗果位登银色界，酒风流倚玉阑干。六花比似琼花巧，一岁翻成两岁寒。明日屠苏催短鬓，过从更觉欠袁安。",
            "comment": "：【原题】：\r\n除日雪甚约客不至乃拥貂骤马于郊外独饮摘星楼举鞭谢客曰未可使城中诸公知之但当夸与灞桥驴子上郑子耳 | 【注释】【原题】：除日雪甚约客不至乃拥貂骤马于郊外独饮摘星楼举鞭谢客曰未可使城中诸公知之但当夸与灞桥驴子上郑子耳"
        },
        {
            "title": "约刘良叔观苔梅",
            "content": "自洗铜壶倚碧栏，丁宁莫遗俗人看。春柔转觉沈郎瘦，雨重那知范叔寒。东阁酒深诗兴浩，南枝月冷角声酸。孤山逋老曾题品，到得吾曹着语难。",
            "comment": ""
        },
        {
            "title": "宿芳润用壁间韵",
            "content": "只为梧桐怨夜长，不知杨柳老年芳。林梢一片过云雨，便作秋声占取凉。",
            "comment": ""
        },
        {
            "title": "山中",
            "content": "溪村杨柳好藏鸦，春水池塘已吠蛙。诗外共谁千里月，雨中老却一山花。蝶将梦去客欹枕，燕寄声来社到家。数掩断篱春且住，莫随芳草遽天涯。",
            "comment": ""
        },
        {
            "title": "梦有饷予宝器一奁者曰僧某甲入寂奉以别也一",
            "content": "何师何许人，何用与世绝。向来修何行，於今得寂灭。复以何因缘，梦与老夫诀。是身如虚空，而有何差别。云何作我相，饷别何屑屑。彼分香卖履，何者谓豪杰。老师出世间，亦复何蛮结。我法一切无，何以此宝诀。问宝何从来，岂为我辈设。师今何方去，更吐广长舌。",
            "comment": "：【原题】：\r\n梦有饷予宝器一奁者曰僧某甲入寂奉以别也一念不敢受当与善知识作供耳顾眡僧在傍恢然伟岸与之揖甚野划然笑曰我不管也因墨格上笔书云老藤一枝孤云万里如是我闻我闻如是放笔趺坐而逝既觉因作偈言焉知僧非异人与予宿有缘契庶几闻之 | 【注释】【原题】：梦有饷予宝器一奁者曰僧某甲入寂奉以别也一念不敢受当与善知识作供耳顾眡僧在傍恢然伟岸与之揖甚野划然笑曰我不管也因墨格上笔书云老藤一枝孤云万里如是我闻我闻如是放笔趺坐而逝既觉因作偈言焉知僧非异人与予宿有缘契庶几闻之"
        },
        {
            "title": "以人生五马贵莫受侵为韵送胡献叔守邵阳",
            "content": "借筹渭阳幕，边画分毫毛。邵州二千里，能勿鉴寐劳。",
            "comment": ""
        },
        {
            "title": "元夕",
            "content": "老去欢悰久已无，病来瘦骨不胜扶。山居幸自依青士，身事何曾问紫姑。",
            "comment": ""
        },
        {
            "title": "扣角",
            "content": "东家打麦声鼓魄，西家缫丝雪能白。中间草屋眠者谁。不农不桑把书册。书中宇宙三千年，凡几变灭成飞烟。不知读此意何用，蓬藋拄迳荒春田。东家麦饭香扑扑，西家卖丝籴新谷。先生带经驾黄犊，扣角前坡烟水绿。",
            "comment": ""
        },
        {
            "title": "次韵徐宰集珠溪",
            "content": "瀑煮春风生意长，梅花吹雪入诗香。夜寒记得僧房梦，修竹半窗云一床。",
            "comment": ""
        },
        {
            "title": "病中",
            "content": "折铛破釜底堪修，纵使修成已不侔。谁与吾身自珍重，暮年药笼漫劳收。",
            "comment": ""
        },
        {
            "title": "山墅",
            "content": "竹迳裹茅茨，荒烟晚未炊。氄禽争灌木，吠犬守巴篱。涉世终於拙，归田已自迟。老亲头白尽，眠烟话吾私。",
            "comment": ""
        },
        {
            "title": "息轩",
            "content": "种田尽办瓮头春，倦矣风波谩损神。万事不偿双短鬓，百年等是一微尘。祗今蜗战谁知误，凡我同盟人认真。梦亦妄生颠倒想，何如明月自由人。",
            "comment": ""
        },
        {
            "title": "暑不杂兴",
            "content": "不惯山中夜月寒，满窗树影藓花乾。移床近壁不敢卧，恐是龙蛇之屈蟠。",
            "comment": ""
        },
        {
            "title": "春日杂兴",
            "content": "野性最於鱼鸟亲，自知不是世间人。生成雪壑冰崖面，收得烟蓑雨笠身。杨柳春来青眼旧，山林老去白头新。毋多感慨令君瘦，独立斜阳一欠伸。",
            "comment": ""
        },
        {
            "title": "答费宰",
            "content": "野人拙生事，瓶粟盖无几。唯有松下风，领略时一至。迩来风亦无，抱瓮岂得已。赖有大夫公，入山唤龙起。铁笛横秋潭，山骨冰诗髓。归来白云篇，出语更清驶。自非境中人，其孰能与此。吾等才哙伍，君才与丕倍。一闻老农言，遽得言外意。径烦写呈佛，十年亦中岁。",
            "comment": ""
        },
        {
            "title": "枇杷",
            "content": "击碎珊瑚小作珠，铸成金弹蜜相扶。罗襦襟解春葱手，风露气凉冰玉肤。并世身名扬氏子，旧家门户北村卢。知音未必能知味，曾遣青前泪湿无。",
            "comment": ""
        },
        {
            "title": "题郑尉爱山楼",
            "content": "三间屋与佛同住，纸帐梅花烟雨寒。有客肯来清话否，上楼借与好山看。",
            "comment": ""
        },
        {
            "title": "再用韵酬朱行甫",
            "content": "梦中翠凤飞来双，驾言后土逊名邦。手持玉简判红紫，敛袂欲以诗城降。粹容喜动日月角，揖我入对玲珑窗。为言琼花返蓬阆，下界久矣无根椿。乃今存者赝本耳，补亡以给青油幢。人间识真盖亦寡，载酒嘉宾宁论缸。黄冠诞谲谨勿信，传讹听舛其言咙。为花作辨氏子，谬妄补入黄锺腔。耳庸目陋惑世俗，其罪不能三赦蠢。朱云之孙亦奇士，文有气骨丰而厖。谓琼赤玉匪为白，不比俗论纷茸尨。诗筒往来捷於响，夜发严鼓声逢逢。咨尔岳为谢此老，壮哉寸管飞涛江。",
            "comment": ""
        },
        {
            "title": "山中用放翁韵",
            "content": "山畦夜雨入春蔬，此手犹存足自誉。甚爱踏青人已至，未能浮白子姑徐。有山拄颊宁须笏，无策资身不为书。莫向夕阳多感慨，百年长短一蘧庐。",
            "comment": ""
        },
        {
            "title": "晚眺",
            "content": "摩挲倦眼风烟上，万木归根叶已零。衰发不知何事白，遥岑只是旧时青。功名一梦屈伸肘，身世百年长短亭。莫向夕阳多感慨，夜寒重勘相牛经。",
            "comment": ""
        },
        {
            "title": "次韵采菌",
            "content": "秋崖不惯大官肉，雪屋为出斋房芝。山灵颇怜世味薄，风格略与诗情宜。菘膰何但退三舍，蕨拳恨不同一时。自寻堕樵了幽寂，岂料枯卉能神奇。群仙餐霞吸沆瀣，豪贵蒸乳盛琉璃。砖炉石鼎煮飞瀑，此妙勿令渠辈知。",
            "comment": ""
        },
        {
            "title": "以嗜酒爱风竹卜居此林泉为韵作十小诗",
            "content": "秋云七尺藤，夜雨一卷书。寂寞空山人，微此谁与居。",
            "comment": ""
        },
        {
            "title": "立春",
            "content": "花柳胚胎午夜风，一尊聊与破红封。醉余安用淄渑口，妙处元无泾渭胸。纸帐不知寒浩荡，银幡自爱雪蓬松。小楼认得春来处，晴霭苍茫南北峰。",
            "comment": ""
        },
        {
            "title": "春词",
            "content": "花不知愁句又尘，晚寒独自倚栏频。一分心事一分雨，春负予耶予负春。",
            "comment": ""
        },
        {
            "title": "约黄成之观琼花予不及从以诗代简",
            "content": "杜宇声中鬓欲华，春风将绿又天涯。欠随江夏无双士，共看扬州第一花。想像烟云人跨鹤，淋漓诗句字栖鸦。蹇驴不管唐衫湿，醉兀归鞍暮雨斜。",
            "comment": ""
        },
        {
            "title": "访恭率翁不值",
            "content": "且容晴梦泊鸥沙，传话茶头莫点茶。山客不归秋自老，满城风雨又黄花。",
            "comment": ""
        },
        {
            "title": "别群玉同舍",
            "content": "才入蓬山路已迷，青虬夜吼又东西。荼蘼略有一日雅，藓石未乾千佛题。册府敲茶玄鹤舞，军门草檄玉骢嘶。群仙定说粗官在，台史今占太白低。",
            "comment": ""
        },
        {
            "title": "寄越友",
            "content": "茂竹修林已陈迹，禹穴剡溪俱胜游。秋风倘未理归梦，我欲买船官渡头。",
            "comment": ""
        },
        {
            "title": "书戴式之诗卷",
            "content": "七十行年戴石屏，同时诸老各凋零。扁舟归去自渔舍，冷骨秋来更鹤形。天地无情头尽白，江山有分眼终青。剡溪定有人乘兴，月下柴门不用扃。",
            "comment": ""
        },
        {
            "title": "次韵杜监簿",
            "content": "不须把浅不防秋，底事山樵亦过忧。说与诸公那解此，但知两角战蜗牛。",
            "comment": ""
        },
        {
            "title": "观梅",
            "content": "较似年时劣不如，花头小小两疏疏。但令半点微酸在，憔悴空山尽有余。",
            "comment": ""
        },
        {
            "title": "书客星阁",
            "content": "平生看破刘文叔，不肯依乘赤伏符。底处只缘曾识面，故应人唤作狂奴。",
            "comment": ""
        },
        {
            "title": "次韵赵同年赠示进退格",
            "content": "半生湖海老元龙，不肯函书问子公。蓬鬓此来真潦倒，荷衣久已倦迎逢。春风期集几年梦，夜醉比邻一笑同。已洗从前筝笛耳，岂堪奉缶杂倕锺。",
            "comment": ""
        },
        {
            "title": "山居十首",
            "content": "我爱山居好，閒吟树倚身。田园无事日，天地自由人。野竹穷三迳，山苗草八珍。醉归浑不记，黄犊自知津。",
            "comment": ""
        },
        {
            "title": "次韵方叔",
            "content": "江楼识面一跫然，语带烟霞似欲仙。山雨竟寒清夜约，好风吹落碧云篇。相逢客路思归日，几立梅花欲暮天。有兴话诗吾傥住，一蓑须办雪溪船。",
            "comment": ""
        },
        {
            "title": "次韵汪宰见寄",
            "content": "半世青灯眼欲昏，谁知曾亦望中原。雨荒塞草秋如洗，雪拥春蓑夜自温。宠辱易生分别想，是非政可鹘仑吞。不论茅屋锄犁外，但守平生六二坤。",
            "comment": ""
        },
        {
            "title": "程伯茂尊公挽诗",
            "content": "雨昏先友记，犹复有斯人。周易相传授，唐衫自隐沦。翳桑秋廪共，结草夜台春。为酹月塘月，何年琢石麟。",
            "comment": ""
        },
        {
            "title": "田家苦",
            "content": "六月之雨田成溪，七月之旱烟尘飞。眼中收拾不十年，未议索饭儿啼饥。夜点松明事冶谷，规避债家相迫促。平明排闼自分沾，渠更舞权还不足。",
            "comment": ""
        },
        {
            "title": "山中甃坟外弟程魁有诗次韵",
            "content": "咄哉人世如飞烟，强欲和计垂千年。宁知鬼见拍手笑，曾不一瞬云埋阡。我於浮休等无二，诗卷留与荒山巅。平生梦想所不到，六国相印二顷田。古今一死百事足，安用老刻青瑶坚。海棠作堵锦步帐，柳花糁径拳毛毡。见成林壑伴茅堂，名付身后杯生前。山中物物各生意，春到岂论茅与荃。人情变熊千成状，所不负予惟老天。白虹贯岩出奇怪，一锸不费青乌迁。是事且蒖勿复道，老子久矣宜蚩妍。",
            "comment": ""
        },
        {
            "title": "海棠",
            "content": "黄州不识春风面，哙伍漫山桃李枝。银烛夜深妆额褪，锦屏睡足鬓丝垂。半醒半醉凌晨酒，几雨几晴寒食时。莫怨家人多命薄，缘愁却入老坡诗。",
            "comment": ""
        },
        {
            "title": "次韵徐宰斋宿学宫",
            "content": "孔堂雨宿盍儒簪，自与诸儒守诲箴。白发一经流俗眼，青山千古圣贤心。夜窗灯冷书如堵，春草坛荒杏满林。想得梦回科斗壁，隐然丝竹尚遗音。",
            "comment": ""
        },
        {
            "title": "书维扬张君梅卷",
            "content": "平生何逊扬州梦，到得扬州月自寒。谁遣雪蓬春半树，诗情更作故人看。",
            "comment": ""
        },
        {
            "title": "次韵郑省仓",
            "content": "买鱼聊复醉{左酉右光}船，万事从来付老天。欲办把茅无计可，不量吾力更筹边。",
            "comment": ""
        },
        {
            "title": "十二月二十四日雪盖予三年于淮才见此耳时东",
            "content": "淝水风声欲破苻，文城雪意趁禽吴。诗筒拟醉玉跳脱，捷羽已飞金仆姑。剡曲但能乘兴逸，灞桥仅不负诗癯。那知莫俯文书外，更解飞琼打阵图。",
            "comment": "：【原题】：\r\n十二月二十四日雪盖予三年于淮才见此耳时东师授淝水捷书西来走笔呈赵公借官奴与幕友一醉 | 【注释】【原题】：十二月二十四日雪盖予三年于淮才见此耳时东师授淝水捷书西来走笔呈赵公借官奴与幕友一醉"
        },
        {
            "title": "以越笺与三四弟有诗次韵",
            "content": "无复花生拙笔头，一生长负剡藤羞。过门尽是陈惊坐，得句今谁赵倚楼。社友书来烦寄语，山翁鬓已不禁秋。老干仙去吾宗冷，有继华星一字不。",
            "comment": ""
        },
        {
            "title": "月岩",
            "content": "怪石堆云矗大空，女娲练出广寒宫。一轮常满阴晴见，万古无亏昼夜同。捣药声繁驱白兔，漏天孔正透清风。光明自照如来境，肯学姮娥西复东。",
            "comment": ""
        },
        {
            "title": "送留圯父寺簿粹严",
            "content": "才立班行便佐州，九年回首不渠留。千峰榭与柯山对，七里滩从严子游。未且笑谈惊五马，只销诗句狎双鸥。团纲殿最非吾事，夜半一编归借筹。",
            "comment": ""
        },
        {
            "title": "梦方饮药或告之曰攻伐太过斯伤天和觉而识之",
            "content": "过恭为足恭，过敬为缪敬。礼犹不可过，况以毒攻病。甚毒伤冲和，一快丧躯命。万事有厥中，毋使血气横。子承不徐徐，亦或见自性。忽轻梦中语，克念可以圣。",
            "comment": ""
        },
        {
            "title": "观梅",
            "content": "片片随风隔坞飘，野香相逐过溪桥。今年便觉春风早，雪不成绵到地消。",
            "comment": ""
        },
        {
            "title": "寄陈国录",
            "content": "秋宵一何长，客梦一何短。坐为识丁累，弹铗落孤馆。所思渺寒江，苦惜会面罕。岂无人携人，情话谁与款。昔为爨下桐，今为沟中断。江风摇青灯，风砚尘欲满。不惯事典签，与子书亦懒。传闻教辟雍，如乐得嶰管。诸生声利尘，颇欲一湔浣。何时夜雨床，共话晴云碗。",
            "comment": ""
        },
        {
            "title": "双头兰",
            "content": "夷齐首阳饿，宇宙难弟兄。同心倚雪崖，世个一羽轻。紫茎孕双茁，岂有儿妇情。贤哉二丈夫，万古离骚情。",
            "comment": ""
        },
        {
            "title": "被劾",
            "content": "鹿走山林尽自娱，宁知性命系庖厨。一杯羹足为奇货，野弋山渔何处无。",
            "comment": ""
        },
        {
            "title": "明日诗至过相称谓次韵还之",
            "content": "卷还一幅玉壶秋，无实之名我所忧。不似蒙庄解齐物，以吾为马以为牛。",
            "comment": ""
        },
        {
            "title": "胡登仕送花",
            "content": "红酣紫腻不胜春，肯上先生垫角巾。芳草醉眠今老矣，惜花心在怕花嗔。",
            "comment": ""
        },
        {
            "title": "紫虚观",
            "content": "小炷炉熏待瀹茶，瓦盆添水养蒲芽。江南地暖得春早，开尽雪篱无数花。",
            "comment": ""
        },
        {
            "title": "记客语",
            "content": "蒲萄斗酒自堪醉，何用苦博西凉州。使我堆钱一百屋，醉倒春风更掉头。",
            "comment": ""
        },
        {
            "title": "句",
            "content": "林暝鸟呼雨，径深童扫云。",
            "comment": ""
        },
        {
            "title": "祭诗",
            "content": "我生胡不辰，八龄失吾祖。今垂四十年，眉目略可睹。当时深根培，所望大门户。岳也忝一科，遗余曾不补。而乃轻涛江，飞檄淮南府。父兄肯相随，落饭共贫苦。宁知事大谬，俱作一捧土。去年汶素跸，永痛松柏古。禄釜亦已矣，尚安事圭组。今年误一出，竟犯时辈怒。去国不及炊，触热到环堵。无何七月望，新露洒秋宇。近郊有兰若，梵呗薄云雨。彼氓一念存，提携颇旁午。因果夫何如，说各言恃怙。伊予祖父兄，超然定何许。然皆其忌月，悲岂不氓愈。面盂馔伊蒲，从众共伛偻。盖以妄塞悲，有泪泚清酤。",
            "comment": ""
        },
        {
            "title": "次韵洪尉",
            "content": "气当以志帅，心岂为形役。未知政奚先，亦各职其职。相期边幅捐，安用竿牍饬。勉旃正吾鹄，其中非尔力。",
            "comment": ""
        },
        {
            "title": "输棋",
            "content": "半崦山云旧草堂，鸟啼花落几平章。酒无贤圣同归醉，风有雌雄各自凉。赖与鸥盟同保社，吵随蚁垤梦侯王。未偿诗债逢棋敌，谁信閒人最得忙。",
            "comment": ""
        },
        {
            "title": "书维扬张君梅卷",
            "content": "月明临得霜桥影，只恁横斜自一奇。唤起江南归梦远，竹村烟水有茅茨。",
            "comment": ""
        },
        {
            "title": "闻角",
            "content": "残角吹霜月欲斜，天寒无奈客思家。不知野竹沧江上，开到梅梢第几花。",
            "comment": ""
        },
        {
            "title": "次韵赵端明万花园",
            "content": "和气能消塞上寒，却於边事颇相干。酒旗歌鼓秋千外，新绿柔红又几般。",
            "comment": ""
        },
        {
            "title": "旅思",
            "content": "索米长安鬓易丝，向来书剑亦奚为。无诗传与鸡林去，有赋羞令狗监知。两戒山河饶虎落，五湖烟水欠鸱夷。喜无光范三书草，此段差强韩退之。",
            "comment": ""
        },
        {
            "title": "悼祭酒徐仁伯",
            "content": "皇天老眼定何居，祸酷如公古亦稀。酖毒不令猜叔子，药家谁实死颜畿。人心纵险难清白，世变不磨真是非。毕竟若为书史册，暮江倚徙泪沾衣。",
            "comment": ""
        },
        {
            "title": "唐律十首",
            "content": "寂寞断过从，行山又一重。烟村秋色画，茅屋夕阳舂。得句多题竹，观画半倚松。心閒身已老，悔不早归农。",
            "comment": ""
        },
        {
            "title": "上冢",
            "content": "烟水初平稳放阊，解缨聊复濯沧浪。每年上冢天无准，是处下田春正忙。岁月可惊寒悄悄，贤愚同尽绿茫茫。早知识字能为崇，不废吾翁百本桑。",
            "comment": ""
        },
        {
            "title": "次韵宋尚书山居十五咏·正己亭",
            "content": "少日横刀属两鞬，玉花曾几试戎鞯。归来聊复观仁耳，不在惊鸿落劲弦。",
            "comment": ""
        },
        {
            "title": "次韵胡兄",
            "content": "钓蓑烟雨断矶头，蛮关丹心付子牟。腹有一丁长作崇，背无三甲不封侯。惯贫已识山林趣，投老归从造物游。自笑骨寒癯似鹤，忍饥犹未怯茶瓯。",
            "comment": ""
        },
        {
            "title": "和知郡史监丞鹿鸣宴诗",
            "content": "文物声明极盛秋，傅岩人不待形求。笔扛龙鼎雄豪在，手拔鲸牙汗漫游。温饱定知非雅意，治安谁与借前筹。老予曾到慈恩顶，更放诸贤出一头。",
            "comment": ""
        },
        {
            "title": "次韵李君携示唐告",
            "content": "唐家甲乙尊门族，谁有流传直到今。一代衣冠王子表，三朝雨露圣人心。曾经竹巷醉双玉，尽出绽绫诺百金。湖海半生今见子，摩挲未负老侵寻。",
            "comment": ""
        },
        {
            "title": "除夕",
            "content": "薄薄村醪旋旋篘，一杯又了一年愁。化为道士前身鹤，驱向禅林露地牛。今我何如惟老圃，古人安在亦荒丘。牡丹且莫相孤负，已为春风着小楼。",
            "comment": ""
        },
        {
            "title": "次韵宋尚书山居·赋梅堂",
            "content": "夜草春牋奏玉皇，横波曾识水曹郎。砚香留得东风在，一吐嵬崔冰雪肠。",
            "comment": ""
        },
        {
            "title": "次韵程少章投赠",
            "content": "十稔眠半村，一醉子万象。向来此方寸，甚矣似元亮。钓石自寒烟，谁知太公望。北山忽移文，猿鹤费寻访。老夫竟何有，豪夺牛背上。时时梦中归。樵笛故悲壮。始予斥祈下，天地方絪缊。纲常几何在，枭啸千乾文。林希亦入耳，掷笔争书勋。群憸并附和，四面皆楚军。当时此事集，不可夷狄闻。风雷忽飞厉，圣矣尧舜君。方今紫宸朝，落落尽圭璧。予虽草茅士，亦有二三策。不愁衫故青，所恨头尽白。古人如可作，雅欲分半席。谁当为斧斤，恐不中柱石。一官乞閒外，此计吾已必。平生刚直胸，不肯偶土木。谏书上文石，亲见天穆穆。诸贤忍不言，诺诺恐非福。急回狂澜倒，何啻焦斧沃。如闻左珰横，尔音乃金玉。因声讯诸贤，往事炳如烛。寒驴灞桥雪，可人天一言。理乱了不闻，衫袖走郎当。老石卧白云，采蕨山之阳。谨毋事笔砚，霜月琱肝肠。买船予亦东，一棹摇寒光。当洗老瓦盆，迟君醉溪堂。",
            "comment": ""
        },
        {
            "title": "水调歌头 平山堂用东坡韵",
            "content": "秋雨一何碧，山色倚晴空。江南江北愁思，分付酒螺红。芦叶蓬舟千重，菰菜莼羹一梦，无语寄归鸿。醉眼渺河洛，遗恨夕阳中。苹洲外，山欲暝，敛眉峰。人间俯仰陈迹，叹息两仙翁。不见当时杨柳，只是从前烟雨，磨灭几英雄。天地一孤啸，匹马又西风。",
            "comment": "： | ：\r\n这首词意境丰满。词人通过对山色，身世的描写，融抒情、议论为一体，含义深广，具有一种淡淡的感伤色彩。扬州西北的平山堂，是欧阳修在这里任知州时建造的。登堂遥眺，江南金、焦、北固诸山尽在眼前，视与堂平，故取名“平山”。\r\n一个世纪后，方岳身处平山堂，俯仰江山，缅怀先贤，不禁诗思如潮，就以苏东坡《黄州快哉亭》词的韵脚，写下了这首《水调歌头》。\r\n词从写景入手 。“秋雨”二句，写雨后平山堂远望所见的景色 。这时雨过天晴 ，长江对岸诸山愈加显得青绿可爱 。值得注意的是，这种表达相当出色，句法也很奇巧 。它重点是写“山色”之“碧”，而以“秋雨”和“晴空”作烘托，使之更加鲜明起来。雨水洗过的青山，去掉了表层的尘土，增加了滋润的水分，当然更显得青绿；而雨后放晴时，天空更兼秋高气爽，阳光就会更加充足，照耀着雨后的群山，它的碧绿于是又加深了一层。这两句通过倒装，将雨后的山形象地勾画了出来。\r\n“江南江北愁思”两句，意思是说平生行遍江南江北，积累起来的许多愁思，都付之一醉，暂时忘却吧。借酒消愁本来是人之常情，尤以文人为甚。但作者哪里来这么多“愁思”，它的具体内容又是什么呢？一是自伤飘泊无定，二是慨叹中原未复。这就是有点有染的写法，即先说明性质，然后再表现内容。\r\n“芦叶蓬舟千里”三句 ，写词人长年飘泊在外，不能回乡。“芦叶”句展示“蓬舟”（盖有蓬顶的小舟）在长满芦叶的岸边行驶之状。“千里”极言行程之长，飘泊地域之广阔 。“菰菜莼羹 ”用的是张翰的典故：相传张翰在外作官时，见秋风起，想起了家乡的菰菜、莼羹和鲈鱼脍，就命驾而归 。“菰菜莼羹”后面加上“一梦”两字 ，就否定了此事的现实性 。因而只好“无语寄归鸿 ”，默默无言地目送征鸿南归。方岳是南宋后期著名的江湖派诗人之一 ，他少年飘荡江湖，中年以后，虽中了进士而宦游各地，还不免有“游宦成羁旅”之感。思归而不得，发为愁思，就是顺理成章的事了。\r\n“醉眼渺河洛，遗恨夕阳中”一句，意思是醉酒后的词人双眼朦胧，河洛一带渺不可及，而遗恨于夕阳之中，这不是其字面意思，实质上它抒发的是词人为中原沦落，未能收复而遗恨。下片又从眼前景物写起。“蘋洲外”三句 ，写远山在黄昏中的姿态 。“蘋洲”是长满蘋草的洲渚；蘋洲之外，远山在暮色中敛下了它的眉峰，这是将愁苦的感情移入于物，写的是带情之景。这种写法，一方面增加了状物的形象性，一方面也抒发了自己的感情，可谓一举两得。“人间俯仰陈迹”至“磨灭几英雄”五句，转入怀古。作者遥想当年与平山堂有密切关系的欧阳修和苏东坡两位“仙翁”已经逝去 ，黯然神伤扼腕叹息。“杨柳”和“烟雨”是欧阳修和苏东坡词中描写的平山堂景色，作者巧妙地引用这两个词，除了表示对欧苏二公无限景仰外 ，还寄托了沧桑之感。“杨柳”已非 ，“烟雨”依旧，而几许英雄，已磨灭于此变化之中。这几乎是文人登临怀古的一个永恒主题，骨子里是感到人生虚幻，蒙上了一层虚无的感伤色彩，这是失意牢落者常有的感情。\r\n最后两句，从怀古议论回到现实，写自己又将匹马登程，在西风凄烈的天地之间，怅然孤啸。其情其景，是够令人感伤的。这一结尾，又回到了飘泊的愁思，与上片遥相呼应。\r\n此词从登平山堂所见景物写起，转入抒情、议论，除了怀念欧苏两位“文章太守”以外，又抒发了国土未被收复的愁恨，思想内容是丰富的。词的上片从山色写到身世、家国之悲，从横的方向驰骋思想，换头又回到山色，使描写对象与上片开头复合；然后再从纵的方向驰骋思想，怀念欧苏二公，其写法大开大合，纵横自如。最后以匹马西风作结，留下了词人踽踽独行的形象，久久绕人脑际。 | 【注释】这首词意境丰满。词人通过对山色，身世的描写，融抒情、议论为一体，含义深广，具有一种淡淡的感伤色彩。扬州西北的平山堂，是欧阳修在这里任知州时建造的。登堂遥眺，江南金、焦、北固诸山尽在眼前，视与堂平，故取名“平山”。一个世纪后，方岳身处平山堂，俯仰江山，缅怀先贤，不禁诗思如潮，就以苏东坡《黄州快哉亭》词的韵脚，写下了这首《水调歌头》。词从写景入手 。“秋雨”二句，写雨后平山堂远望所见的景色 。这时雨过天晴 ，长江对岸诸山愈加显得青绿可爱 。值得注意的是，这种表达相当出色，句法也很奇巧 。它重点是写“山色”之“碧”，而以“秋雨”和“晴空”作烘托，使之更加鲜明起来。雨水洗过的青山，去掉了表层的尘土，增加了滋润的水分，当然更显得青绿；而雨后放晴时，天空更兼秋高气爽，阳光就会更加充足，照耀着雨后的群山，它的碧绿于是又加深了一层。这两句通过倒装，将雨后的山形象地勾画了出来。“江南江北愁思”两句，意思是说平生行遍江南江北，积累起来的许多愁思，都付之一醉，暂时忘却吧。借酒消愁本来是人之常情，尤以文人为甚。但作者哪里来这么多“愁思”，它的具体内容又是什么呢？一是自伤飘泊无定，二是慨叹中原未复。这就是有点有染的写法，即先说明性质，然后再表现内容。“芦叶蓬舟千里”三句 ，写词人长年飘泊在外，不能回乡。“芦叶”句展示“蓬舟”（盖有蓬顶的小舟）在长满芦叶的岸边行驶之状。“千里”极言行程之长，飘泊地域之广阔 。“菰菜莼羹 ”用的是张翰的典故：相传张翰在外作官时，见秋风起，想起了家乡的菰菜、莼羹和鲈鱼脍，就命驾而归 。“菰菜莼羹”后面加上“一梦”两字 ，就否定了此事的现实性 。因而只好“无语寄归鸿 ”，默默无言地目送征鸿南归。方岳是南宋后期著名的江湖派诗人之一 ，他少年飘荡江湖，中年以后，虽中了进士而宦游各地，还不免有“游宦成羁旅”之感。思归而不得，发为愁思，就是顺理成章的事了。“醉眼渺河洛，遗恨夕阳中”一句，意思是醉酒后的词人双眼朦胧，河洛一带渺不可及，而遗恨于夕阳之中，这不是其字面意思，实质上它抒发的是词人为中原沦落，未能收复而遗恨。下片又从眼前景物写起。“蘋洲外”三句 ，写远山在黄昏中的姿态 。“蘋洲”是长满蘋草的洲渚；蘋洲之外，远山在暮色中敛下了它的眉峰，这是将愁苦的感情移入于物，写的是带情之景。这种写法，一方面增加了状物的形象性，一方面也抒发了自己的感情，可谓一举两得。“人间俯仰陈迹”至“磨灭几英雄”五句，转入怀古。作者遥想当年与平山堂有密切关系的欧阳修和苏东坡两位“仙翁”已经逝去 ，黯然神伤扼腕叹息。“杨柳”和“烟雨”是欧阳修和苏东坡词中描写的平山堂景色，作者巧妙地引用这两个词，除了表示对欧苏二公无限景仰外 ，还寄托了沧桑之感。“杨柳”已非 ，“烟雨”依旧，而几许英雄，已磨灭于此变化之中。这几乎是文人登临怀古的一个永恒主题，骨子里是感到人生虚幻，蒙上了一层虚无的感伤色彩，这是失意牢落者常有的感情。最后两句，从怀古议论回到现实，写自己又将匹马登程，在西风凄烈的天地之间，怅然孤啸。其情其景，是够令人感伤的。这一结尾，又回到了飘泊的愁思，与上片遥相呼应。此词从登平山堂所见景物写起，转入抒情、议论，除了怀念欧苏两位“文章太守”以外，又抒发了国土未被收复的愁恨，思想内容是丰富的。词的上片从山色写到身世、家国之悲，从横的方向驰骋思想，换头又回到山色，使描写对象与上片开头复合；然后再从纵的方向驰骋思想，怀念欧苏二公，其写法大开大合，纵横自如。最后以匹马西风作结，留下了词人踽踽独行的形象，久久绕人脑际。"
        },
        {
            "title": "次韵程弟",
            "content": "莫为盘餮烹不鸣，借公松石听溪声。貂蝉只是麒麟楦，寄语诸公卿自卿。",
            "comment": ""
        },
        {
            "title": "次韵郑佥判",
            "content": "一枕羲皇失午熇，久知吾道定寥寥。客来且拨浮明瓮，事过真成覆鹿蕉。野性从来便水石，此生自合老渔樵。移床更入深云处，厥木惟乔厥草夭。",
            "comment": ""
        },
        {
            "title": "雪后梅边",
            "content": "一枝密密一枝疏，一树亭亭一树枯。月是毛锥烟是纸，为予写作百梅图。",
            "comment": ""
        },
        {
            "title": "铨琐",
            "content": "绿渍苔痕蚀断碑，摩挲名字笑衰迟。云寒昨夜人何似，雨锁重门春不知。莫倚离骚堪仆命，从来造物亦儿痴。转头十五年前话，独立东风举似谁。",
            "comment": ""
        },
        {
            "title": "春日杂兴",
            "content": "幽蹊几日不曾来。半是红香半绿苔。乐事每从忙裹过，好花偏向雨中开。惯贫可使居无竹，高隐共忻山有莱。投老田庐筋力倦。不才多病两悠哉。",
            "comment": ""
        },
        {
            "title": "即事十首",
            "content": "得摇牙处尽摇牙，底用鸣声绕鬓哗。政自为渠眠不熟，西风吹叶打窗纱。",
            "comment": ""
        },
        {
            "title": "晚秋犹热",
            "content": "适自相遭各有时，莫悲团扇与秋辞。班姬不死天无准，定悔当时作许悲。",
            "comment": ""
        },
        {
            "title": "以人生五马贵莫受侵为韵送胡献叔守邵阳",
            "content": "宁骑踏雪驴，莫骤追风马。霜蹄失衔勒，多是快意者。",
            "comment": ""
        },
        {
            "title": "次韵程弟",
            "content": "眼中转觉可人稀，得似孤云自在飞。花落花开俱有意，略於閒处见几微。",
            "comment": ""
        },
        {
            "title": "月蚀",
            "content": "老兔酣眠一夜霜，妖蟆健啖未渠央。人间今欠玉川子，生语聱牙满世香。",
            "comment": ""
        },
        {
            "title": "寄至能",
            "content": "江上归来即定巢，墙阴野竹破新梢。有人问字时相过，无事观书手自抄。世熊十年多客梦，月明千里少朋交。茅斋亦有秋崖藁，留与青山作解嘲。",
            "comment": ""
        },
        {
            "title": "山居七咏·瑞萱堂",
            "content": "携得春归通德门，等閒万木亦沾恩。母桃未熟蓬莱浅，连夜吹开堂北萱。",
            "comment": ""
        },
        {
            "title": "热甚有怀山间",
            "content": "终是山间别，寒泉在脚边。戏鱼争美荫，啼鸟破佳眠。山寂夜如水，僧閒日抵年。欲来来未得，戽斗救枯田。",
            "comment": ""
        },
        {
            "title": "八咏楼",
            "content": "郡古低临水，城荒早闭门。岸沙分路细，江南带云昏。山岂缘诗瘦，楼应厌市喧。前朝碑尚在，半已蚀苔痕。",
            "comment": ""
        },
        {
            "title": "次韵赵尉",
            "content": "世於吾道转崎岖，是与非耶一子虚。借得祁山两閒屋，一间分与月明居。",
            "comment": ""
        },
        {
            "title": "次韵宋尚书山居·亦乐堂",
            "content": "分得山云老一瓢，梦寒不记紫宸朝。无人画出閒中味，吟入梅花雪迳遥。",
            "comment": ""
        },
        {
            "title": "观稼西庵用文懿壁韵",
            "content": "太平只是丰年做，山雨不休公出游。卷野晴云堆作堵，翻匙香雪滑如流。人行黄犊夕阳外，诗在丹枫古渡头。老我无田归自种，可怜鹤怨贾胡留。",
            "comment": ""
        },
        {
            "title": "寄题赵德成东岩",
            "content": "好山倒合诗人管，新出东岩付此公。略向画图曾半面，石床定许听松风。",
            "comment": ""
        },
        {
            "title": "以嗜酒爱风竹卜居此林泉为韵作十小诗",
            "content": "吾心如铁石，命则薄於纸。藉口见古人，则亦赖有此。",
            "comment": ""
        },
        {
            "title": "次韵",
            "content": "海棠寂寂香埋玉，山雨浪浪负双足。闭门长憾虎头痴，对客不供貂尾续。径呼伯雅相拍浮，试坐毛锥三沐浴。满身花片为谁春，政欠太虚明月烛。",
            "comment": ""
        },
        {
            "title": "答吴尚书",
            "content": "今夕复何夕，翠笼蒲艾香。明朝做端午，节物追楚乡。客从何方来，寄我锦云章。江山渺何许，宛然挹清扬。忽忆老先生，方上千岁觞。北园竹万个，想见清簟凉。安得子列子，御我藓古傍。剧谈坐抵掌，一吐冰雪肠。当时写巴曲，本拟书数行。笔阁不得下，聊与歌慨慷。乃今亦复尔，歌短意则长。",
            "comment": ""
        },
        {
            "title": "又次韵",
            "content": "半夜江城久已谙，白眠眠处落烟帆。诗穷政有牛腰轴，身散宁为马口衔。时以酒浇胸磊磊，或嫌山似面岩岩。春田芜没归耕是，待与丰年赋载芟。",
            "comment": ""
        },
        {
            "title": "山庵",
            "content": "枯松煮瀑香可啜，野竹生萌甜可掘。山中道士归不归，一夜猿鹤老明月。",
            "comment": ""
        },
        {
            "title": "次韵赵端明万花园",
            "content": "风逗湘帘雪絮飞，池痕雨过麹尘肥。扬州十里春犹在，细柳营深解铁衣。",
            "comment": ""
        },
        {
            "title": "次韵程弟",
            "content": "一船月自不嫌贫，伴我荒湾理钓缗。归去莫横深夜笛，怕惊溪友与山宾。",
            "comment": ""
        },
        {
            "title": "此君室",
            "content": "俗士不足语，之子谁与娱。闭门但痴坐，尔辈宁可无。",
            "comment": ""
        },
        {
            "title": "梅花",
            "content": "雪压横枝卧浅波，三花五蕊不须多。平生为尔添诗兴，今日无诗奈尔何。",
            "comment": ""
        },
        {
            "title": "陶粹母夫人挽诗",
            "content": "戴君手持黄卿辞，邀我为作陶母诗。妇言妇德不出梱，纵有令则繇知。昆山生玉草木润，欲识其母观其儿。一经科自摘髭易，五丈夫子皆环奇。黄卿与世少谐可，老笔为写青琉璃。慨予一读泪如洗，酸风凄断漳淮湄。往年将父问里舍，病痱中道惊相持。秋山黯惨过县尹，取急欲谒谁何医。天方罪予不孝子，行未半驿翁阽危。云崩日落竟千古，永始此路行无期。尔时县尹有母遗，鲐背儿齿当期颐。潘舆佳日访桃李，一舍而迎聊遨嬉。人间仅仅几寒暑，亦已奔月归何时。暮云春树渺千里，同一哀痛难平治。此诗莫遣挽郎读，天荒地老松风悲。",
            "comment": ""
        },
        {
            "title": "题郭氏继一堂",
            "content": "径与三茅借一峰，自携周易听松风。隐居本为逃名诗，结入头衔却不中。",
            "comment": ""
        },
        {
            "title": "梅花",
            "content": "茅茨烟水隔孤村，雪冷谁敲月下门。只与梅花曾有旧，暗香时肯到洼尊。",
            "comment": ""
        },
        {
            "title": "次韵别友",
            "content": "砚香不肯与山留，雨浥寒花断送秋。后夜酒醒诗更好，淡烟荒草并渔舟。",
            "comment": ""
        },
        {
            "title": "山居七咏·乳泉",
            "content": "正尔清寒与世殊，地灵不受柳诗愚。昼长何似醒幽梦，碧玉壶深贮雪腴。",
            "comment": ""
        },
        {
            "title": "晚春",
            "content": "倦眼忽惊三月暮，杜鹃啼处绿阴多。春今且住为佳耳，雨不能晴将奈何。红紫只催人老大，苍浪莫怨命蹉跎。贫中政自难留客，赖有诗情尚不磨。",
            "comment": ""
        },
        {
            "title": "次韵梁粹中秋日雨",
            "content": "天公不吝常时月，每到中秋苦作难。醽醁又孤今夕醉，梧桐仍是去年寒。萍化风老鲈鱼梦，芦叶雨宜鸥鹭看。我欲与公天柱去，月明多处倚阑干。",
            "comment": ""
        },
        {
            "title": "用叶司理韵简赵尉",
            "content": "灞桥曾系雪中鞍，本自无愁可得宽。山雨吹灯留客醉，官梅隔屋挟诗寒。月明乌鹊占佳晤，莼老钙鱼梦故关。住近短墙通草径。却须时一过方干。",
            "comment": ""
        },
        {
            "title": "观荷",
            "content": "红红白白两娉婷，一种风流各黄刑。红亦非红白非白，阿娇微醉阿环醒。",
            "comment": ""
        },
        {
            "title": "有蟹无酒",
            "content": "左手持螯欠酒杯，枉烹郭索亦冤哉。老饕借尔为诗地，多病凭谁作睡媒。归钓兴随春浩荡，独醒人与月徘徊。渊明未必穷於我，薄有公田办秫材。",
            "comment": ""
        },
        {
            "title": "竹下",
            "content": "松阴竹影当行窝，日日扶筇一再过。与世无求干牍少，对人可语笑谈多。一夔一契付公等，某水某丘如我何。岁晚只愁年谷尽，杞其毋棘菊毋莎。",
            "comment": ""
        },
        {
            "title": "次韵程兄投赠",
            "content": "知无燕颔可封侯，索米长安亦强留。输与鲈肥菰叶滑，吴中风味老孤舟。",
            "comment": ""
        },
        {
            "title": "赵尉催筑秋崖",
            "content": "只尔三间屋，吾贫未易云。与山先定諡，有客屡移文。竹喜今年活，梅从隔坞闻。犹嫌灌园力，多为读书分。",
            "comment": ""
        },
        {
            "title": "挽曹侍郎",
            "content": "我昔识平川，初鸣偃室弦。议题春雨夜，探榜晚秋天。两柳今安在，枯梅画不传。向来诗酒地，独立意茫然。",
            "comment": ""
        },
        {
            "title": "题偶爱",
            "content": "溪云莫怪尘埃面，更与青山把一杯。未省此诗容写否，闻渠曾识谪仙来。",
            "comment": ""
        },
        {
            "title": "紫极宫用吕宗卿韵",
            "content": "云湿棋枰不堪着，满壑松寒鸟声乐。向来石鼎老弥明，松下无人启玄钥。",
            "comment": ""
        },
        {
            "title": "海棠盛开而雨",
            "content": "闭门十日雨淋漓，洗尽红香了未知。才一霎晴齐睡去，几何人见半开时。世无解语玉超脱，春欲负予金屈卮。自是晦明天不定，非干工部欠渠诗。",
            "comment": ""
        },
        {
            "title": "石孙偶中童科程弟有诗次韵",
            "content": "衰暮安能六出奇，桐孙赖出峄阳枝。九经库谩无遗读，千里驹宁不受羁。薄命久遭时俗熊，此心莫倚老天知。待归共买黄牛去，耕落烟村月一眉。",
            "comment": ""
        },
        {
            "title": "题刊匠图书册",
            "content": "黄金汉鼎青错落，绿玉秦玺红屈蟠。龙翔凤翥入刀笔，宝晋山林风月寒。",
            "comment": ""
        },
        {
            "title": "观梅",
            "content": "老树槎枒只一花，气条亦不放横斜。无风无雨无烟月，独立人间莫怨嗟。",
            "comment": ""
        },
        {
            "title": "五月初四大水",
            "content": "山云一夜雨，溪涨疾於飞。小市通为壑，幽居半及扉。木披龙有迹，墙断鹤无归。书帙方狼籍，谁看旧钓矶。",
            "comment": ""
        },
        {
            "title": "寄题龚国录见山阁",
            "content": "吾州百嶂千峰低，斗大山城去山咫。萦青缭碧玉四围，晓色苍寒莫烟紫。山中见山何足奇，此妙未容儿辈知。诸方不具顶门眼，宁了芥子藏须弥。我曾风月堂西醉，鞠草离离败人意。摩挲龛壁几屏篁，谁破天铿出岚翠。恨我不识今楚龚，丘壑可想崔嵬胸。凿开埋雨三三径，跳出撑云六六峰。骑{僵左换鱼}老仙滴诗砚，元气淋淳冰片片。翩然下视世间人，对面有山渠不见。",
            "comment": ""
        },
        {
            "title": "山居",
            "content": "春溪革湖漱山瓢，归卧藤阴藓迳遥。云气酿成巫峡雨，松声寒似浙江潮。书生与世例迂阔，山意向人殊寂寥。却喜庾郎贫到骨，韭畦时一摘烟苗。",
            "comment": ""
        },
        {
            "title": "出居十六咏·归来馆",
            "content": "归来遽云出，既出又归来。自处苟如此，渊明安在哉。",
            "comment": ""
        },
        {
            "title": "寄题赵德成东岩",
            "content": "空山谁可閒来往，自种梅花伴月明。小筑便为身后计，此奇千古未忘情。",
            "comment": ""
        },
        {
            "title": "次韵酬奚兄",
            "content": "但得梅花过一冬，那须圣酒送文穷。扬州不见梅花面，莫是何郎句未工。",
            "comment": ""
        },
        {
            "title": "送刘仲子就试",
            "content": "竹雨梧风满袖凉，踏槐仍逐众人忙。一觞共滴蟾蜍露，并遣五千书传香。",
            "comment": ""
        },
        {
            "title": "独往",
            "content": "黄冠野服随孤鹤，竹迳松冈共往还。不肯避人当道笋，相看如客对门山。穷居作计未为左，造物於吾本不悭。径扫石床供画寝，自怜诗骨尚坚顽。",
            "comment": ""
        },
        {
            "title": "次韵程务实见寄",
            "content": "客来问奚自，曰予自虞庠。有友猿鹤姿，与子鸿雁行。石崖郁崔嵬，玉洒高颉颃。昔为斗与牛，今为参与商。衔袖尺素书，寄此明月光。吾诗眇何似，鸡群之昂昂。唱予和者谁，一叫孤凤凰。孰云哙待伍，乃与国士双。大书适豪纵，深刻何炜煌。尚余烟雨痕，急埽莓苔墙。所嗟眼中人，未试肘后方。平生湖海气，收拾归短章。故虽百车渠，仅同一毫芒。极知不入时，面有半寸霜。再三约梅花，雪谷深韬藏。少须具笔砚，鼓枻凌寒江。君纫杜若佩，我制芙蓉裳。",
            "comment": ""
        },
        {
            "title": "石孙试童子郡广文赠之诗代赓为谢",
            "content": "不缘青紫不明经，科目多惭旧两生。三豕鲁鱼曾未学，一蜗蛮触已争名。栋梁材欲丘山重，沧海珠遗星斗明。未必童乌能辨此，乃翁先已荷陶成。",
            "comment": ""
        },
        {
            "title": "次韵牟监簿斋宫",
            "content": "蛮触追奔竞一豪，市朝酣战万灵鼍。斋房只在秋山外，吟卷自随明月多。问字人须烦谢绝，敲门僧亦莫谁何。竹宫曾见神君否，且乞天瓢为挽河。",
            "comment": ""
        },
        {
            "title": "观刈",
            "content": "秋来谁不负归田，炊玉尝新喜欲颠。乞我一年横短笛，太平有象是丰年。",
            "comment": ""
        },
        {
            "title": "送胡兄归岳",
            "content": "风饱横江十幅蒲，秋声正有玉花鲈，淮壖一梦雨中别，岳麓诸峰天下无。场屋抵须新议论，书堂更做好规模。未知雪径青灯夜，谁记临分岸岸芦。",
            "comment": ""
        },
        {
            "title": "次韵牡丹",
            "content": "洛阳儿女惜花残，认得愁痕入黛峦。夜雨正惊春冉冉，晴风欲堕玉珊珊。一诗自直加城璧，千时谁分径尺槃。烦与丁宁留醉在，窗绡深掩护轻寒。",
            "comment": ""
        },
        {
            "title": "立春日雷",
            "content": "出地奔霆便发声，寒花衰草亦欣荣。天公只要新群听，不等春来蛰已惊。",
            "comment": ""
        },
        {
            "title": "以人生五马贵莫受侵为韵送胡献叔守邵阳",
            "content": "民愚一何鼠，民怒一何虎。谨毋芟刈之，持以报九五。",
            "comment": ""
        },
        {
            "title": "春夜",
            "content": "酒不能多诗又尘，栏干月午夺何春。天寒莫到海棠瘦，一夜东风吹倒人。",
            "comment": ""
        },
        {
            "title": "道中即事",
            "content": "十日山寒雨不休，仆其痡矣得无愁。老夫自爱归程好，肯为春泥怨鹁鸠。",
            "comment": ""
        },
        {
            "title": "木稼",
            "content": "春日电光飞霹雳，元日奇寒雪盈尺。销琼融玉夜色凝，赑屃穹林矗僵立。鲛人泪滴珊瑚枝，通身擎出青琉璃。霜皮溜雨冻不解，无人报与春风知。晓光穿漏晴相射，锐士衔枚甲初卸。山人不读五行书，未省木冰吁可怕。",
            "comment": ""
        },
        {
            "title": "牡丹多不开花",
            "content": "不作花头多作丛，十分能有几分红。春工自不容人力，抱瓮穷年笑此翁。",
            "comment": ""
        },
        {
            "title": "与蔡吏部林直院别江楼",
            "content": "又抛蓑笠出山来，那得江鸥不见猜。一醉真成吞溟涬，三人曾共住蓬莱，翰林词伯玉为骨，直指绣衣霜作台。莫笑樵溪穷太守，短篷烟雨亦佳哉。",
            "comment": ""
        },
        {
            "title": "中秋",
            "content": "晓入云堂已起单，病留法喜太无端。当涂月拟中秋见，建邺水仍江上寒。与世不供三笑别，暮年转觉四并难。鸬鹚杓有铜花绿，最负今宵白玉盘。",
            "comment": ""
        },
        {
            "title": "次韵章太博迁匠丞不入",
            "content": "解颐鼎鼎得匡来，净洗诗脾万古埃。何以报君青玉案，谁其醑我紫霞杯。此生只可夸耕墅，小藁曾经到讲台。富贵自嫌吟骨瘦，底须雌甲问河魁。",
            "comment": ""
        },
        {
            "title": "春盘",
            "content": "莱服根松缕冰玉，蒌蒿苗肥点寒绿。霜鞭行茁软於酥，雪树生钉胜肉。与吾同味蔊丝辣，知我长贫韭俎熟。更蒸{左犭右屯}压花层层，略糁凫成金粟粟。青红饾饤映梅柳，紫翠招邀醉松竹。擎将碧脆卷月明，嚼出宫商带诗馥。赐幡羞上老人头，家园不负将军腹。人生行乐未渠央，物意趋新自相续。五十三翁日落山，三百六旬车转毂。不妨细雨看梅花，且喜春风到茅屋。",
            "comment": ""
        },
        {
            "title": "出居十六咏·着图书所",
            "content": "锺乳三千两，胡椒八百斛。笑杀出中人，破纸塞故屋。",
            "comment": ""
        },
        {
            "title": "次韵方蒙仲高人亭",
            "content": "老子可林壑，诸公自烟霄。缅怀归耕归，底用招隐招。",
            "comment": ""
        },
        {
            "title": "约刘良叔观苔梅",
            "content": "白玉为堂月一栏，何如茅屋雪中看。笑堪索否便堪醉，盟可寻欤不可寒。杜北春风惊婉娩，江南烟雨几悲酸。清香吹落骚人物，墨妙笔精并二难。",
            "comment": ""
        },
        {
            "title": "山家",
            "content": "明月相看未厌贫，好风无价一披襟。苔檐不扫少来往，两部鸣蛙草自深。",
            "comment": ""
        },
        {
            "title": "次韵郑总干",
            "content": "过从一笑酒瓶空，不是樵翁即钓翁。偶种竹成俱崛强，旋移花活尚神通。前身已化归辽鹤，醉帖犹传戏海鸿。新贵少年吾自老，世间白发几曾公。",
            "comment": ""
        },
        {
            "title": "小醉",
            "content": "日淡风恬独倚筇，一池草色自溶深。我犹未醉春先醉，政不关渠琥珀浓。",
            "comment": ""
        },
        {
            "title": "次韵久雨",
            "content": "老我不解事，束书别溪堂。宁知十日雨，换此两鬓霜。苔滑螾争席，云蒸蜗篆梁。移床夜避湿，仰见天隙光。长安亦何好，肯堕声利场。人情爱吾庐，对此良自伤。蚤知一官误，悔不三迳藏。沙觜竹万个，屋头木千寻。晴当相与屐，雨亦可以觞。毋令{上圭下黾}黾曹，张王喧我傍。",
            "comment": ""
        },
        {
            "title": "受诰口号",
            "content": "归我南山老不遭，孟亭几梦赭黄袍。强渠枉费平生力，不直君王一字褒。",
            "comment": ""
        },
        {
            "title": "次韵叶宗丞湘梅",
            "content": "双娥洒泣凝春竹，粉落脂残不忍妆。开作疏花寄幽独，雪中仍作楚骚香。",
            "comment": ""
        },
        {
            "title": "除夕",
            "content": "守岁团栾谢两侯，堆盘水陆有珍投。鲟香透白琼瑶片，虾醉殷红玛瑙钩。湩酪远分闽峤雪，枝柑犹带石桥秋。老饕兀兀陶陶外，一笑人间百事休。",
            "comment": ""
        },
        {
            "title": "答费司法",
            "content": "斐然偶成章，和者盖凡几。风骚李杜坛，可望不可至。而况濂洛徒，每叹吾已已。岂无愿学心，衰懦鼓不起。何方有神医，与我三换髓。道在一唯间，不在落笔驶。君谈何容易，仆也敢当此。平生一青灯，事半功则倍。遗书亦具存，言固不尽意。勉矣山林人，优哉聊卒岁。",
            "comment": ""
        },
        {
            "title": "题司理采芙蓉图",
            "content": "纫之以湘累秋兰之佩，载之以剡溪夜雪之舟。漱之以清冰寒露之壶，浇之以碧玉晴云之瓯。著童船尾书船头，荷化浦溆双飞鸥。新红如洗云锦稠，停桡伫棹香浮浮。薰风满座凉飕飕，醉面欲醒谁相酬。若有人兮眇中洲，把住月老叫不休。花亦问月愁水愁，何以了此蒹葭秋。蛟宫蛟宫夜泣悲灵修，鳞幢欲湿行云留。楚骚如水不可作，此意难以笔墨求，荡予桨兮涯之幽。",
            "comment": ""
        },
        {
            "title": "题曹兄耕绿轩",
            "content": "烟苍苍，水茫茫。鹁鸪唤雨蓑笠忙，春泥滑滑蒲稗长。驾犁叱叱牛力强，高田低田齐下秧。隔林人家炊黍香，有来馌者双屦忙。煮芹烧笋各有将，小休吾牛饭前冈。共洗老瓦沽村场，相与醉语墙下桑。此为豳诗第几章，转头{左禾右罢}稏秋风黄。呜呼吾人读书政如此，诸人读书不如睡。君不闻建隆圣人之玉音，者也之乎助何事。",
            "comment": ""
        },
        {
            "title": "社日以旱蔬食",
            "content": "骄阳挟融风，合力为此旱。南山肤寸云，六合望弥满。怒吹不待族，赤日行火繖。幽窗几长身，玉立拯萧散。中乾不自持，槁项何足算。以兹占西畴，可想一本稈。社公亦耐事，水旧不渠管。方勤玉食忧，不令屠牛坦。坐令宰平手，无肉醉町畽。但闻宽大书，已责宁使缓。龙湫有潜鳞，郁屈睡欲懒。移文颂风伯，九关谁可款。",
            "comment": ""
        },
        {
            "title": "大雨",
            "content": "蛰龙怒欲起春霆，并挟髯虬上杳冥。老色干云鳞甲动，苍皮粘雹爪痕腥。物方神变谁能测，山不高深亦有灵。谁与护持诗墨在，略无风雨损吾亭。",
            "comment": ""
        },
        {
            "title": "九日集清凉佳处",
            "content": "老笔盘空墨未乾，最佳处与着危栏。江山分与诸贤客，风雨专为九日寒。白发自惊秋节序，黄花曾识晋衣冠。未须诗较明年健，别做茱萸一等看。",
            "comment": ""
        },
        {
            "title": "以嗜酒爱风竹卜居此林泉为韵作十小诗",
            "content": "事有俄顷间，遗臭及万代。吾观於期人，不过一字爱。",
            "comment": ""
        },
        {
            "title": "又和晦翁棹歌",
            "content": "乘兴而来亦偶然，谁将阴壑作晴川。笋舆更问星村路，去看溪南一线天。",
            "comment": ""
        },
        {
            "title": "次韵宋尚书山居·醉陶轩",
            "content": "时复中之兴已高，是非一付与春醪。向来醉眼略四海，粗遍柴桑人姓陶。",
            "comment": ""
        },
        {
            "title": "雨中有感",
            "content": "山蛰惊尘已发声，移花移竹正忙生。相成老子一春事，只费天公几日晴。何以消忧惟酒可，无能为役以诗鸣。身其隐矣名安用，寄语诸贤月旦评。",
            "comment": ""
        },
        {
            "title": "堪笑",
            "content": "堪笑萧生入受遗，八年师傅不相知。偶离廷尉痴如昨，直等朱游知药罙。",
            "comment": ""
        },
        {
            "title": "刘逊子架阁饷江茶",
            "content": "琵琶亭下春寒夜，湿尽青衫竟为谁。江草江花恨何极，雪瓯如此却无诗。",
            "comment": ""
        },
        {
            "title": "次韵杨先辈古调",
            "content": "南山有於菟，雪齿双铜晴。雾深忽轩鬐，孤啸开青冥。槲林岁月老，犹有文炳名。胡为食牛志，无复当时英。吾闻杨仪之，笔落风雨惊。乃今已老矣，囊锦携一兵。平时号诗将，穷处围愁城。何当胾西昆，与尔樽南溟。高谈动星斗，万物皆欣荣。秋风吾亦归，空山多月明。",
            "comment": ""
        },
        {
            "title": "秋江引",
            "content": "水天一色磨古铜，落日欲没芦花风。双飞野鸭忽惊起，渔歌渐远秋江空。烟波渺渺无终极，中有江南未归客。短篷夜泊洲渚寒，孤雁横江声正急。",
            "comment": ""
        },
        {
            "title": "次韵陈诗郎谢送牡丹",
            "content": "手劚苍苔玉一栏，山家初见眼犹寒。移根莫厌凡红紫，只做春风一样看。",
            "comment": ""
        },
        {
            "title": "山中",
            "content": "人间久矣倦迎逢，归路牛羊带夕春。千点梅沈山店月，一溪烟咽寺楼钟。穷犹羞涩巉岩面，老自平夷磊磈胸。曾笑古人多晚谬，草庵虽小幸相容。",
            "comment": ""
        },
        {
            "title": "访僧",
            "content": "夏气仍清美，疏林绿未交。旧移花亚竹，新乳鸟争巢。池地多宜箭，山寮只盖茅。每思分一榻，从客借书抄。",
            "comment": ""
        },
        {
            "title": "閒居无瑕酬答假庭下三物作·竹答梅",
            "content": "不随桃李共争春，犹作疏花向花人。耸壑未妨吾独步，要看晚节玉璘珣。",
            "comment": ""
        },
        {
            "title": "次韵赵尉梅句",
            "content": "冰雪之晨草木屯，南枝亦有未招魂。一愁泥就孤山骨，正恐诗谈太不根。",
            "comment": ""
        },
        {
            "title": "除夜",
            "content": "春缸落面滑於油，旋泼醅来不用篘。穷鬼相随政相熟，莫题荼垒恼渠休。",
            "comment": ""
        },
        {
            "title": "次韵魏监丞鹿鸣诗",
            "content": "舍盖中堂肯治齐，山川人物凤师师。拔鲸牙一添宾贡，歌鹿鸣三乐圣时。郡有龚黄金玉汝，君为尧舜蓼萧斯。老农扣角风烟外，但播中和乐职诗。",
            "comment": ""
        },
        {
            "title": "赵玉汝自作戏墨见寄各题六言其上·鸜鹆",
            "content": "晴树暖以流憩，霜实饱而倦飞。何与人间世事，再三自整缁衣。",
            "comment": ""
        },
        {
            "title": "挽彭制机",
            "content": "场屋峥嵘气，虽平岂易干。江湖双鬓古，师友一灯寒。戍柝犹传檄，渔烟自钓竿。极知书有种，吾道未凋残。",
            "comment": ""
        },
        {
            "title": "立春",
            "content": "采燕双簪翡翠翘，巧裁银胜试春韶。东风已到阑干北，看见娇黄上柳条。",
            "comment": ""
        },
        {
            "title": "杨柳枝",
            "content": "风日春寒怯上楼，楼头烟缕拂帘钩。相看瘦尽浑无奈，一种风流各自愁。",
            "comment": ""
        },
        {
            "title": "憎蚋",
            "content": "火云烧空无处避，深入山林屏幽翳。松声竹影差可人，高枕石头眠薜荔。矇松欲堕无何乡，奇痒爬搔纷芰制。{甍下换羽}{甍下换羽}黑子着两股，劣视焦螟何琐细。苍头在旁具言状，谓特可憎是为呐。书飞夜息繁有徒，胚胎郁蒸育芜蘙。使彼为虺蛇之螫，则已焚於伯益之熭。惟其一蚊之睫有余栖，九牛之毛不足计。故虽离朱莫睹其翼而善飞，{遞辶换角左边}俞弗闻其声而工噬。盖天地万生，其么麽微眇未有尔若者。而小则抓麻姑之爪，甚或疥疡医之齐。岂非族虽微而猥多，形易潜而叵测。吁嗟先生归休乎，物固有时姑小憩。蚊蠛蠓，满乾坤，可奈渠何苦拥袂。一叶秋，群动闭，呐何之兮岂其殪。先生於时，融融泄泄。半枕风清，千山月霁。",
            "comment": ""
        },
        {
            "title": "次韵探梅首尾吟",
            "content": "三花五蕊把春来，缟袂谁将玉尺裁。世外风烟甘寂寞，胸中冰雪自崔嵬。提壶东阁诗仍在，检点南枝暖独回。已办藤溪泻寒月，三花五蕊把春来。",
            "comment": ""
        },
        {
            "title": "次韵汪少卿祷雪有感",
            "content": "梅梢了未知寒在，剪取清溪作雪飞。正草绿章笺玉帝，顿惊碧宙舞瑶妃。卖刀我亦耕侯土，歌裤今谁典客衣。想得夜窗春满袖，燕子彝香暖醉吟归。",
            "comment": ""
        },
        {
            "title": "次韵方蒙仲高人亭",
            "content": "吾侪磊块胸，所见不相远。借我竹外出，一榻供书偃。",
            "comment": ""
        },
        {
            "title": "次韵王尉致香",
            "content": "客有知吾癖，能分一雪凉。只将兰意思，自与梦商量。竹密雨声隽，窗深山意长。研朱对周易，老鼎亦英扬。",
            "comment": ""
        },
        {
            "title": "又和晦翁棹歌",
            "content": "桃花认得捕鱼船，醉着归来月满川。山鬼已磨苍玉碧，要留名字与风烟。",
            "comment": ""
        },
        {
            "title": "郡宅旧有飞泉湮废不治予接竹重理之",
            "content": "竹泉重理旧潺湲，能费亭前玉几竿。云卧半檐晴亦雨，雪飞六月午犹寒。野人久有烟霞癖，官屋何如天地宽。白传极知儿戏耳，一生水石作奇观。",
            "comment": ""
        },
        {
            "title": "君用致红梅云不开数年矣",
            "content": "山家已作枯槎看，带雪移来却自春。一夜揣摩花意思，宁将醉面向村人。",
            "comment": ""
        },
        {
            "title": "次韵海棠",
            "content": "残风剩雨今如此，莫遣胭脂雪满枝。洛浦梦酣花半醉，华清浴困手双垂。一杯而别亦何恨，十日之春能几时。不遇少陵休怅惋，醉中试作补亡诗。",
            "comment": ""
        },
        {
            "title": "次韵宋尚书山居十五咏·茶岩",
            "content": "壑底云香不等雷，便携石鼎与俱来。鹁鸠唤得西溪雨，顿得春从齿颊回。",
            "comment": ""
        },
        {
            "title": "跋至能所书西湖洞天事",
            "content": "圮上老人亲堕屦，衡山道士共联诗。向来此事亦多矣，我故於君了不疑。",
            "comment": ""
        },
        {
            "title": "夜梦至何许岩壑深窈石上苔痕隐起如小篆有僧",
            "content": "大杨风日春，小范林壑秋。去予几何年，各已如云浮。谁歌黄金缕，共醉白玉舟。梦中到蓬莱，名字留岩幽。宁知地下郎，草记天上楼。老石翠岚湿，古篆苍藓稠。摩挲踞虎兕，郁屈蟠蛟虬。想当得意时，落笔不自休。江山有二老，文字照九州。神物俨护持，剥蚀吾奚忧。是间定何许，玲珑窈相绸。云根与僧憩，雪罅如神锼。欲呼古时月，为洗今人愁。梦耶其非欤，起坐搔白头。",
            "comment": "：【原题】：\r\n夜梦至何许岩壑深窈石上苔痕隐起如小篆有僧谓予曰杨诚斋范石湖题也明日续洪舜俞登玲珑诗有几人记曾来老苔蚀琱锼之句恍然如梦因次韵记之 | 【注释】【原题】：夜梦至何许岩壑深窈石上苔痕隐起如小篆有僧谓予曰杨诚斋范石湖题也明日续洪舜俞登玲珑诗有几人记曾来老苔蚀琱锼之句恍然如梦因次韵记之"
        },
        {
            "title": "春日杂兴",
            "content": "渔翁樵叟自行藏，裹饭过从乐未央。扑满自缘钱作崇，鸱夷聊以酒为乡。老来愿弃人间世，病去欲荒墙下桑。黄犊不嫌人日雨，村村犁晓绿微茫。",
            "comment": ""
        },
        {
            "title": "次韵程弟",
            "content": "草堂四壁一瓢空，举世无人与我同。黄犊山南又山北，犁春犹有古人风。",
            "comment": ""
        },
        {
            "title": "次韵梅花",
            "content": "岁晚何人肯卜邻，梅於我辈最情亲。两山尽是经行处，一雪不知多少春。先后花随人意思，横斜枝写月精神。寒香嚼得成诗句，落纸云烟行草真。",
            "comment": ""
        },
        {
            "title": "次韵吴枢密乌衣园旧韵",
            "content": "旧家门巷绿岧嶢，尚忆狨鞯马意骄。金凿落沮未雀浦，玉丁东上紫宸朝。燕随往事秋萧瑟，雁带夕阳江泬寥。九日黄华晴亦好，底须风雨又潇潇。",
            "comment": ""
        },
        {
            "title": "芙蓉花",
            "content": "绿裳丹脸水芙蓉，不谓佳名偶自同。一朵方酣初日色，千枝应发去年丛。莫惊坠露添新紫，更待微霜晕浅红。却笑牡丹犹浅俗，但将浓艳醉春风。",
            "comment": ""
        },
        {
            "title": "上巳游显亲寺题其壁",
            "content": "属玉双飞水满塘，石炉柏子掩山房。一瓶瀑煮春风湿，只听松声意自长。",
            "comment": ""
        },
        {
            "title": "山居十首",
            "content": "我爱山居好，乾坤自一丘。牡丹新富贵，杨柳旧风流。妇喜醅新熟，儿夸麦有秋。人生行乐耳，身外更何求。",
            "comment": ""
        },
        {
            "title": "苦雨",
            "content": "翁自无田望有秋，有秋翁自饱齁齁。此愁不遣吾人管，欲遣何人管此愁。",
            "comment": ""
        },
        {
            "title": "山中用放翁韵",
            "content": "一盂之饭一盘蔬，底用横身犯毁誉。与世无缘空落落，登山有道但徐徐。体中不快惟读易，老去更贫常典书。四海谁知今夜月，梅花飘雪缟吾庐。",
            "comment": ""
        },
        {
            "title": "郑佥判取苏黄门图史园囿文章鼓吹之语为韵见",
            "content": "他山有高梧，摵摵入凉吹。物情竞趋新，不觉失故翠。吾生夫何如，坐为有身累。青山久蹉跎，白发竟憔悴。平生老瓦盆，笑我识丁字。为言已衰迟，有口不如醉。醉中当自知，生世略如寄。何为争市朝，以死博一愧。一杯为引满，遂及二三四。颓然乎林间，客去吾欲寐。",
            "comment": "：【原题】：\r\n郑佥判取苏黄门图史园囿文章鼓吹之语为韵见贻辄复赓载 | 【注释】【原题】：郑佥判取苏黄门图史园囿文章鼓吹之语为韵见贻辄复赓载"
        },
        {
            "title": "汪圣权自开寿域作小亭其前植桂环之谒予作扁",
            "content": "白头不了秋风债，桂穴锄云种一枝。与世今迷日五色，莫教地下有人知。",
            "comment": "：【原题】：\r\n汪圣权自开寿域作小亭其前植桂环之谒予作扁有诗云不分桂籍一毫月枉踏槐花十八秋其志亦楞可悲也已为题曰桂穴而系之诗 | 【注释】【原题】：汪圣权自开寿域作小亭其前植桂环之谒予作扁有诗云不分桂籍一毫月枉踏槐花十八秋其志亦楞可悲也已为题曰桂穴而系之诗"
        },
        {
            "title": "山行",
            "content": "声名空自落人间，要是龙鳞不可攀。春水白鸥多载酒，夕阳黄犊饱看山。老吾於传懒我癖，之子有诗忙是閒。四海流传如见问，为言飞鸟倦知还。",
            "comment": ""
        },
        {
            "title": "种松先公墓下",
            "content": "一壑风衰二十秋，俯行诘曲翳松楸。冢前无路草欲没，泉下有知山亦愁。翁仲不言关气运，衣冠如在想神游。何年夹道虬龙侣，泪湿春泥儿白头。",
            "comment": ""
        },
        {
            "title": "重题钓台",
            "content": "落帆曾傍芦花宿，借得先生月一滩。鸥鸟未忘吾道在，江山肯作故人看。树昏断岸潮声急，雪洗孤台石罅寒。最喜吾宗诗有派，每依苍石插樯竿。",
            "comment": ""
        },
        {
            "title": "又和晦翁棹歌",
            "content": "群仙曾此醉{左酉右光}船，插向苍崖不记年。蕙帐夜寒闻鹤语，人民城郭自堪怜。",
            "comment": ""
        },
        {
            "title": "内翰程端明挽诗",
            "content": "旋踵之间政事堂，挂冠神武一何忙。松风醉卧山前后，梅障留题春在亡。八十磻溪才事业，百年落水自平章。老天肯使斯文坠，剑履已空笙鹤翔。",
            "comment": ""
        },
        {
            "title": "次韵酬季兄",
            "content": "嗟哉蠹书鱼，生死文字中。向来阿房赋，谁奏明光宫。长江一帆雨，半世双鬓蓬。酒边得吾子，擘蟹谈秋风。江南有茅庐，册色相迎逢。",
            "comment": ""
        },
        {
            "title": "次韵谢兄馈李",
            "content": "往事转头如堕甑，独枕书眠知隽永。竹风风好直万金，不涉世间荣辱境。东山之屐北山移，坐觉室迩长相思。碧脆已冰烹伏雌，未害踏云来话诗。",
            "comment": ""
        },
        {
            "title": "赵龙学寄阳羡茶为汲蜀井对琼花烹之",
            "content": "三印谁分阳羡茶，自煎蜀井瀹琼花。数间明月玉川屋，两腋清风银汉槎。团凤烹来奴仆等，老龙毕竟当行家。相思几梦山阴雪，搜搅平生书五车。",
            "comment": ""
        },
        {
            "title": "去郡三思",
            "content": "我思种明逸，与帝自宾友。归眠青山云，未醒紫宸酒。谁何敢讥弹，乃有此健守。天心本无私，以一调众口。徙之嵩山阳，宁勿为法受。夫何狐兔群，能振霹雳手。此事关纲常，吾身竟何有。",
            "comment": ""
        },
        {
            "title": "此君室",
            "content": "可癯不可腴，可独不可俗。君看室中人，今已不趐足。",
            "comment": ""
        },
        {
            "title": "赵玉汝自作戏墨见寄各题六言其上·脊令",
            "content": "水落寒塘初冷，霜倒枯荷半倾。莫倚尾能涎涎，踏深一片秋声。",
            "comment": ""
        },
        {
            "title": "意行",
            "content": "小彴通幽径，半山生夕阴。鸟声花外急，春意柳边深。人事云无定，吾生日已沈。不知松作麽，也换去年心。",
            "comment": ""
        },
        {
            "title": "雪后梅边",
            "content": "与君只隔竹笆篱，踏雪过从自一奇。开口便遭花问当，老夫丑面了无辞。",
            "comment": ""
        },
        {
            "title": "光孝寺作茶供",
            "content": "一藤碎踏两山云，看尽朝岚与夕曛。留得如来舍身相，共敲苍雪了炉熏。",
            "comment": ""
        },
        {
            "title": "婺源道中",
            "content": "梦中绿遍谢家池，梦觉山村雪拥篱，尽道春寒花未在，晓来开到野棠梨。",
            "comment": ""
        },
        {
            "title": "次韵话别",
            "content": "一雨桐江滑，佳哉月一篷。归犹惭怨鹤，悔不蚤冥鸿。涉世书无用，寻山酒有功。诸人如见问，贫耳却非穷。",
            "comment": ""
        },
        {
            "title": "寄题盐城方令君摇碧阁",
            "content": "有山无水山枯杭，有阁无书阁未清。作计者谁三太息，美君於此四难并。宰官身落秋城柝，处士星寒雪墅耕。蚤晚樯竿插苍石，重拈秃笔与逢迎。",
            "comment": ""
        },
        {
            "title": "次韵行甫小集平山",
            "content": "欲将春睡了春閒，谁遣杨花点暮颜。世事不如眠白堕，人情何啻抵黄间。茫无措手句中句，悔已噬脐山外山。蚤晚定编长庆集，并教传写落乌蛮。",
            "comment": ""
        },
        {
            "title": "访张居卿不值",
            "content": "与客敲门野竹边，蹇驴何许兀吟鞭。苍头不访孤山鹤，素手空回剡曲船。书不疗饥聊尔耳，酒能作病岂其然。曾留一则山中话，可问南湖雪后天。",
            "comment": ""
        },
        {
            "title": "次韵山居",
            "content": "诸老鸣靴日上朝，有人幽处厌喧嚣。江乡十月稻成熟，茅屋一灯山寂寥。天不与生犀插脑，人今能风宝围腰。从吾所好宁相误，洙泗坛荒有玉条。",
            "comment": ""
        },
        {
            "title": "次韵梅花",
            "content": "云藏山坞坞藏梅，春意适从何许来。天与此翁娱寂寞，日携扶老上崔嵬。草堂须小难为客，霜月正高谁与杯。分上下番开自好，登临且莫遣诗催。",
            "comment": ""
        },
        {
            "title": "入村",
            "content": "宿雨初晴晓日晶，弥川满谷白云平。灿银堆裹素螺髻，画出江潮万里横。",
            "comment": ""
        },
        {
            "title": "次韵罗制干投赠",
            "content": "中秋明日是，雨色半苍崖。无月可吾子，有诗倾老怀。人间棋局面，身外酒生涯。莫及边头事，谁知浊与淮。",
            "comment": ""
        },
        {
            "title": "道中",
            "content": "山寒苦厌连宵雨，溪滑顿添兼尺水。舆行两驿费十程，篷卧一篙余百里。世事乘除类如此，人生俯仰知何似。紫螯美不负秋风，但愧前头子陵耳。",
            "comment": ""
        },
        {
            "title": "次韵閒中",
            "content": "区中何日了尘缘，落草牛须蓦鼻穿。乾没一生空岁月，见成三迳老风烟。山林有味从今我，钟鼎无心付老天。田彼南山多种豆，不愁饥火苦相煎。",
            "comment": ""
        },
        {
            "title": "效茶山咏杨梅",
            "content": "五月梅晴暑正袢，杨家亦有果堪攀。雪融火齐骊珠冷，粟起丹砂鹤顶殷。并与文园消午渴，不禁越女蹙春山。略如荔子仍同姓，直恐前身是阿环。",
            "comment": ""
        },
        {
            "title": "跋至能所书西湖洞天事",
            "content": "西湖天下奇绝处，定有老仙时下观。重来俯仰已陈迹，但见孤山烟雾漫。",
            "comment": ""
        },
        {
            "title": "次韵牟监薄",
            "content": "秋声满院有谁来，亦欲从君话老怀。隔竹已敲茶臼雪，不知何日又清斋。",
            "comment": ""
        },
        {
            "title": "次韵徐宰题岳王祠",
            "content": "杀气犹缠岳字旗，秋风铁马已南归。和之一字误人国，今且百年遭祸机。白骨自荒公论在，青山良是物情非。羊腥犬秽长陵土，泪落囊封御笔依。",
            "comment": ""
        },
        {
            "title": "送程伯茂佥书武昌",
            "content": "平时浪说笔如杠，谁不玉堂云雾窗。采石月明才夜讲，武昌鱼美又春江。洲横鹦鹉天为限，灶列貔貅阵未降。重国西门烦老檄，秋风莫倚暗埋椿。",
            "comment": ""
        },
        {
            "title": "猫叹",
            "content": "雪齿霜毛入书图，食无鱼亦饱於菟。床头鼠辈翻盆盎，自向花间捕乳雏。",
            "comment": ""
        },
        {
            "title": "入村",
            "content": "闭门觅句每无悰，句在茅茨烟雨中。和烟和雨收拾取，等晴却写与东风。",
            "comment": ""
        },
        {
            "title": "道中连雨",
            "content": "尘蚀貂裘敝，吾生奈尔何。雷声春蛰怒，山意暮寒多。穷不弹长铗，归应负短蓑。自知机事浅，或可共鸥波。",
            "comment": ""
        },
        {
            "title": "送吕提干并简谢泉",
            "content": "山云一夜雨，称放过阊船。坑发宁遣圹，民贫不为钱。范碑秋寺古，楚观暮江前。寄谢东山老，灵砂并欲仙。",
            "comment": ""
        },
        {
            "title": "用韵简赵尉无牡丹",
            "content": "乱山深处有谁来，诗砚荒寒一寸埃。特未可知天下事，断无相负掌中杯。人传梅隐近人幙，我但糟丘高筑台。竹友松朋真耐久，可曾将口问花魁。",
            "comment": ""
        },
        {
            "title": "敬亭道中",
            "content": "小谢曾临郡，山应自识诗。空余春草梦，无复敬亭碑。暝色如相觅，秋云不受吹。买鱼寻宿处，烟水有茅茨。",
            "comment": ""
        },
        {
            "title": "寄题章氏起青楼",
            "content": "结楼多与青山对，却是青山不对渠。见说蜃岩排闼入，一窗晴色共残书。",
            "comment": ""
        },
        {
            "title": "次韵郑省仓",
            "content": "归去来兮月一船，世途难似上青天。烟蓑自与轻鸥狎，却在风涛阿那边。",
            "comment": ""
        },
        {
            "title": "次韵十二神体",
            "content": "鼠技歇穷谁比数，牛衣政可眠春雨。虎窥九关高莫扪，兔秃千毫老无补。龙婴鳞逆事可惊，蛇画足添心独苦。马宁坂下困盐车，羊勿梦中翻菜圃。沐猴从尔楚入冠，荒鸡宁起刘郎舞。狗监无烦诵子虚，豕亥纵分不取。鼠穴不能容窭数，牛角自歌深夜雨。虎头肉食飞者谁，兔窟趺居狡何补。龙籍亦何终当还，蛇杯生疑空自苦。马曹误我盍归田，羊羹祸人宁学圃。猴拳蕨嫩鲜可烹，鸡毛菜香醉言舞。狗尾时时遣续貂，豕白献惭吾不取。",
            "comment": ""
        },
        {
            "title": "社日益明叔见过",
            "content": "溪云酝酿社公雨，肯踏寒莎过阿戎。亦有小诗拈未出，且携瀑布煮春风。",
            "comment": ""
        },
        {
            "title": "简王尉借书画",
            "content": "雪屋灯寒费廿年，春拜悔不早归田。书无灵圣今犹尔，句有神奇亦偶然。如此溪山那得酒，幸而风月不论钱。三三习气除难尽，忽忆朱家书画船。",
            "comment": ""
        },
        {
            "title": "用韵还学者诗卷",
            "content": "制芰以为衣，缉荷以为屋。樵水秋夜寒，悲风入琴曲。不怨山泽癯，有道式金玉。百年肘屈伸，万事手翻覆。拙哉富贵人，胡椒不论斛。何如遗编诗，自足寄幽独。贫者士之常，前言炳如烛。",
            "comment": ""
        },
        {
            "title": "饮荼蘼花下招蔡公庆",
            "content": "春工管不了霓裳，风自南来占取香。一夜谢池晴雪满，无人说与蔡中郎。",
            "comment": ""
        },
        {
            "title": "次韵赵尉梅句",
            "content": "疏花不受世间寒，得圣之清自可餐。今日湖山人已朽，何如茅屋雪中看。",
            "comment": ""
        },
        {
            "title": "闻雨",
            "content": "夜闻一霎两霎雨，春着村南村北花。紫绵扑扑海棠蕾，翠毯茸茸沙蒋芽。游芳要非老者事，幽意自属山人家。东风莫漫尽桃李，留与绕屋深桑麻。",
            "comment": ""
        },
        {
            "title": "山家",
            "content": "午阴蒙密路萦纡，两两丽黄对引雏。自可曲肱惊短梦，南山丛薄有於菟。",
            "comment": ""
        },
        {
            "title": "始见台章弹予面目可僧唇吻可畏",
            "content": "生无燕颔可封侯，贫有牛衣可省愁。老矣江湖双短鬓，悠哉天地一归舟。野夫畴昔友麋鹿，人世是非风马牛。口角雌黄吾岂敢，并忘皮裹有春秋。",
            "comment": ""
        },
        {
            "title": "过楚道人舍",
            "content": "纷纷俗子俗到骨，对面有山那得看。不料楚髯能辨此，夜深月冷石阑干。",
            "comment": ""
        },
        {
            "title": "道中即事",
            "content": "对灶何妨客燎衣，溪翁且莫键柴扉。日之夕矣樵风冷，觳觫一牛将犊归。",
            "comment": ""
        },
        {
            "title": "次韵王尉白事幕府",
            "content": "一痴便了公家事，尽可与诗宽作程。书册不嫌官屋冷，香匜相对歙溪晴。熟知白鹭难为伴，烦见青山且寄声。此别不过旬日耳，又携孤啸上江城。",
            "comment": ""
        },
        {
            "title": "接花",
            "content": "楚箨并刀杜雨前，掇红接紫自年年。颠风稗子僧成佛，白日灿柯人诈仙。半霎时移愚智性，一丸泥夺化工权。可怜人自生荆棘，却变初心失本然。",
            "comment": ""
        },
        {
            "title": "陪汪少卿游紫阳次梁粹韵",
            "content": "此行许老亦津津，连夜催将雪树春。溪隔更无尘土事，山矜便识谪仙人。云依栏过香仍湿，墨带冰磨句转新。丘壑自容吾入社，不论五马两朱轮。",
            "comment": ""
        },
        {
            "title": "读折诗效其体",
            "content": "人生有穷达，不系才不才。造物所付与，圣贤不能回。君看孔孟氏，遇世何如哉。岂其有不如，王驩与醒{魁换隹}。以兹自忖度，所遭已逾涯。前瞻固不反，后顾又可咍。同时第进士，或未离藁莱。归来亦云幸，潇散月下杯。山池芰荷过，野岸芙蓉开。幅巾一筇竹，适可眠秋崖。",
            "comment": ""
        },
        {
            "title": "送别史佥",
            "content": "二月寒如此，君胡不少留。夕阳随水去，春草泥人愁。江上三年别，诗边两鬓秋。折腰贫尚尔，天地一扁舟。",
            "comment": ""
        },
        {
            "title": "种瑞香",
            "content": "自种幽香傍短棂，荷锄政用雨冥冥。山家安得瑞龙脑，春事不专红鹤翎。持身东风论甲乙，与遮西日费丁宁。何年得似熏笼锦，茗碗时时为乞灵。",
            "comment": ""
        },
        {
            "title": "寄题章氏起青楼",
            "content": "寒青拔起二千石，山是一分云一分。切莫向渠谈世事，怕渠说与沈休文。",
            "comment": ""
        },
        {
            "title": "离括日子安汤卿子贯同宿天宁",
            "content": "数月苍州住，山犹有故情，雨如知去日，诗亦了行程。官柳因寒损，僧茶带雪清。怕无书信便，一夜语连明。",
            "comment": ""
        },
        {
            "title": "春词",
            "content": "翠鼎香深旋作花，余酲牵梦几还家。梦中记得春池绿，曾共丁宁下番花。",
            "comment": ""
        },
        {
            "title": "元日",
            "content": "坎止流行一任他，年华其奈老夫何。贫知醉有回天日，早得閒为却日戈。野烧青归烟仿佛，溪痕晴涨雪坡陀。屠苏只对梅花饮，茅屋竹篱春意多。",
            "comment": ""
        },
        {
            "title": "挽曹侍郎",
            "content": "笔橐上严宸，真为侍从臣。袖中周礼在，言外孔堂春。亟草閒居赋，宁惭勇退人。空余文作冢，书带已成尘。",
            "comment": ""
        },
        {
            "title": "式贤和杜夔府百韵过余秋崖下大篇舂容笔力乃",
            "content": "林壑黄昏外，衡门紫翠边。火耕今已老，云卧几何年。棋敛将残局，篙回兴尽船。画麟真已矣，骑犊适悠然。野性难拘束，时情易变迁。独携青玉杖，自拾锦囊篇。磊块心逾小，崎岖智未圆。别营三径草，规作一壶天。纸帐岚霏重，崖花雨滴偏。到头新岁月，行脚旧山川。鹤冷通房宿，猿愁隔树悬。菊餐金颢露，藓当水衡钱。尽懒从吾睡，虽穷不受怜。半生资马磨，三叹向龙泉。霜槛千林瘦，春灯四壁穿。阴霾知病骨，寒意入诗肩。竹母谁分种，茶僧略具员。对山徐自遣，与世久无缘。风月於人厚，云霄不尔便。接筩通暗溜，洗砚试轻烟。未暇思身后，何如了目前。閒为真富贵，健是小神仙。夜磬番僧讲，秋帆贾客传。远游天漠漠，危诵水湲湲。垦陇时同吃，分溪手自煎。山厨尊土菌，石鼎鄙荤膻。爱此窗三尺，宽于室九筵。忽惊南牧马，吹过逆风鹯。圣日清如许，妖星竟不悛。闾阎飞羽檄，江汉足予鋋。哀痛丝纶诏，英雄将相权。旄头森似彗，骏骨讵如挛，朋党相仍斥，诛求一切蠲。中庸方谨独，无逸不游畋。天意忧勤甚，人知性命全。抡材虞稷契，迈德汉文宣。定乱连三箭，扶颠在一贤。戍兵增灶万，侍女出宫千。置栅从人欲，开榛自我先。民劳鱼泼刺，版筑骑蹁跹。傅野亲持锸，虞琴幸改弦。经营联砦壁，形胜借蹄筌。有备曾微此，无谋莫甚焉。貉缘熊道误，骥或蚊封还。急务歌常武，清谈绝又玄。腐红销铠甲，稚绿失桑田。老子今元亮，何人昔鲁连。三边今按甲，一饭许烹鲜。鄂渚骸平垒，荆州指掬舷。竟孤明月约，难染碧云笺。稍喜妖氛退，重为逸兴牵。幽人甘寂寞，佳客慰迍邅。松桂深培养，诗书肯废捐。披胸呈突兀，迸齿落清涟。巨迹宜瞻华，灵源盍导瀍。孰能当北面，何事过东阡。英妙奔前辙，吾衰懒后鞭。一言开蠖濩，千里对婵娟。莫作沾泥絮，端如蜕壳蝉。江湖情浩荡，风雪语连绵。隽永才残藁，奇温只破毡，水声湘浦瑟，梅片寿阳钿。尚觉山如画，何堪笔似椽。交游分半席，谈笑俯层巅。共指辞章病，宁无宝剂痊。性根如有棘，业语漫生莲。到海江千折，撑空石一拳。氄毛卑燕雀，鬐鬣奋鲸鳣。龟玉毋须藉，龙驹不用鞯。文心聊尔尔，道脉始涓涓。霁月行濂水，春风入孔壖。训言今具在，文字肯相缠。鵰老秋方击，鱼鳏夜不眠。麦维经岁茂，谷亦得霜坚。我辈宁迂阔，人皆斗小妍。几多花蔼蔼，轻薄蝶翩翩。垂世何关此，留情盍审旃。书林窥秘宝，典册上台躔。余事轻王粲，微名老郑虔。六经皆鼓吹，万象尽鎔甄。不尔鸾胶续，空令兔颖骈。晓行温草卷，夜读绝韦编。文会吾何有，诗盟讵敢专。驽材谙旧路，惊羽落虚弦。虽乏三年艾，犹能一指禅。意存图自省，言到亦忘诠。但使我为我，不几燕伐燕。虫鱼真琐碎，鸿鹄要孤骞。国步今宁谧，乡情赖款延。地炉煨熟火，野饭奈饥涎。已扫秋风榻，其如雨夜鹃。淄渑工滥载，管鲍阙周旋。大雅推邹鲁，长年问偓佺。极知荷坞陋，渐慨芰裳褰。苹聚呦呦鹿，沧连跕跕鸢。襟期将子共，礼数莫吾愆。上圣天同大，中兴石可镌。庙廓春郁穆。岩穴草葱芊。人好鸟还好，身孱气不孱。兴来频写寄，一一尚能铨。",
            "comment": "：【原题】：\r\n式贤和杜夔府百韵过余秋崖下大篇舂容笔力乃劲于其归也聊复效颦 | 【注释】【原题】：式贤和杜夔府百韵过余秋崖下大篇舂容笔力乃劲于其归也聊复效颦"
        },
        {
            "title": "出居十六咏·饭牛庵",
            "content": "宁与崖下人，烟雨耕牵确。读书亦何为，谨勿累吾角。",
            "comment": ""
        },
        {
            "title": "阻雪",
            "content": "风烟两人借，此岭复南岗。阴石无霜滑，寒梅未雪香。逢山贪看画，得句不成章。月下门须掩，多应说短长。",
            "comment": ""
        },
        {
            "title": "感怀",
            "content": "曩昔行藏已熟筹，最为一策是无求。看人面孔有何好，如此头颅只麽休。草草园庐山北住，匆匆岁月水东流。莫因一片梧桐叶，瘦损能诗沈隐侯。",
            "comment": ""
        },
        {
            "title": "次韵酬洪监仓",
            "content": "我辈从来不入时，知心粗有砚相随。肯分雪屋十年梦，写作秋山一段奇。帘静堂深无比客，岁寒亭老有先师。梧桐带晚西风起，笑指床头铁蒺藜。",
            "comment": ""
        },
        {
            "title": "溪行",
            "content": "烟埋草堂路，雨暗梅花村。起寻南溪翁，隔此一水浑。独酌固自佳，业已携山尊。我醉即翁醉，何必亲与言。",
            "comment": ""
        },
        {
            "title": "感怀",
            "content": "四壁空空长物无，松风之外复何须。竹夫人爽夜当直，木上座癯新给扶。老去云山空跌宕，秋来风月不支吾。何人能败吟诗兴，自在成章不欠租。",
            "comment": ""
        },
        {
            "title": "郑佥判取苏黄门图史园囿文章鼓吹之语为韵见",
            "content": "肮脏自山林，伊优自朝市。是耶其非欤，一笑付图史。纷华勿与战，深沟闭坚垒。岁月曾几何，折北俱披靡。问君胡能然，待以不争耳。北山有微行，聊足屣吾履。未莎者维菊，未棘者维杞。撷之复湘之，寒绿冰人齿。秋声在树间，饷我一睡美。谁其惊周公，山鸟亦逝矣。",
            "comment": "：【原题】：\r\n郑佥判取苏黄门图史园囿文章鼓吹之语为韵见贻辄复赓载 | 【注释】【原题】：郑佥判取苏黄门图史园囿文章鼓吹之语为韵见贻辄复赓载"
        },
        {
            "title": "旧传有客谒一士夫题其刺云琴棋诗酒客因与谈",
            "content": "痴书到底成何事，只有穷愁上鬓丝。铸错空糜六州铁，补鞋不似两钱锥。谁欤莫逆溪山我，幸甚无能诗酒棋。依旧挂书牛角去，笑渠到底是书痴。",
            "comment": "：【原题】：\r\n旧传有客谒一士夫题其刺云琴棋诗酒客因与谈笑戏成此诗 | 【注释】【原题】：旧传有客谒一士夫题其刺云琴棋诗酒客因与谈笑戏成此诗"
        },
        {
            "title": "宿芙蓉驿",
            "content": "凤皇山下芙蓉驿，零落残碑半蚀苔。黄鸟有时穿户过，青山地数摺溪回。麦秋天气半明暗，蚕月人家忌往来。俯仰十年如梦耳，旧题剥落已尘埃。",
            "comment": ""
        },
        {
            "title": "次韵郑佥判",
            "content": "十亩山园赋遂初，左花右竹了无余。择阴老我自麋鹿，甘带何人不蝍蛆。佛社独容陶令醉，帝城难作子公书。行山且不携诗卷，只许鸱夷载后车。",
            "comment": ""
        },
        {
            "title": "次韵秋夜",
            "content": "雨浥浮梁逗碧纱，短更催睡不停挝。一声雁带塞愁过，八月槎随乡信赊。别后故人频入梦，秋来燕子已还家。相逢却喜诗无恙，醉墨淋漓黑老鸦。",
            "comment": ""
        },
        {
            "title": "早春山中",
            "content": "竹边门自不须关，留与山云共往还。芳草初齐梅点点，绿丝茸地鹿胎斑。",
            "comment": ""
        },
        {
            "title": "雪后梅边",
            "content": "玉蕤五出是天姿，六出时时更绝奇。夜半同参雪花去，春风元自不曾知。",
            "comment": ""
        },
        {
            "title": "出居十六咏·便是山",
            "content": "东皋或巾车，西园亦飞盖。以我方古人，两脚大自在。",
            "comment": ""
        },
        {
            "title": "山行",
            "content": "亦笑先生蔬一槃，云沈作坞卧荒寒。童颜并已无班白，槁面旧曾如渥丹。底用鱼烹双素尺，共知鹤化一黄冠。芙蓉冷落秋萧索，只有篱花耐久看。",
            "comment": ""
        },
        {
            "title": "次韵辟雍同舍用予魁字韵",
            "content": "行辈参差落后来，未经老笔扫氛埃。閒知天地摩铜狄，莫误春秋著玉杯。断藁略堪供酱瓿，骚人径欲筑诗台。更烦同舍郎题品，只欠同年旧榜魁。",
            "comment": ""
        },
        {
            "title": "题登云约",
            "content": "昨夜秋风到汉庭，又催鹏翮上青冥。同年前有三人杰，浑化今联行佛经。路入桂花通月府，笔摇霜气动文星。宫商十四弦俱应，总向祁山一处听。",
            "comment": ""
        },
        {
            "title": "时事",
            "content": "閒身久矣属烟波，时事谁传到钓蓑。无一可忻真老矣，有三太息奈渠何。君为尧舜宁非幸，人在羲皇不啻过。击壤共歌年谷熟，此生帝力已居多。",
            "comment": ""
        },
        {
            "title": "寄史监丞",
            "content": "云卧空山抱月明，不将此手揖公卿。诗狂肯换五花马，酒兴径乘双玉瓶。老子胸吞云梦泽，夜寒笔卷雪涛声。三生杜牧能容否，醉眼何妨一笑横。",
            "comment": ""
        },
        {
            "title": "过湖",
            "content": "才出城来便不同，绿杨微指藕花风。过湖船用百钱买，卧看云归南北峰。",
            "comment": ""
        },
        {
            "title": "梅花",
            "content": "近看遥见总风标，不拣疏村自断桥。大士定中蒙素衲，太真浴起却红绡。别修花史为题品，高倡离骚伴寂寥。岁晚道人心似铁，爱香怜影尚魂销。",
            "comment": ""
        },
        {
            "title": "再用韵约式之",
            "content": "已扫秋庭月，蹇驴来未来，一官连我俗，双眼向谁开。书癖工为崇，诗穷不受催。是中惟酒可，到手莫停杯。",
            "comment": ""
        },
        {
            "title": "梅花十绝",
            "content": "日日寻梅未肯春，几番和月倚吟身。一枝斜入丛篁裹，人不见渠渠见人。",
            "comment": ""
        },
        {
            "title": "雁来红",
            "content": "秋入山篱叶正丹，老天浑误作花看。不知宋玉今何似，雁欲来时霜正寒。",
            "comment": ""
        },
        {
            "title": "月下",
            "content": "月明正午一声雁，山静如秋两袖风。鹤与苍头齐睡着，无人知我此山中。",
            "comment": ""
        },
        {
            "title": "暑不杂兴",
            "content": "一刻之间值万金，苦无人可共幽襟。几年不作西湖想，听得啼莺不自禁。",
            "comment": ""
        },
        {
            "title": "墐屋",
            "content": "旋墐山寮准备冬，石炉松火尽从容。功名那及生前酒，机会多如饭后钟。谁寄一诗同保社，自将千竹比侯封。客来欲觅秋崖去，知在白云何处峰。",
            "comment": ""
        },
        {
            "title": "次韵郑省仓",
            "content": "雨过苔矶片月新，黄琉璃簟岸纶巾。平生不负杨临贺，半夜谁呼祈孔宾。堪傲轩裳中酒圣，表污笔砚论钱神。北山猿鹤应惊怪，已学尘埃不可亲。",
            "comment": ""
        },
        {
            "title": "代赠",
            "content": "碧玉香深冷翠篝，梦魂不到玉搔头。暮天欲雪寒如此，且问梅花愁不愁。",
            "comment": ""
        },
        {
            "title": "僮有弹鹭置池上者予解其缚纵之而不去盖不饮",
            "content": "烟藤羃羃惊蛇蛰，雪羽飞飞群鹭集。相莜抱子林欲深，经始营巢茅未葺。衔枚适与恶少逢，落弹不虞奇祸及。毳残玉点偶赊死，颈曲银钩竟遭执。急呼解缚纵使归，胡自拘囚长竚立。白苹久失鸿雁洲，红豆不窥鹦鹉粒。申胥并日负秦庭，庄舄愁吟思越邑。云何垂翅但摧颓，岂欲言情辄於悒。子其休矣勿介介，山曰归哉宁汲汲。放之云壑卧萝茑，期以春皋伴蓑笠。临去一语更丁宁，从此谨毋轻出入。",
            "comment": "：【原题】：\r\n僮有弹鹭置池上者予解其缚纵之而不去盖不饮不食拳立而不徙者七八日作诗返之故巢 | 【注释】【原题】：僮有弹鹭置池上者予解其缚纵之而不去盖不饮不食拳立而不徙者七八日作诗返之故巢"
        },
        {
            "title": "热",
            "content": "脱巾无计避炎熇，安得长风上泬寥。自浴寒泉眉子砚，时浇苍石胆瓶蕉。老来转觉身为累，贫甚岂为山可樵。坐想草亭新竹上，一林碎月玉翛翛。",
            "comment": ""
        },
        {
            "title": "初秋",
            "content": "残暑何时退，秋风日夜生。已嫌湘簟冷，稍觉楚天清。山路晴犹湿，星河夜自明。时闻梧叶落，一似打门声。",
            "comment": ""
        },
        {
            "title": "山居十首",
            "content": "我爱山居好，畦蔬手自耘。鸟声穿户过，鹤唳隔村闻。石溜浑如雨，溪船尽是云。烦君谢逋客，不用北山文。",
            "comment": ""
        },
        {
            "title": "江尉见过",
            "content": "梦笔诸郎住笔峰，断桥春水肯过从。千岩万壑真仙吏，两屦一蓑予老农。铁硬脊梁长偃蹇，糊涂面目易迎逢。半生误我难相误，只许秋崖独自惷。",
            "comment": ""
        },
        {
            "title": "题董一之花木杪",
            "content": "君不见王子猷，剡溪夜雪之孤舟。此翁百好不入眼，而雅与竹深相投。君不见陶渊明，徽弦不具之古琴。东篱把菊偶然耳，人或作图传至今。吾何曾识董一之，於此略已心相知。事治好春绕庵屋，岂有俗子能尔为。江风山月无尽藏，时一吐出胸中奇。与茶作经花作谱，铨次蘅若兰荪蓠。秦碑晋帖了真赝，砚石错落书参差。迩来抄注到侪友，唾视钱癖何人斯。长卿但有四立壁，无一持赠长嗟咨。烦为传声语花草，倘可千里同襟期。吾闻奇章公石李成画，在庐九老湘九疑。烟云渺绵不可状，世乏佳士当归谁。君其持以问太空，所不与者如此诗。",
            "comment": ""
        },
        {
            "title": "杂兴",
            "content": "百年一瞬息，万事皆尘埃。所以身后名，不如掌中杯。山园足花草，雨露相先开。独有崖下松，春风不曾来。青林晓霜重，百卉颜如灰。苍然五大夫，郁郁何佳哉。佳花费事治，十无二三本。恶草时埽聊，已复相苯{上艹下尊}。试尝问园丁，否泰乃尔反。渠方倚锄笑，谓我见事晚。老天亦何心，生化日衮衮。",
            "comment": ""
        },
        {
            "title": "葛帐",
            "content": "水纹湘簟碧云厨，从旧诗穷一例无。豹脚群飞相料理，尘毛并落不支吾。泠然欲作乘风兴，老去谁临却暑图。付与北窗黄葛帐，逍遥略与世人俱。",
            "comment": ""
        },
        {
            "title": "宋君挽词",
            "content": "持家不废夜窗书，未了功名志竟违。是处青山曾对饮，祗今白羽为谁挥。杨花乱落春无极，燕子重来人已非。手斸苍烟营葬地，可堪晴树转斜晖。",
            "comment": ""
        },
        {
            "title": "雨花台",
            "content": "孤云落日倚西风，历历兴亡望眼中。山入六朝青未了，江浮五马恨无穷。客愁已付葡萄绿，迳雨空余玛瑙红。我亦欲谈当世事，无人唤醒紫髯翁。",
            "comment": ""
        },
        {
            "title": "汪校正送鹦鹉",
            "content": "山中寂寞无与语，陇客适从何许来。每慨俗人言少味，宁知凡物忌多才。关山坐隔月千里，湖海相忘酒一杯。毕竟与渠毛羽别，窥檐群雀漫惊猜。",
            "comment": ""
        },
        {
            "title": "即事十首",
            "content": "记得秋风此削瓜，偶遗子亦自成花。生生造化无终极，但有根芽未可涯。",
            "comment": ""
        },
        {
            "title": "叶秘书致白龙涎",
            "content": "闭门老去着幽禅，趺坐时参柏子烟。书册懒随黄犊角，岩霏宁识白龙涎。蓬莱山复在何处，杞菊赋今谁与传。不道宝书天尺五，肯分风月到林泉。",
            "comment": ""
        },
        {
            "title": "转孙初生程弟有诗次韵时予头风适愈",
            "content": "一庵深掩两三峰，白发从渠自不公。但有孙同开口笑，纵无檄亦愈头风。鸢肩火色非吾事，牛背烟霏在眼中。要识之无堪底用，归锄荷月且扶翁。",
            "comment": ""
        },
        {
            "title": "感怀",
            "content": "拄入风烟更一层，瘦藤对倚玉崚嶒。左花右竹自昭穆，春鹤秋猿相友朋。五亩园为终老计，半间云住在家僧。蹲鸱生奶菰如臂，莫道山翁百不能。",
            "comment": ""
        },
        {
            "title": "山中",
            "content": "已付身心毕意空，念头了不到穷通。即愚宁免日三省，是圣未妨时一中。物外禽鱼相尔汝，生前鸟兔几西东。谁云双手都无用，自种山田岁便丰。",
            "comment": ""
        },
        {
            "title": "元日立春",
            "content": "糟床夜压真珠红，摩挲醉面迎春风。春来春去无终极，能费几筹蔓菁菘。既无长绳可以系白日，又无大药可以玄双蓬。何怪乎玉雪可怜之孺子。忽颓然风霜不贷之衰翁。百年长短一兵貉，曾不芥蒂崔嵬胸。若夫塞翁失马，楚人亡弓，此事细甚焦螟同。使吾冠冕佩玉於庙廓之上，吾不见其为泰。使吾披裘带索於嵌岩之下，亦不见其为穷。诸贤自作世俗眼，此老日饮亡何中。春秋获麟夫子没，木草不自医神农。著书万古知何用，况复起草明光宫。我今并欲焚老砚，一蓑鸣雨东皋东。",
            "comment": ""
        },
        {
            "title": "汪圣权自开寿域作小亭其前植桂环之谒予作扁",
            "content": "老蚕作茧自缠裹，不肯生前只麽休。却后百年牢记取，满身明日桂花秋。",
            "comment": "：【原题】：\r\n汪圣权自开寿域作小亭其前植桂环之谒予作扁有诗云不分桂籍一毫月枉踏槐花十八秋其志亦楞可悲也已为题曰桂穴而系之诗 | 【注释】【原题】：汪圣权自开寿域作小亭其前植桂环之谒予作扁有诗云不分桂籍一毫月枉踏槐花十八秋其志亦楞可悲也已为题曰桂穴而系之诗"
        },
        {
            "title": "再用韵简赵簿",
            "content": "相逢倾盖几何时，世俗於君亦诡随。但觉文名惊朽钝，径令诗腹化神奇。别来已赋三秋句，久欲尊为一字师。洗耳正须过习簿，强於太乙夜烧藜。",
            "comment": ""
        },
        {
            "title": "溪行",
            "content": "万汇之散殊，各具一太极。人言造化工，生物不可测，宁知有自性，无所用尔力。试尝问春风，春风谁能识。",
            "comment": ""
        },
        {
            "title": "再用韵酬退庵侍郎",
            "content": "飞盖重临霜叶老，江山吞暗吐烟带。诗情不论隔千里，酒令何妨宽一分。到处经行多旧感，等閒谈笑亦奇芬。平生不负梅花月，未是黄昏已半醺。",
            "comment": ""
        },
        {
            "title": "百十一弟致陶印",
            "content": "不妨主掌旧林泉，山泽癯儒半列仙。判月可无方寸印，勘书犹有一朝权。陶人解作虫鱼篆，道号宁须金石镌。约束风烟听驱使，吾家季子似差贤。",
            "comment": ""
        },
        {
            "title": "茉莉",
            "content": "闽雨揉香摘未知，钩帘顿觉暑风微。只应雪外梅花笑，肯与儿曹入枕帏。",
            "comment": ""
        },
        {
            "title": "山墅",
            "content": "山沍雪云低，荒芜略有蹊。逢人多说虎，隔坞忽闻鸡。寒剖蜂房户，晴分麦町畦。迩来神亦健，薄饭厌羹藜。",
            "comment": ""
        },
        {
            "title": "山墅",
            "content": "近况居然野，称呼只墅民。有诗供课最，无债恼经邻。性亦无嫌懒，人多不解贫。每过田父宿，吾自认吾真。",
            "comment": ""
        },
        {
            "title": "社日次韵",
            "content": "社日神林鼓，丰年处处祈。水痕深浸谷，野烧暖生薇。农务相寻急，吾诗不疗饥。夜开閒扣角，亦喜饭牛肥。",
            "comment": ""
        },
        {
            "title": "田制",
            "content": "井田变阡陌，万世以罪秦。商君信苛刻，不过民自民。汉名反秦火，当与三代邻。今年田欲方，明年田欲均。宁知古井田，不为赋税湮。百亩官所予，无甚富与贫。所为经界者，要便风欲淳。岂为横江网，竭不遗一鳞。乃知三代时，官与民为春。秦民自生生，官不与笑颦。孰云汉田制，顾不如秦仁。秦姑寘勿问，汉已掎摭狺。谁其起邹叟，重与毕战陈。",
            "comment": ""
        },
        {
            "title": "感春",
            "content": "春风来无边，草木含华滋。道旁有枯荄，昨夜方葳蕤。阳和本根在，芽甲生光辉。造化亦何心，荣悴各有时。",
            "comment": ""
        },
        {
            "title": "入村",
            "content": "山深未必得春迟，处处山樱花压枝。桃李不言随雨意，亦知终是有晴时。",
            "comment": ""
        },
        {
            "title": "立春日雷",
            "content": "胜裹春从午夜回，自挑生菜压春醅。阿香不解人间事，便驾雷车送雨来。",
            "comment": ""
        },
        {
            "title": "斑竹夫人",
            "content": "山谷青奴娱夜，秋崖斑媛专房。尔定婕妤失笑，尔孙流落荒凉。",
            "comment": ""
        },
        {
            "title": "春日杂兴",
            "content": "天与之愚竟不移，经年兀兀槿花篱。拙於生事可无粥，工乃穷人赖有诗。只恁麽休身是客，知何以故鬓成丝。寒欺雪屋青灯夜，六十犹痴始是痴。",
            "comment": ""
        },
        {
            "title": "欧职相士谒书诣梁权郡诗以代之",
            "content": "江皋误洗荷锄手，滴尽沧浪书满家。第一讳穷人谬甚，再三称好子虚耶。霜眠茅屋可无酒，春到梅梢怕有花。烦见歙州梁别驾，为言诗骨雪槎牙。",
            "comment": ""
        },
        {
            "title": "简徐宰",
            "content": "俗吏相传作县难，及民那有一分宽。闻君犹逮从诸老，说到民贫鼻亦酸。",
            "comment": ""
        },
        {
            "title": "复雪",
            "content": "自邻苍头拿短壶，兴成何必剡溪图。有给为者梅兄弟，岂易卑哉竹丈夫。宾从野情纷灿熳，山川云气上虚无。相随石鼎清如水，底用侯家暖玉炉。",
            "comment": ""
        },
        {
            "title": "春日杂兴",
            "content": "鹤骨崭崭疾未廖，怯行山亦倦登楼。久知老去事当尔，自入春来雨不休。虚器甚惭居士屩，实封难觅醉乡侯。小迟须有佳晴日，待试山翁已健不。",
            "comment": ""
        },
        {
            "title": "海棠",
            "content": "半吐柔芳暖正妍，趁晴何不试笼鞭。玉环醉矣春无赖，金屋贮之人孰贤。花比红儿谁作谱，诗传娇客已成编。湘帘燕子人家月，一笑春风不计年。",
            "comment": ""
        },
        {
            "title": "道中即事",
            "content": "上到春山顶{左宁右页}头，更携烟雨入吾州。梅花便作乡人看，飞落酒杯相劝酬。",
            "comment": ""
        },
        {
            "title": "次韵行甫小集平山",
            "content": "一片花飞不等閒，对花空手亦何颜。醉乡别在乾坤外，诗社宁谷季孟间。妙句屡移青玉案，佳游仍隔小金山。只应江上烟霏笑，蛮府参军语自蛮。",
            "comment": ""
        },
        {
            "title": "题讷斋",
            "content": "世人但识三尺嘴，仪从秦横竟谁是。澜翻口角欲悬河，秋崖听之归洗耳。万言万当不如默，视吾舌存政须讷。云根手筑月三间，是非付与西山笏。谓君为讷耶，读书夜寂声琅琅。谓君为辨耶，向人开口无雌黄。屋头自有山如此，说易说难那用许。孔堂丝竹春风和，赐也多参惟一唯。",
            "comment": ""
        },
        {
            "title": "赠谈命者赵生自号千两金",
            "content": "人间万事一杯酒，之子五行千两金。听我自穷诗自老，半江明月苇花深。",
            "comment": ""
        },
        {
            "title": "偶阅夷坚志见梁郑公有九月梅化诗因复次韵",
            "content": "秋容正待满林雪，春色因何到草堂。地脉顿回消息早，天葩不作等閒香。丹枫欲老已如许，黄菊同时未敢芳。不等岁寒催鼎实，角声自与月平章。",
            "comment": ""
        },
        {
            "title": "赵制使宴吴宣参致语口号",
            "content": "二老风襟了不群，笑谈自可却尘氛。词臣旧奏平淮颂，里老今传谕蜀文。吴国隐然如一敌，赵边足以张三军。英辞整顿乾坤酒，捷羽飞来共策勲。",
            "comment": ""
        },
        {
            "title": "九日",
            "content": "逢人提菊卖，方省是重阳。山晓雨初霁，江秋树亦凉。年华犹故我，烽火更殊乡。有客那无酒，令人忆草堂。",
            "comment": ""
        },
        {
            "title": "独立",
            "content": "从来人说天难做，才怨春阴又怨晴。昨夜雷驱三尺水，更愁桥断一通行。",
            "comment": ""
        },
        {
            "title": "夏夜",
            "content": "河汉微明星乍稀，碧莲香湿袭人衣。夜凉如水琉璃滑，自起开窗放月归。",
            "comment": ""
        },
        {
            "title": "梅花十绝",
            "content": "竹缘货殖比封君，松爱微官不避秦。至竟羞与哙等伍，岁寒谁障瘐公尘。",
            "comment": ""
        },
        {
            "title": "演雅",
            "content": "蠨蛸网罗遗逸，离留劝课农桑。鸣蜩吸风饮露，反舌吹笙鼓簧。",
            "comment": ""
        },
        {
            "title": "水仙初花",
            "content": "丛丛低绿玉参差，抱瓮春畦手自冶。地暖乍离烟雨气，岁寒不改雪霜姿。太真妃以香为骨，虢国人嫌粉涴眉。莫道秋崖无造化，解令朽壤出神奇。",
            "comment": ""
        },
        {
            "title": "次韵程弟",
            "content": "槿援茅茨隐者家，底须日历记年华。山花山草无终极，秋后寂寥春自葩。",
            "comment": ""
        },
        {
            "title": "杨柳枝",
            "content": "抝尽青青恨未消，春风一夜长新条。多情也似相欺得，爱惹钗头翡翠翘。",
            "comment": ""
        },
        {
            "title": "癸卯元日",
            "content": "政坐聪明误乃翁，昔将鞭影戏儿童。春皋本分扶犁手，共驾乌犍待岁丰。",
            "comment": ""
        },
        {
            "title": "次韵宋尚书山居十五咏·驻屐亭",
            "content": "等得轻晴便一来，逢化不住恐花猜。丁宁莫挂桄榔去，怕损亭前称意苔。",
            "comment": ""
        },
        {
            "title": "除夜",
            "content": "雪瓮冰齑了岁除，停杯且听话迂疏。山居虽窄可无竹，家计甚贫犹有书。但觉是非惊化鹤，不将喜怒等群狙。耦耕久与邻翁约，春雨宁辞手拮据。",
            "comment": ""
        },
        {
            "title": "山墅",
            "content": "且莫嫌穷僻，山居尽自奇。候樵分玉蕈，熏穴得香貍。杯隽明冰片，崖寒孕雪芝。不遗吾一美，惭尔野人为。",
            "comment": ""
        },
        {
            "title": "谢管辖挽诗",
            "content": "剑吼空山鹤梦寒，聂仙夜访碧云冠。两山拔起烟尘外，一壑归来天地宽。月满石坛朝斗罢，云眠竹所乞诗刊。松花落尽不知晓，留得残碑与世看。",
            "comment": ""
        },
        {
            "title": "行田",
            "content": "老农具榻茅茨底，准拟先生欲岸巾。笑道已呼儿贳酒，月明且不厌空贫。",
            "comment": ""
        },
        {
            "title": "送寺丞韩君守新安",
            "content": "君家集有陆参序，老笔夸张歙大州。三百年来非昔比，二千石喜得今侯。早田已槁曾关念，旧石虽奇不到收。沃沃桑麻山雨外，归欤甿亦买羸牛。",
            "comment": ""
        },
        {
            "title": "出居十六咏·幽谷",
            "content": "入林不厌深，避世不厌独。倦飞鸟知还，毋惮下乔木。",
            "comment": ""
        },
        {
            "title": "春望",
            "content": "春深酒熟溪桥鼓，午过斋闻野寺钟。花不知名香自永，倚风临水为谁容。",
            "comment": ""
        },
        {
            "title": "赠写照吴生",
            "content": "几人堪画麒麟阁，万事不如鹦鹉杯。只谓故吾诗瘦耳，寒沙鸥鹭莫惊猜。",
            "comment": ""
        },
        {
            "title": "送史子贯归观且迎妇也",
            "content": "久住西湖梦亦佳，鹭朋鸥侣自烟沙。江行枫叶几何里，春至梅梢次第花。尽有好山容对榻，却因吾子转思家。青灯书册夜深雨，莫为乘鸾学画鸦。",
            "comment": ""
        },
        {
            "title": "次韵清修老墨梅新茗",
            "content": "此诗合让简斋老，尽洗世间声色尘。我更凿空难着语，蹇驴粗记雪桥春。",
            "comment": ""
        },
        {
            "title": "到家",
            "content": "路远都无信，灯花亦未知。晴看寒食近，归及牡丹时。亲却俱差健，儿犹不解痴。在家贫亦好，雪梦几相思。",
            "comment": ""
        },
        {
            "title": "排门夫",
            "content": "一家一夫排门起，五家一甲单出里。夫须襏襫潦雾愁，与官输木供边垒。沙场草青胡运衰，军书抵急飞尘埃。官须排杈二十万，岩邑配以三千枚。黠贪分头挼裳唾，田里宁容高枕卧。望青径指三尺坟，踏白邀为万金货。残尔家，尔勿嗟，行取金钱宁尔耶。小人所忧在一饭，政坐尔冢残吾家。待吾举火者百指，母已癃病儿垂髽。社朝浸种亦已芽，秧田未翻生荠花。吏呼劝农今几日，典衣已供塘堨册。九年回首奈若何，梦绕江南与江北。",
            "comment": ""
        },
        {
            "title": "松栅",
            "content": "涛声盘空吹海立，夜拔苍髯老蛟泣。阴森一片翠微寒，不放骄阳排闼入。归来归来乎山中，人间六月方蕴隆。宁减明月添清风，谁其云者十八公。",
            "comment": ""
        },
        {
            "title": "秋热",
            "content": "衰老不耐暑，喜甚秋咫尺。秋来几何时，炮煮乃尔剧。老夫大失望，亦自愧两屐。青山吾故人，可想不可觌。农家请言田，使我舌屡唶。六月潴为泥，七月稿为腊。十无一二存，政苦蝗狼藉。吾饥不能腊，子热不能夕。子热犹可凉，吾饥那可常。残暑何奸雄，酪烈不肯退。稚秋太君子，敛避不敢对。薰风来无期，民愠良愦愦。吴牛方喘月，渴想蓐收代。金行既用事，炎赫乃故在。於今几何时，秋夏终晦昧。畏热如畏虎，悸汗流浃背。南山殷其雷，崛起云霮{上雨下对}。谁当笺老天，与世思盥沫。风雨一洗之，此热不可再。",
            "comment": ""
        },
        {
            "title": "次韵别友",
            "content": "长汀草色恨连天，一片飞红涨绿川。寒入湘帘君又去，只随燕子过年年。",
            "comment": ""
        },
        {
            "title": "次韵赵同年赠示进退格",
            "content": "鬼自揶揄刘伯龙，文穷断不怨天公。诸侯王表今安用，中圣贤人时一逢。凡事无心从我拙，独诗有癖与君同。檐花细雨从容夜，待发华鲸铿钜钟。",
            "comment": ""
        },
        {
            "title": "出居十六咏·入山林处",
            "content": "穷涂一何恸，多岐一何泣。指拟世间人，路头从此入。",
            "comment": ""
        },
        {
            "title": "山行",
            "content": "人情何翅抵黄间，鴥彼鸿冥杳莫攀。宠辱可惊浮世事，是非不到好溪山。怒鹏已较三千里，老马宁思十二閒。丘壑傥容诗入社，肯将宗派继还还。",
            "comment": ""
        },
        {
            "title": "重午",
            "content": "重午无人肯访临，竹低沙浅绿连阴。倚松自读离骚坐，一笑得醒江水深。",
            "comment": ""
        },
        {
            "title": "感怀",
            "content": "非干宠辱不能惊，一付之天莫我撄。举世忙时赢得懒，是人爱处放教轻。生为柱国身何在，死象祁连冢亦平。千古在前儿戏耳，且容高枕听秋声。",
            "comment": ""
        },
        {
            "title": "此君室",
            "content": "翛然数竿玉，带以一溪水。惟我有是夫，孰能与於此。",
            "comment": ""
        },
        {
            "title": "汪运干饷酒",
            "content": "酒吾甚爱径须醉，快洗平生老瓦盆。中有笔峰能画我，一牛横笛过孤村。",
            "comment": ""
        },
        {
            "title": "乌衣园",
            "content": "吴宫晋苑半桑麻，路入长干野草花。秋晚夕阳空巷陌，蓄时燕子几人家。不携妓与东山醉，曾赌碁输别墅哗。已近重阳风雨少，菊花篱落酒旗斜。",
            "comment": ""
        },
        {
            "title": "次韵王尉赠别",
            "content": "摩挲老砚欲生衣，煞欠梅花别后诗。明月夜怜无客共，故人心岂不吾知。相看白眼了无忤，除却青山更有谁。但得秫田供醉梦，世情付与灿柯棋。",
            "comment": ""
        },
        {
            "title": "山中",
            "content": "十亩荒园斸野烟，蔬畦麦陇带平田。相忘鱼鸟无余地，自信貂蝉有老天。静处亦忙诗意思，贫中之乐酒因缘。梅花不隔前村路，只有霜桥雪屋边。",
            "comment": ""
        },
        {
            "title": "癸丑人日",
            "content": "上七日为人，云蒸涧壑春。入山从此始，得句不知贫。宿雨行泉脉，归禽隐树身。无人闲似我，野荠共时新。",
            "comment": ""
        },
        {
            "title": "又和晦翁棹歌",
            "content": "烧药炉存草亦灵，煮茶灶冷水犹清。老仙一去无消息，只有飞泉落佩声。",
            "comment": ""
        },
        {
            "title": "社日",
            "content": "燕子今年掯社来，翠瓶犹有去年梅。丁宁莫管杏花俗，付与春风一道开。",
            "comment": ""
        },
        {
            "title": "燕来巢",
            "content": "吾贫自无家，客户寄村疃。槿篱月三间，荒寒天不管。燕亦何所闻，乃於我乎馆。岂以菊未莎，而有竹可款。不叩富儿门，宁为老夫伴。此意殊可人，然亦似吾懒。所须半丸泥，不费一秉稈。云胡及风薰，相宅无乃缓。勉哉尔翁姥，坐席宁暇暖。主人当贺成，落以晴云碗。",
            "comment": ""
        },
        {
            "title": "次韵刘簿寄示",
            "content": "尘世崎岖天一握，俗子追奔蜗两角。先生宴坐心平夷，矮屋打头甘寂寞。手提老笔挟霜气，合上蓬山直延阁。高人乃亦主簿耳，往往胸中自丘壑。银钩宝唾俱人妙，令我见之生踊跃。日酣昨暮春睡浓，柳外叩门谁剥啄。一书自直十从事，况有骊珠光错落。风檐急转百回读，花草愁深颜色薄。放余许出半头地，未敢以信而以怍。譬如驽骀受刷饰，金环压辔青丝络。猗那清庙吁已远，下里巴词可无作。候虫鸣秋鸟鸣春，美恶则殊俱自乐。焚香危坐试品藻，颇亦敢言余论确。公诗虽淡未弦清，我诗虽雅黄锺浊。",
            "comment": ""
        },
        {
            "title": "性老致庐山茶",
            "content": "枉作江南半世人，安知五老不吾嗔。自参茶壑风烟美，略识庐山面目真。涧汲每思佳客共，云眠谁谓老师仇。秋崖只有诗如此，回向山灵报答春。",
            "comment": ""
        },
        {
            "title": "次韵方蒙仲高人亭",
            "content": "爱之不我疏，狎则不我亲。山耶其竹欤，君子哉若人。",
            "comment": ""
        },
        {
            "title": "春雨",
            "content": "茅斋坚坐日日雨，竹杖长閒处处苔。半面不曾梅别去，四愁无奈草生来。好山能费几两屐，胜日须倾三百杯。说与海棠毋造次，不论蚤晚待晴开。",
            "comment": ""
        },
        {
            "title": "春日杂兴",
            "content": "净扫山房不以贫，旋炊野饭唤作邻。子规啼处一村雨，芍药开时三迳春。丘壑自成安乐国，渔樵尚有老成人。茅檐相对坐终日，只说桑麻语自真。",
            "comment": ""
        },
        {
            "title": "山中",
            "content": "寂寂门无长者车，穿深逗密惬幽居。花能红白锦相似，山自青苍画不如。鹤骨政应先狗马，雏孙殊未辨龙猪。皇天老眼何缘错，高枕松风莫管渠。",
            "comment": ""
        },
        {
            "title": "汪运干饷酒",
            "content": "长须手拿一壶酒，问识浣花工部无。蓑笠荷锄烟雨外，再三不信是耕夫。",
            "comment": ""
        },
        {
            "title": "用郑少傅韵题赵参政梅卷",
            "content": "雪谷冰崖枯槁士，土锉无烟寒堕指。朝饥郁屈鸣不平，乌玉磨云翻砚水。花光若朽补之穷，吐作冷花春几几。相公折箠笞神兵，肯与此辈争诗名。横梢噀墨偶然尔，别有妙年贤长城。单于吹叶远关塞，张我大汉之天声。老生经济知无术，尔雅虫鱼宁阁笔。岩廓有此磊落人，安事儒士呕心出。吾文不在奴仆骚，尔曹政可衙电视剧屈。所怀浩荡同元工，宁比八九吞云梦。铭常勒鼎勲业在，未可枯木窥坡翁。谨勿闲挥补天手，且拿一世春风中。军书夜下飞如射，彼蠢者胡犹梗化。梅花岭外有传闻，老我毛寒足惊咤。神枢净洗甲兵腥，瘴月蛮烟亦堪画。",
            "comment": ""
        },
        {
            "title": "道中即事",
            "content": "晨光漏日鸟深春，况此泥行雨宿人。夜半瓦鸣惊梦觉，悔将篷笠当劳薪。",
            "comment": ""
        },
        {
            "title": "种桂",
            "content": "山翁不办碧油幢，办与秋风斸老椿。嚼雪未论香世界，眠云已惬月轩窗。谁分兔臼玉千杵，不费鸿门璧一双。蚤晚乘槎问银汉，呼童多酿酒成缸。",
            "comment": ""
        },
        {
            "title": "次韵徐宰集珠溪",
            "content": "僧不须敲饭后钟，自携茶去借松风。斩新山色佛头绿，依旧桃花人面红。春瓮贮冰摇玉螘，夜堂烘蜡缀钗虫。山灵共欲留人住，新月隔溪烟雾蒙。",
            "comment": ""
        },
        {
            "title": "此君室",
            "content": "不肯一世人，草木自宾磉。举杯问樵岚，见有此客否。",
            "comment": ""
        },
        {
            "title": "不寐",
            "content": "不寐何为者，閒人最号忙。酿方传得法，诗未足成章。药草霜多损，寒蔬雨半荒。幸无天下责，夔禼在岩廊。",
            "comment": ""
        },
        {
            "title": "龟巢夜宴",
            "content": "落日鸳鸯睡浅坡，荷花初醒水微波。玉箫吹断晴云湿，最觉池宽得月多。",
            "comment": ""
        },
        {
            "title": "次韵杜监簿",
            "content": "赢得萧萧两鬓秋，山城斗大转多忧。人间纵有万钱鹤，身外何如十具牛。",
            "comment": ""
        },
        {
            "title": "人日吴明辅招不往",
            "content": "江湖老我百无堪，懒过岫书太史谈。雨脚又连人日暗，酒肠那似少年酣。一生出处龟藏六，万事乘除狙赋三。且试半篙春水绿，南山之北北山南。",
            "comment": ""
        },
        {
            "title": "赵尉送菜",
            "content": "岂可常贫料此翁，斋盂顿有玉珑忪。春山药草能同饭，夜雨茅堂未缺供。杞菊共传寒绿赋，柴桑不隔紫霄峰。冰甆嚼出宫商羽，一洗人间芥蒂胸。",
            "comment": ""
        },
        {
            "title": "次韵程汪二兄投赠",
            "content": "谁放词林出一头，穷愁自欲着春秋。传杯月手堪持蟹，解佩无刀可买牛。何苦文章惊海内，已甘烟雨老岩幽。芷汀兰渚离骚在，付与春江自在流。",
            "comment": ""
        },
        {
            "title": "山居七咏·经史阁",
            "content": "买书堆屋当藏珍，砚水生春玉作麟。此老大蒙稽古力，至今疏草墨花新。",
            "comment": ""
        },
        {
            "title": "次韵閒中",
            "content": "玲珑奈辔系绒鞍，付与诗人洗眼看。老子只凭双脚健，梅花相对一溪寒。吾生焉往不三黜，此乐未央并四难。并与竹间孤鹤语，倦飞底用插修翰。",
            "comment": ""
        },
        {
            "title": "立春",
            "content": "初信东风入采幡，自挑雪荠饤春盘。土牛又送一年老，野鹤不知三迳寒。筋力尚堪耕绿野，鬓毛并欲挂黄冠。无人共跨南山犊，便作寻花问柳看。",
            "comment": ""
        },
        {
            "title": "次韵陈料院",
            "content": "红旗破贼本非才，白首为郎更此来。群玉府应羞哙伍，碧油幢误筑燕台。江行莫等蛟鼍怒，雨歇能令鸥鹭猜。三迳未荒归路好，秋风篱落菊花开。",
            "comment": ""
        },
        {
            "title": "元夕",
            "content": "茅屋相看冷似冰，蒲团孤坐澹於僧。数行老墨閒居赋，一炷寒灯耐久朋。时异不供三太息，吾衰何啻百无能。后山亦有梅花月，不复年时兴可乘。",
            "comment": ""
        },
        {
            "title": "梅边",
            "content": "野人暖入狼头帽，雪后寒生鹤膝枝。杖屦与峰回路转，溪山又物换星移。酒能作崇可忘酒，诗不穷人未是诗。笔走秋蛇情灿漫，谁知方寸太平时。",
            "comment": ""
        },
        {
            "title": "观刈",
            "content": "石田荦确底须嫌，苦说频年不下鎌。烟雨一犁经老手，翻匙香雪十分甜。",
            "comment": ""
        },
        {
            "title": "买兰",
            "content": "几人曾识离骚面，说与兰花枉自开。却是樵夫生鼻孔，担头带得入城来。",
            "comment": ""
        },
        {
            "title": "茧窝",
            "content": "百年三万六千场，拟挈乾坤入睡乡。世事何常云聚散，古人安在草荒凉。不禁杜宇催春老，莫怪吴蚕作茧忙。已擅一丘吾事足，人间蚊垤自侯王。",
            "comment": ""
        },
        {
            "title": "次韵方教采芹亭",
            "content": "山自西来玉作层，千峰住处一溪萦。宜晴宜雨乍明灭，不是老天无十成。",
            "comment": ""
        },
        {
            "title": "易地昭武去之日与家人集新作南门书水镜壁上",
            "content": "晦庵呼我住山南，五老人知百不堪。极目无穷江渺渺，满头归去雪毵毵。吾生只可龟藏六，世事何如狙赋三。政有梅花管迎送，岁寒行路饱曾谙。",
            "comment": "：【原题】：\r\n易地昭武去之日与家人集新作南门书水镜壁上盖十一月廿六也 | 【注释】【原题】：易地昭武去之日与家人集新作南门书水镜壁上盖十一月廿六也"
        },
        {
            "title": "官满将归与同幕别平山堂",
            "content": "鸥未寒盟傥可寻，归与雅不负登临。江南山作故人面，云北雁知游子心。淮海三年双鬓短，乾坤万里一杯深。秋风正惬莼羹腹，松菊犹存月满林。",
            "comment": ""
        },
        {
            "title": "以嗜酒爱风竹卜居此林泉为韵作十小诗",
            "content": "居千卿者三，至九卿者四。不博牛背眠，鹹酸信殊嗜。",
            "comment": ""
        },
        {
            "title": "山居十首",
            "content": "我爱山居好，跻攀缭暝烟。偃松低可坐，横石劣容眠。菊径重阳酒，梅花雪后天。一筇事事足，与世自无缘。",
            "comment": ""
        },
        {
            "title": "唐律十首",
            "content": "尽日此徘徊，青粘两屦苔。鸟声穿户去，暝色过溪来。象齿劙鞭茁，银刀罾绘材。空山人自老，醉眼向谁开。",
            "comment": ""
        },
        {
            "title": "春日杂兴",
            "content": "花柳村村奈老何，一春门巷断经过。无绳可系西沈日，有水皆随东逝波。妄想已空骑鹤梦，劳生亦厌饭牛歌。正须秉烛游清夜，转眼兰亭旧永和。",
            "comment": ""
        },
        {
            "title": "三禽言",
            "content": "吕望非熊亦非龙，后车载归作三公。庞眉皓发八十翁，几何日月土一丛。盍不径老磻溪风，以文见医方自功。西山之人不尔容，君不见秋崖无材终不逢，长年垂钓烟波中。公非熊，同不同。",
            "comment": ""
        },
        {
            "title": "次韵陈汤卿",
            "content": "野迳渔樵共，霜寒江上村。乱山横紫翠，孤笛送黄昏。满壁题诗暗，连墙贳酒浑。往来今已熟，稚子又譍门。",
            "comment": ""
        },
        {
            "title": "梅花十绝",
            "content": "老树生苔冻欲枯，山村雪意晚模糊。一梢横打竹边过，造化工成水墨图。",
            "comment": ""
        },
        {
            "title": "雪中迓新宪",
            "content": "踏碎琼瑶千里寒，新年才此试吟鞍。不须更说逢迎恶，只作灞桥诗兴看。",
            "comment": ""
        },
        {
            "title": "此君室",
            "content": "竹意吾为谁，山曰子非我。未知回孰贤，自赞午也可。",
            "comment": ""
        },
        {
            "title": "吕宗卿以病谢客明日约饭则予行矣诗以代简",
            "content": "长松落落雪霜姿，欲往欲之我所思。剥啄始知摩诘病，推敲谁话贾僧诗。可羞吾事蚊虻等，坐失先生鸡黍期。细雨断云秋晚路，此情犹有菊花知。",
            "comment": ""
        },
        {
            "title": "十月六日园丁置墨紫",
            "content": "已是年时欲雪天，谁回冷落作芳妍。极知品在群葩上，忽与梅争一着先。颜色依然香墨重，花头不减暮春圆。人言桃李多如此，有底能移造化权。",
            "comment": ""
        },
        {
            "title": "次韵谢兄立春戏拟春帖子",
            "content": "青旗簇仗赐银幡，共以升平奉至尊。阊阖千官花底散，紫泥香熟诏书温。",
            "comment": ""
        },
        {
            "title": "七夕",
            "content": "明河此夕会双星，滓秽圆清太不经。牛岂其然耕觳觫，女何为者嫁娉婷。閒中但觉人间巧，老去谁邀帝子灵。千古文章柳州事，解将蹇拙说惺惺。",
            "comment": ""
        },
        {
            "title": "月中观梅",
            "content": "江南地暖得春早，老眼观梅堂草草。今冬最暖春最迟，忽忆诚斋南海藁。解道晴暄殊欠寒，城中未有梅花看。却入山深最寒处，雪照冰溪才一树。乃知山中人，不受人閒尘。宁使风饕雪虐寒到骨，转寒转有寒精神。荒崖之底，野水之滨。太虚为室天为邻，只有明月情相亲。一团不冰今夜月，一片不飞今岁雪。雪意自怕老夫寒，月意宁知老夫拙。呼上山来强索诗，一花两花春未知。南枝尽迟迟尽奇，槎牙不要东风吹。酣晴酿日付桃李，定自不肯君同时。举杯吞月和花嚼，月自寄胸花不觉。少焉花亦到胸中，各自去寻诗约莫。",
            "comment": ""
        },
        {
            "title": "早春山中",
            "content": "吟入梅花倚树腰，不知声撼雪飘飘。山翁只道春无力，半日黏须未肯消。",
            "comment": ""
        },
        {
            "title": "寄鲁山兄",
            "content": "摇落山城暮，行人返照边。乱蝉鸣古柳，独鹤下遥川。秋事无多日，寒花又一年。故应深夜雨，重忆对床眠。",
            "comment": ""
        },
        {
            "title": "次韵红蕉",
            "content": "篱根宿草已陈陈，谁护蕉红到此晨。雪裹寸丹长似旧，人间万绿未知春。翻经曾识观身法，乞种亲为土地神。孤负晚风生酒兴，维摩示疾不沾唇。",
            "comment": ""
        },
        {
            "title": "和放翁社日四首·社日雨",
            "content": "今兹淫春霖，曾不避甲子。荷锄做秧田，岁欠三寸水。社戊占丰登，不以此故已。径起觳觫公，鸣蓑共于耜。",
            "comment": ""
        },
        {
            "title": "次韵方蒙仲高人亭",
            "content": "相从文字盟，不与如此酒。他日有移文，毋令猿鹤受。",
            "comment": ""
        },
        {
            "title": "约刘良叔观苔梅",
            "content": "黄昏疏影横斜月，说似诗人仔细看，藓树卧龙鳞甲老，霜桥立马骨毛寒。共寻雪句心犹苦，只嚼冰须齿亦酸。涪老未为知已在，水仙驿竟弟兄给。",
            "comment": ""
        },
        {
            "title": "次韵梁权郡喜雪",
            "content": "晓听炉亭泻竹声，老仙呵墨已诗成。春连宇宙开皇极，天与君王作太平。草木有生皆润泽，山河无处不清明。寒蓑莫袖垂纶手，万里长江一艇横。",
            "comment": ""
        },
        {
            "title": "出居十六咏·田园居",
            "content": "秋风新饭香，蔬亦美可茹。宁知世有人，万钱无下筋。",
            "comment": ""
        },
        {
            "title": "次韵曹实听舅氏弹琴",
            "content": "有客夜鼓龙门琴，风露漠漠侵秋庭。妙弹幽响落指外，此意难以两耳听。参横斗转四山寂，但闻别鹤之夜怨，离鸾之晨岑。挐音谁适鸣沧浪，寅缘苇间情衋伤。忽然浩叹声轩昂，二十八宿俱韬藏。少焉月出流寒光，但见山苍苍兮江泱泱。尔乃舂容大篇，寂寞短章。谬攸一笑天所吝，亦恐此乐不可常。吾当为君谱入渭阳操，莫弹履霜似伤孝。碧桐翠竹夜生寒，折扬皇华何足道。人生百年几今夕，我思古人心忽忽。黄金拟铸锺子期，此言每堕槐安国。",
            "comment": ""
        },
        {
            "title": "谢人致蟹",
            "content": "除却金虀霜后枨，更无一物可诗情。诚斋配以彭生脔，岂不冤哉五鼎烹。",
            "comment": ""
        },
        {
            "title": "梦过湖",
            "content": "万柄风荷秋渺然，百钱又买过湖船。菰蒲鸥鹭浑相识，惊怪人间已十年。",
            "comment": ""
        },
        {
            "title": "闰中秋",
            "content": "摩挲倦眼一登楼，雁落寒声半古愁。付与老天推甲子，径将明月闰中秋。功名不直一杯水，人世宁须万户侯。坐对青山谈到此，政应举白与君浮。",
            "comment": ""
        },
        {
            "title": "再用韵奉酬",
            "content": "灞桥洗将冰霜面，拂略潮红笑向春。莫作野桃看过了，烦诗说似武陵人。",
            "comment": ""
        },
        {
            "title": "赠写照吴生",
            "content": "山须未压棱层骨，诗不能平磊磈胸。烦画雪溪诗意思，梅花苍石一横筇。",
            "comment": ""
        },
        {
            "title": "春日杂兴",
            "content": "残雪初清月正明，茅檐自雨竹窗晴。肩寒耸耸吟诗骨，肺渴泠泠醉酒羹。苟有梅方成野趣，不多松亦作江声。高人合着山岩裹，纵有穷愁彻底清。",
            "comment": ""
        },
        {
            "title": "山居七咏·丹桂轩",
            "content": "何年进入玉华宫，香到君王紫禁枫。月府归来衫袖冷，蟾蜍滴露洗秋红。",
            "comment": ""
        },
        {
            "title": "次韵县圃即事",
            "content": "凫鸭能閒暇，相依睡浅波。海裳经雨过，杨柳受春多。未必诗穷在，其如酒病何。闭门春草长，吾亦断经过。",
            "comment": ""
        },
        {
            "title": "又次韵",
            "content": "绿阴政自可羸骖，舴艋何堪暑气惔。沙碛稍凉客且住，水程虽远未须贪。吾侪焉往不三黜，此段无劳忍一惭。山际有田归自好，休论暮四与朝三。",
            "comment": ""
        },
        {
            "title": "春日杂兴",
            "content": "南冈北岭对窗扉，看尽朝岚与夕霏。社后未曾闻燕语，雨中谁不惜花飞。山醅约莫几时熟，沙笋轮囷一尽围。莫怨风光损桃李，荼蘼芍药又芳菲。",
            "comment": ""
        },
        {
            "title": "知郡陈告院挽诗",
            "content": "旧隐真仙宅，论诗得老干。云深海屋古，书拥雪灯残。一棹横秋色，九华生暮寒。空余青眼在，肯作故人看。",
            "comment": ""
        },
        {
            "title": "除夜",
            "content": "更与梅花把一杯，醉题帖子等春来。须臾便是隔年事，留得寒香一并开。",
            "comment": ""
        },
        {
            "title": "三次韵答惠兰亭纸翠毫笔",
            "content": "半生书痴虫蠹木，不管瓶无旧储粟。青灯竹屋雪村寒，声鸣益悲梦难续。晚菘早韭有书味，诗腹冰清鄙梁肉。迩来毛颖会稽楮，乃欺余贫共羞缩。夜深磨墨诉石平，五色荣光随下烛。窗间错落惊暴富，每见儿曹辄相祝。奇笺勿污寒具油，玩弄其毋当肴蔌。觚棱古瓦亦欢喜，春浪生池含雪瀑。霜毫世辈何多耶，向者心期一夔足。吾生但识鼠须健，未省禽鱼堪汗牍。重绨十袭不敢吮，谁作猗那颂於穆。最怜长安骄騃儿，翠毫入手春山蹙。平时作叶供媚抚，拔羽诗书岂吾恧。何知梳洗晓鬟绿，解出文章排五鹿。策勋翰墨玉床籍，未羡香车驾金犊。如闻六宫今弋绨，钗梁不饰黄花菊。细钿高朵花为笔，创巧宁知谁缚束。吁嗟文采信为累，莫拯多生羽毛秃。",
            "comment": ""
        },
        {
            "title": "山行",
            "content": "高卧只消云半间，随缘栽果与猿攀。不将此手遮西日，安用吾文移北山。双燕来时春晻霭，一牛耕处月宽闲。溪居已息机心久，莫遣惊鸥去不还。",
            "comment": ""
        },
        {
            "title": "即事十首",
            "content": "窥园何物愠无端，疥手偷将玉雪团。不道主林神忌讳，鸟乌声乐并催残。",
            "comment": ""
        },
        {
            "title": "次韵陈帐管秋思",
            "content": "人家一样卷湘帘，惹起新愁到酒边。久客不知诗瘦损，小楼孤倚月娟娟。",
            "comment": ""
        },
        {
            "title": "次韵杨梅",
            "content": "筠笼带雨摘初残，粟粟生寒鹤项殷。众口但便甜似蜜，宁知奇处是微酸。",
            "comment": ""
        },
        {
            "title": "乙酉岁游浙中道闻盗起霅川遂寓珠溪",
            "content": "未到山阴兴已阑，相传道路正间关。故人坐隔月千里，老宿肯分云半间。有客谁家无白酒，能诗何处不青山。一声啼鸟长廓静，花落花开春自閒。",
            "comment": ""
        },
        {
            "title": "人日",
            "content": "柳思花情晓夜春，空山烟山亦精神。閒中富贵阳和月，静处乾坤自在身。久悟前三吾是客，又经上七日为人。一蓑耕绿山南北，有赋何烦问大钧。",
            "comment": ""
        },
        {
            "title": "山中",
            "content": "此身只合着林泉，安得缠腰十万钱。百事懦无拖地胆，一生愚似信天缘。青山有约不知老，黄犊与人相对眠。问讯春蓑故无恙，乱云深处更超然。",
            "comment": ""
        },
        {
            "title": "是夕雨再用韵",
            "content": "生计萧条老杜陵，秋风检点又东屯。碧云句好山围屋，黄叶村深僧扣门。雨滑且留煨芋栗，夜长聊欲话田园。棹歌笑指风僧耳，已喜闻思断一根。",
            "comment": ""
        },
        {
            "title": "知瑞州罗大夫挽诗",
            "content": "污俗狂澜倒，公平今独贤。折腰惭为米，绝口不言钱。笔橐名臣后，箪瓢素士先。只消廉吏字，题作墓门镌。",
            "comment": ""
        },
        {
            "title": "题雄观",
            "content": "送出青山点点愁，数声柔橹隔沧洲。白鸥不受人间暑，明月一江天地秋。",
            "comment": ""
        },
        {
            "title": "以人生五马贵莫受侵为韵送胡献叔守邵阳",
            "content": "餂以澜翻口，箝以霹雳手。俗吏{上比下言}儒腐，吾曹自甘受。",
            "comment": ""
        },
        {
            "title": "病中酬王尉",
            "content": "造物无何亦小儿，一生心事只山知。江湖晚岁勤行李，风雨重阳倒接罗。砚老自研明月露，蟹香新在菊蓊时。与君共住维摩室，何日重携鹤膝枝。",
            "comment": ""
        },
        {
            "title": "月中观梅",
            "content": "何物苍头不自量，踏梅踏月上山堂。月明幸是无痕迹，可惜琼瑶一径香。",
            "comment": ""
        },
        {
            "title": "三禽言",
            "content": "不如归，烧痕青青春蕨肥。茅篱数掩山四围，有秫可酿荷可衣。世间何地非危机，曷不长守西山饥。君不见秋崖醉眠钓鱼矶，六年不出山下扉。不如归，长安道上烟尘飞，莫向山家怨落晖。",
            "comment": ""
        },
        {
            "title": "山中",
            "content": "茅茸山堂竹打篱，尚余老鹤共襟期。一生朝市几何日，五亩园林都是诗。身后谁浇胸磊磊，命中不带印累累。薄田有秫聊堪酿，尽足秋崖作受持。",
            "comment": ""
        },
        {
            "title": "次韵海棠",
            "content": "暖酣翠袖倚清妍，露洗轻红待举鞭。娇懒不知春二月，风流堪聘晋诸贤。天生富贵家何在，花有神仙谱未编。谁锁二乔深院落，只将愁思过年年。",
            "comment": ""
        },
        {
            "title": "观天井",
            "content": "雷斧何年翠凿成，老龙吟苦雪涛惊。霜晴未用为霖在，留与春蓑作太平。",
            "comment": ""
        },
        {
            "title": "送春",
            "content": "不等薰风已问津，小楼无处认蹄轮。极知中岁难为别，未必明朝不是春。黄鸟闹时山寂寂，绿阴深处水粼粼。老来宁与芳菲竞，俯仰人间迹已陈。",
            "comment": ""
        },
        {
            "title": "次韵梁粹",
            "content": "只与青山对成居，白云侵屦有诗无。故人咫尺隔千里，明月婵娟共一壶。鸥鹭盟应怜久客，梧桐雨亦问归涂。近来煞得秋风力，老桂吹香满座隅。",
            "comment": ""
        },
        {
            "title": "次韵郑司理时以掌故赘梱幙归未能也",
            "content": "二月江南柳正花，扶携贫病又天涯。愁予夜雨莼鲈梦，老却春山笋蕨芽。太白有芒兵未歇，杀青无补事堪嗟。书生迂阔多如此，不为吟诗两鬓华。",
            "comment": ""
        },
        {
            "title": "唐律十首",
            "content": "云木上苍冥，行藏只草亭。雁随秋到早，山入市来青。投老余渔具，能诗例鹤形。发根风露入，肺渴喜初醒。",
            "comment": ""
        },
        {
            "title": "山中",
            "content": "剩斸荒寒地百弓，尽供弄月与吟风。太平世界丰登外，小有洞天閒适中。野服染成驼样褐，山花开到雁来红。夕阳篱落谁呼唤，盂酒蹄肩赛社翁。",
            "comment": ""
        },
        {
            "title": "风作",
            "content": "年光何啻蛇赴壑，仕宦略如鱼上竿。畴昔本无温饱志，归来只作等閒看。人间万事风涛急，雨外一蓑天地宽。潮落海门烟树绿，举头已不见长安。",
            "comment": ""
        },
        {
            "title": "简杜子昕节邠",
            "content": "买屋湖边住，湖光入酒卮。向来多说剑，老去只耽诗。时序宽衣带，年华上鬓丝。肯收湖海气，了事觉儿痴。",
            "comment": ""
        },
        {
            "title": "此君室",
            "content": "亭亭几长身，斯可谓之土。以我为隐乎，指以二三子。",
            "comment": ""
        },
        {
            "title": "次韵菖蒲",
            "content": "瓦盆犹带涧声寒，亦有诗情几砚间。抱石小龙鳞甲老，夜窗云气故斑斑。",
            "comment": ""
        },
        {
            "title": "去年五月十七庐山祷而雨尝有诗今年五月十七",
            "content": "浪漫东西不自期，此公犹有鬼神知。江闽易地谁为崇，晴雨在天皆及时。年熟且从犀首饮，宦情聊付虎头痴。举杯试问樵溪月，今世宁须我辈为。",
            "comment": "：【原题】：\r\n去年五月十七庐山祷而雨尝有诗今年五月十七昭武祷而晴因用韵 | 【注释】【原题】：去年五月十七庐山祷而雨尝有诗今年五月十七昭武祷而晴因用韵"
        },
        {
            "title": "雪后梅边",
            "content": "半身苍藓雪槎枒，直到顶头才数花。看尺玉林山上下，还须渠是当行家。",
            "comment": ""
        },
        {
            "title": "道中即事",
            "content": "春泥滑滑欲溅裾，肯为梅花顾草庐。唤作诗人看得未，雨笞笠雪一肩舆。",
            "comment": ""
        },
        {
            "title": "次韵陈祭酒直舍犀",
            "content": "西雝夜直秋风底，断是龙涎不敢香。月府肯分金粟粟，书床相对玉琅琅。人间富贵梦不到，世外高寒味尽长。亦笑柴桑千载士，同时祗识菊花黄。",
            "comment": ""
        },
        {
            "title": "题祁门岳王庙",
            "content": "神京鳞介腥衣裳，三精雾塞天地光。鼪啼鼯笑纷披猖，中分宇宙尊犬羊。谁其与者沦纲常，受计於虏扼我吭。王心凛凛天苍苍，以次来缚归朝堂。自南自北诺已偿，焉用与虏为胥戕。来仇报仇胡不臧，至今淮堑为河湟。每观王传心摧伤，怒发为立胆为张。皇畀予邑於祁阊，闻王有像北山冈。欲往从之洁予觞，简书之言不我遑，今且去此何敢忘。牲肥酒香时日良，金戈铁马山茫茫。",
            "comment": ""
        },
        {
            "title": "扫蜜",
            "content": "须密之人去其国，尽以族行无敢逸。缀如垂瘤大如囊，低压山墙於我室。秦人逐客真少恩，客来须看春正酣。咄嗟已办四山壁，正对桃李开茅庵。苍头奴解与之语，拥篲招邀聿来宇。相攸新邑经始忙，先作高台奉盟主。沈沈夥涉之为王，独无摇毒之虿芒。熙熙登台坐垂拱，花底退衙春书长。",
            "comment": ""
        },
        {
            "title": "次韵宋尚书山居十五咏·东斋",
            "content": "佳木扶疏漏晓暾，书床留得夜来云。幽经谈尽无功课，自理东窗芝术熏。",
            "comment": ""
        },
        {
            "title": "胡得唯索写近诗",
            "content": "生涯未办阔疏酒，书册相携检点梅。过眼事真如堕甑，向人口合且衔枚。昨窥古镜十分瘦，病起晴窗一砚埃。举世好竽吾好瑟，故人犹索写诗来。",
            "comment": ""
        },
        {
            "title": "郑佥判取苏黄门图史园囿文章鼓吹之语为韵见",
            "content": "我本耕田夫，老矣纡郡章。头童齿欲豁，顾视俱茫茫。胸中了无有，宁敢高颉颃。牧民如牧羊，惟恐隳官常。秋田失一饱，我食不下吭。宁知事大缪，以肉齿步光。每遭官长骂，刚肠怒生芒。归来几何时，有过墙下桑。西风一叶脱，野草忽已黄。君行不可挽，吾意不可忘。",
            "comment": "：【原题】：\r\n郑佥判取苏黄门图史园囿文章鼓吹之语为韵见贻辄复赓载 | 【注释】【原题】：郑佥判取苏黄门图史园囿文章鼓吹之语为韵见贻辄复赓载"
        },
        {
            "title": "感怀",
            "content": "去国何年年一丘，於今已换几公侯。不知我者谓为拙，是有命焉那用求。舴艋舟应容钓蟹，麒麟阁不画骑牛。百年长短身余几，付与西风汗漫游。",
            "comment": ""
        },
        {
            "title": "寄游山友人",
            "content": "不是山阴访戴船，真成迷局灿柯仙。径行处用规摹取，归与都人作画传。",
            "comment": ""
        },
        {
            "title": "道中即事",
            "content": "荦确连云路不分，云侵衫袖白纷纷。亦知云自青山出，不见青山只有云。",
            "comment": ""
        },
        {
            "title": "除夕",
            "content": "当年意卸亦堪悲，岁晚胸怀只自知。十有八分天不管，百无一遂老如期。灯寒夜雪渔蓬屋，春共梅花野竹篱。衰白东风那解绿，底须苦向鬓边吹。",
            "comment": ""
        },
        {
            "title": "梦放翁为予作贫乐斋扁诚斋许画斋壁予本无是",
            "content": "晴窗欲晓鸟声春，唤起藜床入定身。老去不知三月暮，梦中亲见两诗人。",
            "comment": "：【原题】：\r\n梦放翁为予作贫乐斋扁诚斋许画斋壁予本无是斋亦不省诚斋之能画也 | 【注释】【原题】：梦放翁为予作贫乐斋扁诚斋许画斋壁予本无是斋亦不省诚斋之能画也"
        },
        {
            "title": "癸卯元日",
            "content": "远色苍茫草际烟，春风也到雪崖边。不知最后屠苏酒，增一年欤减一年。",
            "comment": ""
        },
        {
            "title": "山庄书事",
            "content": "晨兴抹两屦，为口见驱迫。课童督秋刈，野获夜彭魄。田翁适过予，繿缕黑而瘠。具言土力贫，年登苦囏阨。一饭不自斯，未议了称责。昨者耆长来，名复挂欠籍。截绢入官输，官怒边幅窄。抛掷下堂阶，退字印文赤。卖牛重买丝，篝灯不停息。明当扣东邻，假牛不牟麦。久贫少人情，恐复不见借。既去重感伤，行行犹欠息。我归不能眠，草根鸣蟋蟀。",
            "comment": ""
        },
        {
            "title": "去郡三思",
            "content": "我思老任棠，规我一本薤。薤本犹可锄，而况此{左禾右夷}稗。拔之血人指，咄咄吁可怪。吾斯以为常，未敢以为戒。",
            "comment": ""
        },
        {
            "title": "寄曹云台",
            "content": "难得宜春便，经时不报书。雨多花较损，雪尽草频锄。灯火贫如故，山林拙未除。有诗无话处，一向闭门居。",
            "comment": ""
        },
        {
            "title": "次韵赵尉",
            "content": "昨过骑驴尉，香深茗一杯。杏寒春且住，芹老燕初来。山自相知甚，仙今安在哉。晚洲分鹭宿，了不受嫌猜。",
            "comment": ""
        },
        {
            "title": "挽曹侍郎",
            "content": "诸老各凋零，公乎独典刑。草堂春得句，雪户夜谈经。岁月头从白，江山眼共青。斯文今已矣，天亦自冥冥。",
            "comment": ""
        },
        {
            "title": "贵妃夜游",
            "content": "凤鞾又上玉花骢，恩在君王一笑中。三十六宫瑶草碧，不知多少恨春风。",
            "comment": ""
        },
        {
            "title": "饭牛",
            "content": "闻阙南门各路头，不才多病两相投。无钱使鬼贫何害，有句惊人死亦休。春意不关花代谢，吾生聊与世沈浮。挼挲双手烟岚湿，笑向前坡饱饭牛。",
            "comment": ""
        },
        {
            "title": "次韵王尉",
            "content": "雪屋谁堪语，惟愁鹤共居。梦灵山有分，门冷客无书。诗岂於人癖，吾元与世疏。穷知书作崇，牵率费春锄。",
            "comment": ""
        },
        {
            "title": "游九曲",
            "content": "鹤怨空山久勒文，买船又访武夷君。一声铁笛不知处，但觉满身生白云。",
            "comment": ""
        },
        {
            "title": "次韵山居",
            "content": "孤亭危受众峰朝，岁晚移床借避嚣。梅次第花春漠漠，鹤相随睡夜寥寥。诸公安用怒生癭，老子岂为饥折腰。更入乱云深处去，极知与世不同条。",
            "comment": ""
        },
        {
            "title": "挽彭制机",
            "content": "山中亦云乐，蔬甲手耘芟。面熟鸟窥户，眼生云穴岩。树蟠根可坐，路碍石休劖。每笑陶弘景，犹将隐结衔。",
            "comment": ""
        },
        {
            "title": "暑不杂兴",
            "content": "白鸥吾有一日雅，畴昔见之相与亲。沧浪忽欲从此逝，嗔我手揖无诗人。",
            "comment": ""
        },
        {
            "title": "又和诸公作雪月歌",
            "content": "月观夜午雪观早，酒兴崔嵬诗潦草。梅花在傍具知状，唤渠收拾秋崖藁。月边雪边同一寒，诗成不许凡人看。年年月寒雪寒处，老骨槎牙倚枯树。不知天下人，面有三寸尘。政使书痴传癖犹可憎，而况无风无味之钱神。麾之门外，问诸水滨。非我不与相比邻，渠自胸次不我亲。千古万古赤壁月，千古万古剡溪雪。天荒地老方可人，当日人曾笑渠拙。有酯不可无吾诗，无月无雪无人知。梅花亦不用收拾，付与万窃更相呼。雪如琼瑶月如水，青山白发时乎时。有薇可羹螯可嚼，此味勿令儿辈觉。四海诸公共往来，雪中与渠无适莫。",
            "comment": ""
        },
        {
            "title": "不寐",
            "content": "不寐何为者，幽居事更筒。怯风思鹤冷，闻雨为花愁。草合妨游屐，沙崩压钓舟。春蓑故无恙，欹枕数更筹。",
            "comment": ""
        },
        {
            "title": "枕石",
            "content": "短簟相携入薜萝，且容眠石略婆娑。未曾八月暑如此，何处中秋天最多。一壑风烟贫受用，百年时序老消磨。夕阳篱落谁横笛，似识山樵扣角歌。",
            "comment": ""
        },
        {
            "title": "唐律十首",
            "content": "有客共攒眉，蚕丛事可悲。渡沪诸葛表，哀汴老韩诗。谁又青冥钺，吾方白接{上四下离}。神谟自坚定，豺虎莫恫疑。",
            "comment": ""
        },
        {
            "title": "题郑尉爱山楼",
            "content": "青山不入俗士眼，谁肯着楼招唤渠。径草不锄花又老，一帘新雨了残书。",
            "comment": ""
        },
        {
            "title": "餐雪辘轳体",
            "content": "酒渴来时海不供，山寒餐玉有奇功。柘浆滴处丝糕紫，冰碗擎将片脑忪。透骨洗清烟火气，满腔顿着水晶宫。人间尘土何堪住，径住琼瑶第一峰。",
            "comment": ""
        },
        {
            "title": "感旧",
            "content": "昔年访月寒溪头，霜高酒劣棱生裘。溪僧辍寝从吾幽，共移不系渔人舟。断崖老木纷金虬，又如蘋藻涵清流。鹤骨浸烦风露忧，妙语满地无人收。",
            "comment": ""
        },
        {
            "title": "观山",
            "content": "一层云放一层山，小市人家翠欲环。检点只疑低数尺，一层山向隐云间。",
            "comment": ""
        },
        {
            "title": "自嘲",
            "content": "耕雨虽微负郭田，卧云不用买山钱。春蓑健犊宁无语，又写前衔见集贤。",
            "comment": ""
        },
        {
            "title": "郑佥判取苏黄门图史园囿文章鼓吹之语为韵见",
            "content": "吾仕竟三黜，吾气竟再鼓。百年会有极，等作一捧土。宁当友鱼虾，勿谓怒豺虎。静中试遐观，一一皆自取。但恨齿发衰，无力供保伍。结茅得幽深，杉竹自成坞。食贫秋田少，酒不供少户。醒眼对佳山，日夕迭宾主。有谈及世故，使我舌屡吐。常恐天地间，愧仰而怍俯。所以猿鹤居，不嫌蓬藋拄。可惜秋风至，送君又南浦。",
            "comment": "：【原题】：\r\n郑佥判取苏黄门图史园囿文章鼓吹之语为韵见贻辄复赓载 | 【注释】【原题】：郑佥判取苏黄门图史园囿文章鼓吹之语为韵见贻辄复赓载"
        },
        {
            "title": "送别赵尉",
            "content": "细草轻烟画出愁，一船明月大刀头。苔痕欲暗蓝田记，枫叶正寒江渚楼。无酒可浇鹦鹉赋，有山频典鹔鹴裘。功名正恐不免耳，拄笏练溪南北秋。",
            "comment": ""
        },
        {
            "title": "书断崖",
            "content": "老木枯藤绞苍石，岚重云寒土花碧。巨灵探璞夜不眠，斧斤睥睨鱼龙泣。中分一片落溪边，此祠未睹乾坤前。试留名字与后世，戒尔谨护青瑶镌。",
            "comment": ""
        },
        {
            "title": "元日",
            "content": "钓寂耕閒老病身，何堪附翼与攀鳞。山中是处有诗思，天上自来无故人。岁事共知双鬓雪，梅花又过一年春。晴妍已有溪村兴，牛下柴车或可巾。",
            "comment": ""
        },
        {
            "title": "蟹至十数日而异时特贵贫者只得忍口薄暮有以",
            "content": "蟹之风月元无价，只卖百钱那是钱。醉堕多生贪爱业，贫随现在喜欢缘。以名怒尔吾何敢，谓腹负予谁不然。新与客尝秋已老，岂堪持到菊花前。",
            "comment": "：【原题】：\r\n蟹至十数日而异时特贵贫者只得忍口薄暮有以为饷者诗回饷 | 【注释】【原题】：蟹至十数日而异时特贵贫者只得忍口薄暮有以为饷者诗回饷"
        },
        {
            "title": "书梦",
            "content": "君马黄，我马白，漠漠柳花飞送客。我马跑风欲人立，紫丝袍贴黄金勒。轻衫一骑后者谁，黄初平家寄书信。泥香两车饷外孙，人与霜蹄俱梦境。呜呼人间儿戏亦前定，奈何夫人不知命。",
            "comment": ""
        },
        {
            "title": "次韵谢兄见寄",
            "content": "寒入吟肩兀蹇鞍，灞桥风雪几跻攀。诸贤有意起更化，老我无能悔出山。谈到时文真破碎，情知吾道转间关。武元衡事传闻否，倦翼孤飞正欲还。",
            "comment": ""
        },
        {
            "title": "次韵行甫小集平山",
            "content": "春风多可风曾閒，又为平山入醉颜。流恨不穷江万里，与翁长在月三间。半清半浊圣贤酒，似有似无烟雨山。试问黄鹂相识否，绿阴深树自绵蛮。",
            "comment": ""
        },
        {
            "title": "次韵梁权郡喜雪",
            "content": "飞到裘茸不肯飞，危樵孤倚暮江时，袁安家在鸿蒙外，剡曲人谁汗漫期。氛祲不传青海箭，丰年又入紫皇诗。春风吹落人间世，只有梅花圣得知。",
            "comment": ""
        },
        {
            "title": "又和晦翁棹歌",
            "content": "莫说水穷山势开，匆匆急棹酒船回。溪山欲尽兴无尽，撑入白云深处来。",
            "comment": ""
        },
        {
            "title": "次韵滕和叔投赠",
            "content": "犹及溪斋识老成，万琅玕外一溪清。诸郎与我雪灯共，两眼观书霜月明。二十一年如梦过，五三六籍尚谁赓。鹿车忽到苍崖底，老木惊秋亦向荣。",
            "comment": ""
        },
        {
            "title": "清明",
            "content": "何哉清明乃尔愁，雨声中间花事休。一春留春不肯住，况无酒与春相酬。墙头笋已吹成竹，夺我斋厨苍玉束。满床书卷为不平，亦怨秋崖长负腹。",
            "comment": ""
        },
        {
            "title": "次韵陈帐管秋思",
            "content": "秋风吹裂旧荷衣，自读离骚倚落晖。已觉芦花洲渚冷，水天归雁着行飞。",
            "comment": ""
        },
        {
            "title": "次韵谢兄立春戏拟春帖子",
            "content": "天与君王共一仁，只将仁与物为春。要令率土无枯槁，未赏冰池皱玉粼。",
            "comment": ""
        },
        {
            "title": "答费司法",
            "content": "长房一青竹，阅世不知几。下视区中人，岁月老分至。颇闻第二泉，风烟未渠已。谪堕修茶经，政坐一念起。谁令哀鸿号，手足痛入髓。秋江渴到底，安得半帆驶。大士慈悯故，虑岂不及此。军持乞余滴，厥德安敢倍。愿方出岫心，慰我在原意。归寻旧时仗，小住五百岁。",
            "comment": ""
        },
        {
            "title": "解榻",
            "content": "解榻留云宿，山居事事幽。长贫吾道在，多病此生浮。野色连溪暝，虫声满院秋。那知一丁守，蚤白十年头。",
            "comment": ""
        },
        {
            "title": "次韵方蒙仲高人亭",
            "content": "终南有捷径，涧恧而林羞。其人岂其山，宁勿相累不。",
            "comment": ""
        },
        {
            "title": "西崦",
            "content": "西崦东冈取次行，倚松小立又诗成。山风溪月宝无价，牧笛樵歌画有声。半顷莱田供伏腊，一间茅屋老升平。未知沮溺今何似，却怕诸生问姓名。",
            "comment": ""
        },
        {
            "title": "方韵别元可",
            "content": "帆带春风梦，鸥知远客心。暮愁随雨做，逸兴与江深。书不厌频读，诗须放淡吟。绝怜寒食烟，与子不同斟。",
            "comment": ""
        },
        {
            "title": "次韵酬因胜老",
            "content": "浅山如霁水连天，江北江南路几千。入梦老亲双白发，归欤早及菊花前。",
            "comment": ""
        },
        {
            "title": "戏呈君用",
            "content": "秋崖初无负郭二顷田，向来耕舍寒炊烟。负薪行歌遭妇骂，往往倒崖底之枯松，煮崖边之飞泉。龟肠怒吼卖牛具，龙骨倒挂行蜗涎。乃以农自目，其然岂其然。胥山之穷固亦无一钱，较之於我犹差贤。白头把笔耕六籍，芸人芸已皆逢年。可曾腰斧响空谷，但闻种之以弘农陶，耨之以绛人玄。先生之号则不可，北山久欲移文镌。吾尝观诸朝，左右分两铨。若使后夔降典夷作乐，各违所长非所便。我今手招白云与渠语，两易其任盟当坚。君农我樵万山绿，依旧司存雨露边。亦不必承明之庐九入，亦不必岁中之官九迁。共披烟蓑拜新号，疏驳不到松风前。烂柯扣角醉眠熟，佳话留与山中传。",
            "comment": ""
        },
        {
            "title": "又和晦翁棹歌",
            "content": "云气藏山雪卷滩，地灵不与俗人看。一篙略借秋崖便，九曲欲穷山雨寒。",
            "comment": ""
        },
        {
            "title": "雪中观梅",
            "content": "一冬妍晴春意早，微茫已到閒花草。山翁平生见事迟，未缉牛衣编稻藁。明日是春那得寒，玄冥不作寻常看。交割与春排当处，万里瑶林列银树。茅庵有诗人，肺渴方生尘。不知谁何驷六虬兮上天作乐府，落笔殿前如有神。帝咨汝岳锡圭土，佚以宽閒之野寂寞滨。玉田界天旁列邻，有梅百本为宾亲。昨夜枝上犹是月，今日枝上浑是雪。春工未必办此奇，纵使巧迟宁速拙。雪诗不当梅花诗，诗成合报孤山知。老逋醉眠呼不醒，霜竹付与何人吹。古声久不入俚耳，有诗宁似无诗时。自撼枝头供一嚼，了了此心清净觉。谓为梅又冷冰冰，道是雪来香莫莫。",
            "comment": ""
        },
        {
            "title": "病起木犀已谢",
            "content": "一年秋是桂花开，谁道今年负酒杯。造物小儿真恶剧，痴顽老子久摧颓。清风明月不常有，溪友山翁试与来。夜寂尚怜诗骨在，时能引手作敲推。",
            "comment": ""
        },
        {
            "title": "以嗜酒爱风竹卜居此林泉为韵作十小诗",
            "content": "玉虹横吾腰，金貂直吾首。宁知千载名，不如一杯酒。",
            "comment": ""
        },
        {
            "title": "蛰室",
            "content": "室中度以几，其修去寻一。广长尺而赢，崇为咫者七。牖一以为明，墐三以为密。不供并横肱，所贵劣容膝。蠖屈忘春霆，龟穹美朝日。玄冥方用事，万木僵欲溧。穷阴易中人，戒子谨无出。於时则然耳，天者傥可必。相尔室外寒，砖炉坐扪虱。",
            "comment": ""
        },
        {
            "title": "次韵宋尚书山居十五咏·金沙荼靡径",
            "content": "露浥晴光对洗妆，柔条无力不成行。阿环淡伫阿娇丽，一种风流各自香。",
            "comment": ""
        },
        {
            "title": "元夕",
            "content": "团薄曲几雪鬅鬙，寒入青灯澹似僧。只是梅花一林月，酒杯诗笔已无能。",
            "comment": ""
        },
        {
            "title": "题刊字蔡生",
            "content": "六经四十三万字，古未版行天所秘。鲁才得见易春秋，书到汉时犹墨记。不知何年有尔曹，误我百世惟寸刀。日传万纸未渠已，宇宙迫窄声嘈嘈。一第竟为吾子慁，办笔如椽补龙衮。生毋谓我不读书，待捡麻沙见成本。",
            "comment": ""
        },
        {
            "title": "简竹外",
            "content": "山肯相容作此行，又携老石寄江城。毛锥於我独无补，欢伯向人如有情。几梦不知连雁远，一诗元只为梅清。蹇驴欲过吴门尉，云冻商量雪未成。",
            "comment": ""
        },
        {
            "title": "南窗偶书",
            "content": "西风忽凄厉，皎月流素光。客从何方来，兰佩芙蓉裳。挥琴发哀弹，夜寂山苍苍。可人者麹生，挽我无何乡。醉中眇万物，拄颊歌沧浪。",
            "comment": ""
        },
        {
            "title": "次韵洪尉",
            "content": "此郡如败弓，一驰不可张。吾曹如庸医，了未分阴阳。幸哉岁小稔，意中犹差强。与民同一饱，{左禾右罢}稏秋风黄。",
            "comment": ""
        },
        {
            "title": "春词",
            "content": "一春直是柳风流，只恁风流只恁愁。客又不来寒食近，碧蘅红杜满芳洲。",
            "comment": ""
        },
        {
            "title": "上巳游显亲寺题其壁",
            "content": "松房小小雨留客，竹迳深深鸟唤人。灿醉不知三月暮，等閒又是一年春。",
            "comment": ""
        },
        {
            "title": "正月尽山间梅花犹有未放者",
            "content": "南枝寒尽着花迟，入我新年第一诗。明月向人应有语，老天於物本无私。自通之后谁相得，未雪以前春不知。尽让世间凡草木，再三守此岁寒姿。",
            "comment": ""
        },
        {
            "title": "出关",
            "content": "江雨正冥冥，江鸥聚晚汀。云深城阙丽，潮落海门青。宇宙双蓬鬓，江湖几驿亭。不须关卒逻，吾亦厌铜腥。",
            "comment": ""
        },
        {
            "title": "又用胡尉韵",
            "content": "便觉寻春负一筹，老怀无复少年游。茶桑天似鹅黄酒，杨柳花飞狐白裘。试问独醒观众醉，何如一笑失千忧。不知多少人间事，付与溪声自在流。",
            "comment": ""
        },
        {
            "title": "山中",
            "content": "无心出岫懒於云，生死交情一付君。五柳当门陶令宅，百梅共坞老逋坟。山虽甚浅略堪隐，砚不能灵并可焚。我亦平生轻俗子，向来鱼鸟自同群。",
            "comment": ""
        },
        {
            "title": "次韵谢兄立春戏拟春帖子",
            "content": "天家观阙玉重重，逼入春皇一信风。生意无边青欲动，微茫淡霭暖烟中。",
            "comment": ""
        },
        {
            "title": "次韵郑总干",
            "content": "底须咄咄漫书空，未觉人间欠此翁。黄犊自随谙寂寞，青山亦讳话穷通。人方怒及水中蟹，我亦冥如天外鸿。醉眼不知人几品，久将樵牧等三公。",
            "comment": ""
        },
        {
            "title": "上鹤山作图书所扁",
            "content": "我本耕田夫，识字略可数。谁令半窗灯，夺此一犁雨。明经为青紫，无乃以书贾。晚知事大谬，於学竟何补。归来抱遗经，颇谷窥门户。忍饥堪丹铅，环坐书作堵。时或跻唐虞，身亲到邹鲁。吾方忘吾贫，三径蓬藋拄。独惭鹤山翁，健笔照衡宇。赤手盘蛟蛇，今已泉下土。连云甲第多，未必快此睹。乃知痴书人，差胜守钱虏。",
            "comment": ""
        },
        {
            "title": "赵佥见过不值有诗次韵",
            "content": "向来曾管重湖月，五老当门但读书。见说邦人犹感慨，恨予不学蔺相如。",
            "comment": ""
        },
        {
            "title": "寄曹云台",
            "content": "尚记梅花否，相看只有君。肯辜清夜梦，去管华山云。帆到知何日，诗今瘦风分。惟应问安处，晓角月中闻。",
            "comment": ""
        },
        {
            "title": "猿",
            "content": "三峡巴江水，何年篱尔群。艰难俱未免，清切不堪闻。羁旅仍春蒲，愁怀况暮云。尚思灵涧冷，萝茑月纷纷。",
            "comment": ""
        },
        {
            "title": "戏简王尉",
            "content": "楚云迟上木兰船，惹得秋辞亦浪传。不直翠眉亲唱与，故应无分学彭宣。",
            "comment": ""
        },
        {
            "title": "得祠",
            "content": "石床散发洒松风，安用黄冠累此翁。但喜太平今有象，渔樵亦在万几中。",
            "comment": ""
        },
        {
            "title": "和三四弟韵",
            "content": "清明乍佳游，适与元巳并。但有松叶醪，宁须杏花饧。渔逢半篙绿，烟雨涵幽情。缅怀兰亭人，高冢亦已平。空余数行墨，日月老送迎。不知狂李白，醉面骑长鲸。宇宙曾几何，一笑吾诗成。",
            "comment": ""
        },
        {
            "title": "用王侍郎韵寄题医僧道森药山阁",
            "content": "蚊蛭侯王空培塿，大千世界无何有。痴儿不省芭蕉身，持与冰霜斗长久。三生慈悯鱼十千，却来世间吁可怜。一百四病更相缠，纵有佛力难言诠。不如一念圆觉净，四大乾坤无可病。云根灵草自春风，夜立齐腰山雪盛。",
            "comment": ""
        },
        {
            "title": "除夜",
            "content": "春入荷葭坞亦奇，坞名不枉与天知。绿章并按閒池沼，岂但乌台要勘诗。",
            "comment": ""
        },
        {
            "title": "次韵牡丹",
            "content": "银壶贮雪褪轻红，费尽思量句不工。若使春风但桃李，春风殊未可雌雄。",
            "comment": ""
        },
        {
            "title": "过楚道人舍",
            "content": "平生诗友刘宾客，醉墨曾传到雪庐。煞说竹溪茅屋好，便能诗亦不如渠。",
            "comment": ""
        },
        {
            "title": "梅边约客",
            "content": "昨日今日雪欲落，一梢两梢梅正开。携壶野亭醉复醉，折简故人来不来。山翁意重百金值，俗士面有三寸埃。临风叹息重叹息，玉飞片片相徘徊。",
            "comment": ""
        },
        {
            "title": "挽曹侍郎",
            "content": "一角玉麟寒，何心獬豸冠。满腔秋沆瀣，披腹玉琅玕。讲入经三昧，书成义不刊。阳城遗碣在，老泪不胜弹。",
            "comment": ""
        },
        {
            "title": "麦叹",
            "content": "田家望麦在须臾，何啻中流济一壶。黑雨漫天殊未已，黄云委地不堪扶。禽声快活真成误，鸠妇流离空自呼。亦笑此翁长负腹，又寻杞菊诳斋盂。",
            "comment": ""
        },
        {
            "title": "赪桐花",
            "content": "似子圆红不似花，绿丛擎出野人家。亦知吟青今当换，火候初成独体砂。",
            "comment": ""
        },
        {
            "title": "题郭氏继一堂",
            "content": "渔蓑钓艇越中居，底处烟波不属渠。一曲鉴湖须敕赐，却令鸥鸟费分疏。",
            "comment": ""
        },
        {
            "title": "次韵程弟",
            "content": "此腹宁须文字香，漫淹虀瓮半青黄。午窗一枕齁齁睡，世上何人最得忙。",
            "comment": ""
        },
        {
            "title": "梦余义夫以剑请铭",
            "content": "黑水梁州百二关，青天蜀道古云难。貔貅夜柝身何在，麋鹿秋风骨未寒。宠辱可惊沤起灭，荒凉只有月悲酸。蒯缑忽堕空山梦，不道幽人意转阑。",
            "comment": ""
        },
        {
            "title": "归来馆成再用韵",
            "content": "后门穿过荷葭坞，春草池塘一迳苔。尽废秫田妨醉去，旋苫山馆号归来。知无骨相取金印，莫与春秋著玉杯。自有梅花可人意，南枝开了北枝开。",
            "comment": ""
        },
        {
            "title": "南窗偶书",
            "content": "吾徒例迂疏，与世自少可。不工口嗫嚅，正坐胸磊砢。折腰迂人情，高论常轗轲。归哉夜窗雨，喜不失故我。琴尊日多暇，未觉此计左。秋风挟佳月，流光侑孤坐。持觞酹伯伦，彼豪真蜾蠃。",
            "comment": ""
        },
        {
            "title": "祷晴福善",
            "content": "夜落檐花未肯晴，灯寒等不到天明。自怜短发垂垂老，一滴秋霖白一茎。",
            "comment": ""
        },
        {
            "title": "谢人致蟹",
            "content": "此去江头只两程，寒蒲解缚便横行。无肠政要空虚腹，满贮芦花与月明。",
            "comment": ""
        },
        {
            "title": "寄梅",
            "content": "枝北枝南恨未除，春风误到寿阳居。诗家不识梅花讳，把做好看夸道渠。",
            "comment": ""
        },
        {
            "title": "梦寻梅",
            "content": "野径深藏隐者家，岸沙分路带溪斜。马蹄残雪六千里，山嘴有梅三四花。黄叶拥篱埋药草，青灯煨芋话桑麻。一生烟雨蓬茅底，不梦金貂侍玉华。",
            "comment": ""
        },
        {
            "title": "兰溪晚泊",
            "content": "岸岸芦花白，空江多月明。一帘秋色老，千里暮云平。寒入霜前韭，香传雨后橙。烦诗题品看，此酒旧知名。",
            "comment": ""
        },
        {
            "title": "次韵卢监",
            "content": "兰亭人寂几何年，着我糟丘亦冗员。寻访雪溪无酒债，主张禊帖有诗权。千岩秀处书如堵，五月凉时藕似船。只麽折浮真足矣，底须妄想到花边。",
            "comment": ""
        },
        {
            "title": "泊歙浦",
            "content": "此路难为别，丹枫似去年。人行秋色里，雁落客愁边。霜月倚寒渚，江声惊夜船。孤城吹角处，独立渺风烟。",
            "comment": ""
        },
        {
            "title": "观渔",
            "content": "林光漏日烟霏湿，鸬鹚簇立春沙碧。湘竿击水雪花飞，鸬鹚没入春溪肥。银刀拨刺争三窟，乌兔追亡健于鹘。搜渊剔薮无噍类，余勇未厌心突兀。十十五五斜阳边，听呼名字方趋前。吐鱼筠篮不下咽，手捽琐碎劳尔还。呜呼奇哉子渔子，塞上将军那得尔。",
            "comment": ""
        },
        {
            "title": "春思",
            "content": "春风多可太忙生，长共花边柳外行。与燕作泥蜂酿蜜，才吹小雨又须晴。",
            "comment": ""
        },
        {
            "title": "春思",
            "content": "杜鹃花落石阑干，新染晴波绿绕湾。小立伫诗风满袖，一双睡鸭占春閒。",
            "comment": ""
        },
        {
            "title": "春思",
            "content": "杨柳生寒莫上楼，夕阳芳草泥人愁。情知社近迎新燕，尽卷湘帘不下钩。",
            "comment": ""
        },
        {
            "title": "春思",
            "content": "烟草茸茸匝岸齐，晴天凫浴喜清溪。一春造化花开尽，大欠渠诗共品题。",
            "comment": ""
        },
        {
            "title": "春思",
            "content": "无何桃李又成荫，水抱孤村岸岸深。迳草不锄随意绿，要观天地发生心。",
            "comment": ""
        },
        {
            "title": "湖上醉题",
            "content": "山行吾亦以诗豪，畴昔於山只淡光。清得不多赢得瘦，一生悔读楚离骚。",
            "comment": ""
        },
        {
            "title": "湖上",
            "content": "秋鞑人散雨千丝，谁把秦笙隔院吹。但觉小桥烟外柳，春风无力逞腰支。",
            "comment": ""
        },
        {
            "title": "湖上",
            "content": "游人抵死爱春韶，风暖花香酒未消。须向先贤堂上去，画船无数泊长桥。",
            "comment": ""
        },
        {
            "title": "湖上",
            "content": "连天芳草晚凄凄，蹀躞花边马不嘶。蜂蝶已归弦管静，犹闻人语画桥西。",
            "comment": ""
        },
        {
            "title": "湖上",
            "content": "春连禁御绿阴交，对面晴烟舞翠蛟。最是君王游幸少，宫花浑未识鸣鞘。",
            "comment": ""
        },
        {
            "title": "湖上",
            "content": "今岁春风特地寒，百花无赖已摧残。马塍晓雨如尘细，处处筠篮卖牡丹。",
            "comment": ""
        },
        {
            "title": "湖上",
            "content": "沙暖鸳鸯傍柳眠，春来亦懒避湖船。佳人窈窕惜颜色，自照晴波整翠钿。",
            "comment": ""
        },
        {
            "title": "湖上",
            "content": "绿波如画雨初晴，一岸烟芜极望平。日暮落花风欲定，小楼弦管压新声。",
            "comment": ""
        },
        {
            "title": "农谣",
            "content": "漠漠余香着草花，森森柔绿长桑麻。池塘水满蛙成市，门巷春深燕作家。",
            "comment": ""
        },
        {
            "title": "农谣",
            "content": "雨过一村桑柘烟，林梢日暮鸟声妍。青裙老姥遥相语，今岁春寒蚕未眠。",
            "comment": ""
        },
        {
            "title": "湖上",
            "content": "老藤支我步湖漘，借与晴光一欠伸。杨柳得春青眼旧，山峦留雪白头新。铁琅珰语寻斋钵，银鱍刺肥收钓缗。有两黄冠共棋局，相携便作所欢人。",
            "comment": ""
        },
        {
            "title": "农谣",
            "content": "小麦青青大麦黄，护田沙径绕羊肠。秧畦岸岸水初饱，尘甑家家饭已香。",
            "comment": ""
        },
        {
            "title": "农谣",
            "content": "春雨初晴水拍堤，村南村北鹁鸪啼。含风宿麦青相接，刺水柔秧绿未齐。",
            "comment": ""
        },
        {
            "title": "三虎行",
            "content": "黄茅惨惨天欲雨，老乌查查路幽阻。田家止予且勿行，前有南山白额虎。一母三足其名彪，两子从之力俱武。西邻昨暮樵不归，欲觅残骸无处所。日未昏黑深掩关，毛发为竖心悲酸，客子岂知行路难。打门声急谁氏子，束蕴乞火霜风寒。劝渠且宿不敢住，袒而示我催租瘢。呜呼李广不生周处死，负子渡河何日是。",
            "comment": ""
        },
        {
            "title": "农谣",
            "content": "问舍求田计未成，一蓑锄月每含情。春山树暖莺相觅，晓陇雨晴人独耕。",
            "comment": ""
        },
        {
            "title": "池亭即事",
            "content": "春风恰恰破桃李，池馆无人一径深。鸥刷断翎翻水面，蝶抛残粉去花心。诗怀搅我丹颜破，节物催人白发侵。流水伯牙今已矣，世间那复有知音。",
            "comment": ""
        },
        {
            "title": "春阴",
            "content": "玲珑碧树巧临池，影在窗前作么移。水墨画图春淡淡，莺花庭院日迟迟。不妨明月重相忆，怎许浮云浪得知。一片舞裀欹弱柳，风来时复托腰肢。",
            "comment": ""
        },
        {
            "title": "春暮",
            "content": "桃溪喷火柳拖烟，如豆青梅已半酸。燕子怯春归未得，一帘风雨杏花寒。",
            "comment": ""
        },
        {
            "title": "满庭芳",
            "content": "雨带苍烟，须粘残雪，几年今日秋崖。梅花篱落，不减旧情怀。更觉神仙有分，一条冰、羽客官阶。朝真外，研朱点易，风露滴松钗。蓬莱。清浅未，吾将游戏，月坞云齐。已相期汗漫，鹤蜕青鞋。一念人间尘土，为雏孙、留醉茅柴。今而後，村书杂字，仅有老生涯。",
            "comment": ""
        },
        {
            "title": "水调歌头",
            "content": "老子兴不浅，归矣复言归。不知归又何处，知我者何希。幸有青山一片，付与白云千载，便可乐渔矶。且尽一杯酒，春瓮晓生肥。倩梅花，邀涧叟，醉林扉。五年今已如此，莫倚健於飞。日月笼中双鸟，今古人间一马，五十五年非。归去不归去，未了比山薇。",
            "comment": ""
        },
        {
            "title": "春暮",
            "content": "卷中未有好诗看，草满池塘梦已残。客又不来春又暮，一帘新雨杏花寒。",
            "comment": ""
        },
        {
            "title": "八六子",
            "content": "喜椿庭。近来强健，团栾雁序欢声。正柳絮帘栊清昼，牡丹栏槛新晴，缓飞翠觥。阿戎碌碌功名。但要无灾无难，何曾著公卿。且抖擞斑衣，笑供儿戏，共将乐事，细酬佳景，须知翠袖全盛绿黛，金章不换蓑青。松亭。中间顿个寿星。",
            "comment": ""
        },
        {
            "title": "百字谣/念奴娇",
            "content": "河南灵地，信从生俊杰，皆由天佑。见说簪缨称世袭，复是青毡还旧。学海渊源，笔端锋镝，未逊谁居右。使台暂赞，直须黄阁环召。欣遇初度良辰，中原节过，九日方称寿。好看莱衣□舞处，尽羡一门三秀。名过河东，迭居宰职，复见韦平胄。祝君遐算，南山松柏长茂。",
            "comment": ""
        },
        {
            "title": "春晚",
            "content": "青梅如豆带烟垂，紫蕨成拳着雨肥。只有小桥杨柳外，杏花未肯放春归。",
            "comment": ""
        },
        {
            "title": "江城子",
            "content": "几年诗骨雪槎牙。痼烟霞。老生涯。五十八翁，堪喜亦堪嗟。忽忆香山居士语，还失笑，较争些。荒寒梅坞月横斜。短篱遮。野人家。枝北枝南，须有两三花。紧闭竹门传语客，那得暇，尽由他。",
            "comment": ""
        },
        {
            "title": "满庭芳",
            "content": "秋入西郊，律调夷则，韩堂风露清凉。洞天昨夜，响动玉玎珰。朱户银寰放钥，长庚梦、应诞星郎。垂弧旦，蓂飞五荚，簪履共称觞。未施经济手，暂参雄府，公论声扬。便好趁昌辰，入辅吾皇。况是中兴启运，正当宁、梦想循良。从兹去，万年佐主，福寿总无疆。",
            "comment": ""
        },
        {
            "title": "满江红",
            "content": "晓傍苍崖，滴寒露、研朱点易。五十四卦为归姝，惟幽人吉。彼美人兮春上下，如吾徒者山南北。辨一生、坚壁卧烟霞，诗无敌。人间世，胶中漆。功名事，刀头蜜。放乾坤醉眼，看朱成碧。曾共梅花相尔汝，仅教雪後无消息。莫怕寒、容易嫁东风，春狼藉。",
            "comment": ""
        },
        {
            "title": "酹江月/念奴娇",
            "content": "楚天秋早，过中元拈指，蓂飞四荚。怪得千门佳气满，恰值生申时节。蓬矢当年，椒盘今夕，瑞木金炉艺。主人情重，酒红潮上双颊。且看戏彩□□，鼎分丹桂，兰玉同班列。更喜萱庭南极老，亲授长生秘诀。养浩颐然，後昌青紫，天报公阴德。年年盛会，祝延椿算千百。",
            "comment": ""
        },
        {
            "title": "瑞鹧鸪",
            "content": "中元过後恰三朝。因甚庭闱喜气飘。李谪若非当此夕，甲生应是在今宵。满斟绿醑歌檀口，慢拍红牙舞柳腰。富贵荣华谁得似，祝公千岁乐逍遥。",
            "comment": ""
        },
        {
            "title": "水调歌头",
            "content": "世不乏季子，藉甚有休声。芝兰挺秀庭砌，广厦万间新。胸次金天爽豁，风骨玉堂清彻，才器更轮囷。劲节九秋斡，和气万家春。过中元，才两日，是生辰。瓣香西上，都向此夕颂殷勤。自有阴功天佑，合享人间长寿，不独我知君。从此见今日，丹桂伴灵椿。",
            "comment": ""
        },
        {
            "title": "湖上",
            "content": "轻尘不动雨霏微，堤外芹燕子飞。庭院日长帘幙静，含情脉脉看春归。",
            "comment": ""
        },
        {
            "title": "行香子",
            "content": "说与樵青。紧闭柴门。道先生检校东屯。阿戎安在，未扫愁痕。且免歌词，休载妓，莫携尊。梅自生春。雪立前村。道此杯、酒也须温。无穷身外，付与乾坤。谁共耕山，闲钓水、饱窥园。",
            "comment": ""
        },
        {
            "title": "最高楼",
            "content": "溪南北，本自一渔舟。烟雨几盟鸥。白鱼不负鸬鹚杓，青蓑不减鷫鸘裘。怎无端，贪射策，觅封侯。既不似、古人能识字。又不似、今人能识事。空老去，自宜休。帝乡五十六朝暮，人间四十四春秋。问何如，茅一把，橘千头。",
            "comment": ""
        },
        {
            "title": "江神子/江城子",
            "content": "梅花吹梦过溪桥。路迢迢。雪初消。似恁天寒，诗瘦想无柳。听得草堂人有语，能几日，是生朝。乱云深处洗山瓢。鬓萧萧。酒红朝。回首六朝，南北黯魂销。纵使锺山青眼在，终不似，侣渔樵。",
            "comment": ""
        },
        {
            "title": "烛影摇红",
            "content": "辇路融晴，宫云逗晓青旗报。梅边香沁彩鞭寒，初信花风到。笑语谁家帘幕，镂冰丝、红粉绿闹。髻横玉燕，鬓颤琼幡，不能知掉。看见春来，麴尘微涨催兰棹。娇横拂略上柔条，等得莺眠觉。引出千花万草。喜搀先、椒盘竹爆。问谁天上，瑶帖初供，玉堂归儤。",
            "comment": ""
        },
        {
            "title": "一剪梅/一翦梅",
            "content": "谁翦轻琼做物华。春绕天涯。水绕天涯。园林晓树恁横斜。道是梅花。不是梅花。宿鹭联拳倚断槎。昨夜寒些。今夜寒些。孤舟蓑笠钓烟沙。待不思家。怎不思家。",
            "comment": ""
        },
        {
            "title": "虞美人",
            "content": "鸥清眠醉晴溪月。几梦寒蓑雪。断桥篱落带人家。枝北枝南初著、两三花。曾於春底横孤艇。香似诗能冷。娟娟玉立载归壶。渺渺愁予肯入、楚骚无。",
            "comment": ""
        },
        {
            "title": "鹊桥仙",
            "content": "今朝廿九，明朝初一。怎欠秋崖个生日。客中情绪老天知，道这月、不消三十。春盘缕翠，春缸摇碧。便泥做、梅花消息。雪边试问是耶非，笑今夕、不知何夕。",
            "comment": ""
        },
        {
            "title": "鹊桥仙",
            "content": "银河无浪，琼楼不暑。一点柔情如水。肯捐兰珮了渠愁，尽闲却、纤纤机杼。波心沁雪，鸥边分雨。翦得荷花能楚。天公煞自解风流，看得我、如何销汝。",
            "comment": ""
        },
        {
            "title": "眼儿媚",
            "content": "雁带新霜几多愁。和月落沧洲。桂花如许，菊花如许，怎不悲秋。江山例合闲人管，也白几分头。去年曾此，今年曾此，烟雨孤舟。",
            "comment": ""
        },
        {
            "title": "哨遍",
            "content": "月曰不然，君亦怎知，天上从前事。吾语汝，月岂有弦时。奈人间井观乃尔。休浪许。历家缪悠而已。谁云魄死生明起。又明死魄生，循环晦朔，有老兔、自熙熙。妄相传、月溯日光馀。嗟万古谁知了无亏。玉斧修成，银蟾奔去，此言荒矣。噫。世已堪悲。听君歌复解人颐。桂魄何曾死，寒光不减些儿。但与日相望，对如两镜，山河大地无疑似。待既望观之。冰轮渐侧，转斜才一钩耳。论本来不与中秋异。恐天问灵均未知此。又底用、咸池重洗。乾坤一点英气。宁老人问世。飞上天来，摩挲月去，才信有晴无雨。人生圆缺几何其。且徘徊、与君同醉。",
            "comment": ""
        },
        {
            "title": "最高楼",
            "content": "秋崖底，云卧欲生苔。无梦到公台。有月锄、晓带乌犍去，与烟蓑、夜钓白鱼来。问谁能，供酒料，办诗材。君莫笑、闲忙棋得势。也莫笑、浮湛渔得计。胸次老，雪崔嵬。付老夫、小小鸬鹚杓，尽诸公、衮衮凤凰台。且容侬，多种竹，剩栽梅。",
            "comment": ""
        },
        {
            "title": "哨遍",
            "content": "月亦老乎，劝尔一杯，听说平生事。吾问汝，开辟自何时。有乾坤更应有尔。年几许。鸿荒邈哉遐已。吾今断自唐虞起。系帝曰放勋，甲辰践祚，数至今、宋嘉熙。凡三千五百二十年馀。嗟雨︽风﹀几盈亏。老兔奔驰，痴蟆吞吐，定应衰矣。噫。月岂无悲。吾观人寿几期颐。炯炯双眸子，明清无过婴儿。但才到中年，昏然欲眊，那堪老矣知何似。试以此推之。吾言有理，不能不自疑耳。恐古时月与今时异。恨则恨今人不千岁。但见今、冰轮如洗。阿谁曾自前古，看到隋唐世。几时明洁，几时昏暗，毕竟少晴多雨。须臾月落夜何其。曰先生、审之姑醉。",
            "comment": ""
        },
        {
            "title": "瑞鹤仙",
            "content": "中元才过节。正宇宙澄清，一天寒碧。凉飙动秋色。算佳辰恰是，下弦当日。天生俊杰。富文才、瑰奇挺特。看葱葱，和气薰城，共庆武夷仙伯。难得。钓鳌连六，虎傍登名，新题淡墨。从容莲幕。游花县，无邀隔。纵风流别驾，难淹紫诏，行对天颜咫尺。更堪夸，萱草长春，红衣交列。",
            "comment": ""
        },
        {
            "title": "玉楼春",
            "content": "木犀过了诗憔悴。只有黄花开又未。秋风也不管人愁，到处相寻吹短袂。露滴碧觞谁共醉。肠断向来携手地。夜寒笺与月明看，未必月明知此意。",
            "comment": ""
        },
        {
            "title": "瑞鹤仙 寿丘提刑",
            "content": "一年寒尽也。问秦沙、梅放未也。幽寻者谁也。有何郎佳约，岁云除也。南枝暖也。正同云、商量雪也。喜东皇，一转洪钧，依旧春风中也。香也。骚情酿就，书味熏成，这些情也。玉堂深也。莫道年华归也。是循环、三百六旬六日，生意无穷已也。但丁宁，留取微酸，调商鼎也。",
            "comment": " | 【注释】在全宋词中 ，寿词数是不少，但大多写得平庸，方岳这首《瑞鹤仙·寿丘提刑》力戒庸辞滥调，写得与一般寿词有所不同。丘提刑 ，指丘崈，字宗卿，江阴人，据《宋史》本传，曾任浙东提点刑狱，进焕章阁直学士。提刑与汉代的“绣衣直指 ”（或称直指绣衣使者）的职责近似，故词前小序称“绣衣使者焕章公 ”。词序除歌颂外，也说明他是如何构思来写这首词的，序说：岁十二月二十有九日，实维绣衣使者焕章公绂麟盛旦也，岳敢拜手而言曰：月穷于纪，星回于天，盖三百有六旬有六日于是焉极 、而岁功成矣 。惟天之运，循环无穷，一气推移，不可限量，其殆极而无极欤 ？分岁而颂椒，守岁而爆竹，人知其为岁之极耳。洪钧转而万象春，瑶历新而三阳泰，不知自吾极而始也。始而又极，极而又始，无功宁有穷已哉！天之生申于此时，意或然也。岳既不能测识，而又旧为场屋土，不能歌词，辄以时文体，按谱而腔之，以致其意。原来作者是抓住丘崈的生辰在一年将尽这个特点来做文章的。但序里已经畅论，词就不宜过多地重复，于是从这个特点出发，写成一首意切韵逸的寿词。“一年寒尽也 ”。这个“寒”字含义深广。丘崈生日是十二月二十九，便是一年最后的一天，即除夕。岁尽年末 ，总觉得有些不堪。一经改为“寒尽”，给人的感受便大大不同，谁不喜欢献岁发春昵？“问秦沙、梅放未也”这句很自然地联系到代表季节的花和被庆祝者所在地。这首《瑞鹤仙》由寻梅联系到以扬州咏早梅著称的何逊。说他们相约去探幽访胜。此时岁暮天寒，早梅向暖的南枝初放。粗看这些话仅仅是对上文“梅放未也”的回答 。作者是以烘托手法 、平淡语言来表达颂扬之意。寻梅，从来就不是世俗之人的行为。是“谁”有这样豪情逸兴，在“上天同云，雨雪雰雰”（《诗·小雅·信南山》）的天气去寻梅呢？由此可以想见其人之高尚品格 。只说“南枝”，显得北枝梅尚未开；“同云”正在“商量”，自是欲雪未雪。以上的描述，都围绕着“岁云除也”，这是为歇拍数语蓄势。然后笔锋突然一转，欢呼春神东君着意推进时序，又由春到人。写梅即是写人，上片主要是称道丘崈的品质。下片进一步表扬其学问和勋业。换头以“香也”承上启下。“一香吹动人间世 。”大自然带来了春天的气息，带来了梅花的芳香；也酿就了骚人的吟情，熏成了书卷的韵味 。丘崈是孝宗隆兴元年进士 ，“骚情”“书味”等语是颂其文采风流，紧接着便以“玉堂深也”一语转入其从政生活。作者在此巧妙地只以一“玉堂深”写其人处于学士之位，值宿宫殿之中，则其地位之清贵自见 。另外，词还将颂辞改变为期望的口吻，设想丘崈此时亦有年华老大之感，然后大谈其“始而又极，极而又始 ”，“循环无穷 ”，“极而无极”的道理。立德、立功、立言，这是古来有志者的追求。据《宋史·丘崈传》：“崈仪状魁杰，机神英悟，尝慷慨谓人曰：‘生无以报国，死愿为猛将以灭敌。’其忠义性也 。”可见丘崈是一个有抱负的人。词人抓住了最能打动人心的理由，指出“三百六旬六日，生意无穷已也，”衷心期待他“留取微酸，调商鼎也”。这两句恰切而有风趣。全词以气氛烘染取胜。作者抓住了在新年即将到来的时刻，选取了代表这一季节的梅花，作为全首结构的骨干，然后将梅同被祝寿者的品格以及时光流逝和岁岁有新意统一起来抒写 。指出自然和人的同一。让被祝寿者从情理上乐意接受这种祝愿。北宋晏殊自称“每吟咏富贵 ，不言金玉锦绣，而惟说其气象。”方岳这首词，可以说也是承其旨意的。"
        },
        {
            "title": "满庭芳",
            "content": "星昴呈祥，山川锺秀，果然生此真贤。精神莹澈，秋水共长天。况值西风初起，中元过、七日凉先。庭院爽，称觞贺客，车马看骈阗。开筵。称寿处，红袖歌舞，脆管繁弦。愿公与椿松，对阅天年。纵使平分风月，不容暂、吟醉苕川。龙光近，行看凤诏，促入秉钧权。",
            "comment": ""
        },
        {
            "title": "齐天乐",
            "content": "孤篷夜傍低丛宿，萧萧雨声悲切。一岸霜痕，半江烟色，愁到沙头枯叶。澹云没灭。黯西风吹老，满汀新雪。天岂无情，离骚点点送归客。归去来兮怎得，尽鹭翅鸥倚，乍寒时节。秋晚山川，夕阳浦溆，赢得别肠千结。涛翻浪叠。那得似西来，一筇横绝。搔首江南，雁衔千里月。",
            "comment": ""
        },
        {
            "title": "江神子/江城子",
            "content": "窗绡深隐护芳尘。翠眉颦。越精神。几雨几晴，做得这些春。切莫近前轻著语，题品错，怕渠嗔。碧壶谁贮玉粼粼。醉香茵。晚风频。吹得酒痕，如洗一番新。只恨谪仙浑懒却，辜负那，倚阑人。",
            "comment": ""
        },
        {
            "title": "浣溪沙",
            "content": "夜醉渊明把菊图。宿酲扶晓又冰壶。秋香留得伴双凫。并日满浮金馨落，明年初赐玉茱萸。更书欲上有除书。",
            "comment": ""
        },
        {
            "title": "花心动",
            "content": "雪带边寒，渺愁予、雪中谁抱奇节。逊在扬州，逋老孤山，芳信顿成消歇。江南茅屋今安在，疏影瘦、祗堪叹息。归来未，沙头立尽，暮天云碧。自笑梁园赋客。倚旧日鞍鞯，春风巾帻。问讯横枝，暖热新花，无处访寻诗阁。几年不见冰霜面，知谁共、批风支月。归来也，鸥盟不妨再结。",
            "comment": ""
        },
        {
            "title": "浣溪沙",
            "content": "半壳含潮带靥香。双螯嚼雪迸脐黄。芦花洲渚夜来霜。短棹秋江清到底，长头春瓮醉为乡。风流不枉与诗尝。",
            "comment": ""
        },
        {
            "title": "满庭芳",
            "content": "半壳含黄，双螯擘紫，风流浑是芦花。江头秋老，谁了酒生涯。玉质金相如许，怎消受、明月寒沙。橙香也，不闲左手，除是付诗家。草泥，行郭索，横戈曾怒，张翰浮夸。笑鲈鱼虽好，风味争些。醉嚼霜前松雪，江湖梦、不枉归槎。停杯问，余其负腹，是腹负余耶。",
            "comment": ""
        },
        {
            "title": "喜迁莺",
            "content": "淮山秋晓。问西风几度，雁云蛩草。铁色骢骄，金花袍窄，未觉塞垣寒早。笳鼓声中晴色，一羽不飞边报。君莫道，怎乾坤许大，英雄能少。谈笑。鸣镝处，生缚胡雏，烽火传音耗。漠漠寒沙，荒荒残照，正空不劳深讨。但喜欢迎马首，犹是中原遗老。关何事，待归来细话，一尊倾倒。",
            "comment": ""
        },
        {
            "title": "水龙吟",
            "content": "昼长庭院深深，春柔一枕流霞醉。蒙松欲醒，娇羞还困，锦屏围翠。豆寇初肥，樱桃微绽，玉阑同倚。记华清浴起，渭流波暖，红涨腻、弃脂水。燕子来时天气。尽韶风、与诗为地。芳丛雨歇，露痕日酽，英英仙意。莫恨无香，最怜有韵，天然情致。待问春能几，五更犹是，拌今宵睡。",
            "comment": ""
        },
        {
            "title": "水龙吟",
            "content": "当年睡里闻香，阿谁唤做花间瑞。巾飘沈水，笼熏古锦，拥青绫被。初日酣晴，柔风逗暖，十分情致。掩窗绡，待得香融酒醒，尽消受、这春思。从把万红排比。想较伊、更争些子。诗仙老手，春风妙笔，要题教似。十里扬州，三生杜牧，可曾知此。趁紫唇微绽，芳心半透，与骚人醉。",
            "comment": ""
        },
        {
            "title": "酹江月/念奴娇",
            "content": "祈山底处，为二松千竹，肯题崖壁。雪洒谈犀麾雁骛，尔辈何烦涉笔。使者知乎，民其劳止，且莫闲耕织。片言金石，唤回春意无极。虽则王谢人家，一癯仙泽，面作苍烟色。茶炷笔床将雨屐，吟到梅花消息。贱子何为，老仙如问，莫道头今白。寒蓑几梦，研朱看点周易。",
            "comment": ""
        },
        {
            "title": "酹江月/念奴娇",
            "content": "槎牙诗骨，想生来无分，史闱经幄。呵护九关多虎豹，谁道去天一握。奏赋两都，闻韶三月，雁远书难托。一寒如许，蟾枝莫倚高擢。空使满壑风烟，半村雪月，孤负梅花约。渺渺愁予初度也，山互同云垂幕。鹤帐何如，牛衣无恙，麦陇占优渥。不如归去，檐花深夜春酌。",
            "comment": ""
        },
        {
            "title": "酹江月/念奴娇",
            "content": "花风初逗，喜边亭依旧，春闲营柳。烟草隋宫歌舞地，谁遣万红围绣。结酒因缘，装春富贵，也要经纶手。笙箫声里，一江晴绿吹皱。是处羽箭如飞，那知鹤府，花压阑干昼。油幕文书谈笑了，馀事尽堪茶酒。报答东风，流连西日，绿外沈吟久。与春无负，醉归香满襟袖。",
            "comment": ""
        },
        {
            "title": "酹江月/念奴娇",
            "content": "且拌春醉。问人间、谁是十分如意。道不好来人又道，也有一分好处。管甚长贫，只消长健，切莫眉头聚。尽教江路，梅花依旧留住。儿辈虽不如人，有何不可，怎敢嫌迟暮。但喜吾翁躔度转，唤起烟霞深痼。否极而亨，剥馀而复，长至迎初度。龟图羲画，直从今日重数。",
            "comment": ""
        },
        {
            "title": "酹江月/念奴娇",
            "content": "绿尊翠勺，约秋风、一醉小楼先月。谁取宝奁奔帝所，深锁玉华宫阙。老桂香寒，疏桐云重，生怕金蛇掣。那知天柱，一峰别与天接。我欲飞佩重游，置之衣袖，照我襟怀雪。玉斧难藏修月手，待做明宵清绝。天地无尘，山河有影，了不遗毫发。举杯相属，唤谁笺与天说。",
            "comment": ""
        },
        {
            "title": "酹江月/念奴娇",
            "content": "问天何事，雪垂垂欲下，又还晴却。春到梅梢香逗也，尽有心情行乐。剡曲舟回，灞桥诗在，一笑人如昨。此情分付，暮天寒月残角。谁道飞梦江南，群山如画，一一琼瑶琢。中有玉田三万顷，云是幼舆丘壑。招我归来，和春醉去，休跨扬州鹤。万花曾约，酒醒当有新作。",
            "comment": ""
        },
        {
            "title": "汉宫春",
            "content": "问讯何郎，怎春风未到，却月横枝。当年东阁诗兴，夫岂吾欺。云寒岁晚，便相逢、已负深期。烦说与、秋崖归也，留香更待何时。家住江南烟雨，想疏花开遍，野竹巴篱。遥怜水边石上，煞欠渠诗。月壶雪瓮，肯相从、舍我其谁。应自笑，生来孤峭，此心却有天知。",
            "comment": ""
        },
        {
            "title": "汉宫春",
            "content": "云涧之癯，有诗盟未了，鸥泛江湖。一官直为仙耳，不受尘驱。高情逸韵，自兰亭、已後都无。准拟画、剡舟夜雪，与君相对成图。半竹苔寒如此，问谁欤来者，鹤伴薰炉。何如贮之天上，风露冰壶。江南春早，想梅花、不肯欺吾。疑便是，孤山之北，水乡月影林逋。",
            "comment": ""
        },
        {
            "title": "一落索",
            "content": "瘦得黄花能小。一帘香杳。东篱云冷正愁予，犹幸是、西风少。叶下亭皋渺渺。秋何为者。无钱持蟹对黄花，又孤负、重阳也。",
            "comment": ""
        },
        {
            "title": "西江月",
            "content": "蔬甲初肥雨润，茶枪小摘春明。野篱是处可诗情。打过下湖船并。捷报秋来旁午，贤关早晚同寅。绿杨连骑带春城。不问南山远近。",
            "comment": ""
        },
        {
            "title": "西江月",
            "content": "燕子催将初度，梨花指定清明。春风可是太多情。乐事良辰一并。绛老从头甲子，楚骚几度庚寅。晴光不隔凤凰城。花底举头天近。",
            "comment": ""
        },
        {
            "title": "酹江月/念奴娇",
            "content": "幅巾云麓。笑人生瓮等，何时是足。莫道年来无好处，第一秫田新熟。孙息乘鸾，大儿荐鹗，翁已恩袍碌。笑谭戎幕，尽教岳也碌碌。是则江南江北，月明飞梦，认得溪桥屋。多少睡乡闲日月，不老柯山棋局。唱个曲儿，吃些酒子，检点茅檐竹。问梅开未，一枝初破寒玉。",
            "comment": ""
        },
        {
            "title": "西江月",
            "content": "茅屋何堪翠袖，芝田自有霓裳。一双雪舞碧云乡。富贵人家以上。竹外山童敲臼，梅边溪友传觞。青霞道服石炉香。便是寿星模样。",
            "comment": ""
        },
        {
            "title": "贺新凉/贺新郎",
            "content": "一笑君知否。笑当年、山阴道士，行歌樵叟。五十到头公老矣，只可鹭朋鸥友。便富贵、何如杯酒。好在归来苍崖底，想月明、不负携锄手。谁共酌，翦霜韭。乾坤许大山河旧。几多人、剑倚西风，笔惊南斗。俯仰之间成陈迹，亡是子虚乌有。渺烟草、不堪回首。隔坞筑亭开野迳，尽一筇、两履山前後。春且为，催花柳。",
            "comment": ""
        },
        {
            "title": "风流子",
            "content": "小楼帘不卷，花正闹、灯火竞春宵。想旧日何郎，飞金叵罗，三生杜牧，醉董娇饶。香尘路，云松鸾髻鬌，月衬马蹄骄。仿佛神仙，刘安鸡犬，分明富贵，子晋笙箫。人生行乐耳，君不见、迷楼春绿迢迢。二十四、经行处，旧月今桥。但索笑梅花，酒消新雪，纵情诗草，笔卷春潮。俯仰人间陈迹，莫惜金貂。",
            "comment": ""
        },
        {
            "title": "贺新凉/贺新郎",
            "content": "雁向愁边落。渺汀洲、孤云细雨，暮天寒角。有美人兮山翠外，谁共霜桥月壑。想朋友、春猿秋鹤。竹屋一灯棋未了，问人间、局面如何著。风雨夜，更商略。六州铁铸从头错。笑归来、冰鲈堪脍，雪螯堪嚼。莫遣孤舟横浦溆，也怕浪狂风恶。且容把、钓纶收却。云外空山知何似，料清寒、只与梅花约。逋老句，底须作。",
            "comment": ""
        },
        {
            "title": "贺新凉/贺新郎",
            "content": "天意然乎否。待相携、风烟五亩，招邀迂叟。屋上青山花木野，尽可两朋三友。笑老子、只堪棋酒。似恁疏顽何为者，向人前、不解高叉手。宁学圃，种菘韭。春猿秋鹤皆依旧。怪吾今，鬓已成丝，胆还如斗。谁与庐山麾之去，尔辈何留之有。黯离绪、暮江搔首。非我督邮犹束带，这一归、更落渊明後。君试问，长亭柳。",
            "comment": ""
        },
        {
            "title": "木兰花慢",
            "content": "慨晴江渺渺，乘风下、倚沧浪。问许大乾坤，金焦两点，曾几兴亡。平章古人安在，但青山、烟水共微茫。不道鹭嘲鸥笑，归来鬓已苍苍。垂杨。舞尽斜阳。双燕语、尽渠忙。黯柔情不管，花深传漏，羽急飞觞。思量人间如梦，放半分、佯醉半佯狂。明日海棠犹旧，春风未老秋娘。",
            "comment": ""
        },
        {
            "title": "蝶恋花",
            "content": "秋水涵空如镜净。满镜清寒，倒碧摇山影。药户谁抨圆玉静。碧纱人怯黄昏醒。丛桂小山寒井井。唤起江南，一叶莼鲈兴。先自新愁愁夜永。不堪宋□重提省。",
            "comment": ""
        },
        {
            "title": "蝶恋花",
            "content": "山抹修眉横绿净。浦溆生寒，立尽梧桐影。香灺未消帘幕静。醉红如洗风吹醒。一夜秋声连玉井。梦落孤篷，已尽山阴兴。戍角凄凉清漏永。江南烟雨何堪省。",
            "comment": ""
        },
        {
            "title": "最高楼",
            "content": "朝元了，万鹤放班回。携月下天来。初平家看青羊石，滕王阁醉绿螺杯。试鸣琴，花荡漾，玉崔嵬。前十日、鹊桥飞宝镫。後一月、兔奁开玉镜。秋色净，夜徘徊。申从五岳三光出，亥将二首六身排。问何其，餐沆瀣，燕蓬莱。",
            "comment": ""
        },
        {
            "title": "沁园春",
            "content": "子盍规夫，商丘之木，有樗不才。纵斧斤睥睨，何妨雪立，风烟傲兀，怎问春回。老子似之，倦游久矣，归晒渔蓑羹芋魁。村锄外，闻韭今有子，芥已生台。天於我辈悠哉。纵作赋问天天亦猜。且醉无何有，酒徒陶陆，与二三子，诗友陈雷。正尔眠云，阿谁敲月，不是我曹不肯来。君且住，怕口生荆棘，胸有尘埃。",
            "comment": ""
        },
        {
            "title": "沁园春",
            "content": "把酒问花，茧栗梢头，春今几何。笑身居近侍，阶翻万玉，面丐菩萨，髻拥千螺。一一牙签，英英碧字，占定花间甲乙科。归来也，傍紫薇吟处，揉作阳和。祗今花事无多。看几许风烟付与他。待围将翡翠，怕蜂粘粉，织成云锦，遣凤衔梭。谁翦并刀，赠之燕玉，莫负双娥娇溜波。花应道，尽花强人面，底用能歌。",
            "comment": ""
        },
        {
            "title": "蝶恋花",
            "content": "雁落寒沙秋恻恻。明月芦花，共是江南客。骑鹤楼高边羽急。柔情不尽淮山碧。世路只催双鬓白。菰菜莼羹，正自怜人忆。归梦不知江水隔。烟帆飞过平如席。",
            "comment": ""
        },
        {
            "title": "贺新凉/贺新郎",
            "content": "问讯江南客。怕秋崖、苔荒诗屋，云侵山屐。留得钓竿西日手，梦落鸥傍鹭侧。倩传语、溪翁将息。四十飞腾斜暮景，笑双篷、一懒无他画。惟饱饭，散轻策。世间万事知何极。问乾坤、待谁整顿，岂无豪杰。水驿山村还要我，料理松风竹雪。也不学、草颠诗白。自有春蓑黄犊在，尽诸公、宝马摇金勒。容我辈，醉云液。",
            "comment": ""
        },
        {
            "title": "沁园春",
            "content": "莺带春来，鹃唤春归，春总不知。恨杨花多事，杏花无赖，半随残梦，半惹晴丝。立尽碧云，寒江欲暮，怕过清明燕子时。春且住，待新雏熟了，却问行期。问春春竟何之。看紫态红情难语离。想芳韶犹剩，牡丹知处，也须些个，付与荼縻。唤取娉婷，劝教春醉，不道五更花漏迟。愁一饷，笑车轮生角，早已天涯。",
            "comment": ""
        },
        {
            "title": "沁园春",
            "content": "岁在永和，癸丑暮春，修禊兰亭。有崇山峻岭，茂林修竹，清流湍激，映带山阴。曲水流觞，群贤毕至，是日风和天气清。亦足以，供一觞一咏，畅叙幽情。悲夫一世之人。或放浪形骸遇所欣。虽快然自足，终期於尽，老之将至，後视犹今。随事情迁，所之既倦，俯仰之间迹已陈。兴怀也，将後之览者，有感斯文。",
            "comment": ""
        },
        {
            "title": "沁园春",
            "content": "尽为春愁，尽劝春归，直恁恨深。况雨急黄昏，寒欺客路，月明夜半，人梦家林。店舍无烟，楚乡寒食，一片花飞那可禁。小凝伫，黯红蔫翠老，江树阴阴。汀洲杜若谁寻。想朝鹤怨兮猿夜吟。甚连天芳草，凄迷离恨，拂帘香絮，撩乱深心。汝亦知乎，吾今倦矣，瓮有馀春可共斟。归来也，问渊明而後，谁是知音。",
            "comment": ""
        },
        {
            "title": "水调歌头",
            "content": "宇宙一杯酒，暝色倚重湖。青山杳杳何处，烟水泻愁予。别岸风涛喷薄，半夜鱼龙悲啸，能撼我诗无。李白醉不醒，唤起问何如。是耶非，天莽苍，雪模糊。苍颜白发如此，空复笑今吾。寄语鹭朋鸥侣，好在风餐水宿，底处不烟芜。吾亦从此逝，从我者谁欤。",
            "comment": ""
        },
        {
            "title": "沁园春",
            "content": "蠢彼鼪鼯，嗟尔何为，敢瞰长淮。遣诗书元帅，又劳指画，神仙寿日，不放襟怀。略已三年，可曾一笑，天岂悭吾老子哉。诸人者，且携将雅颂，留待磨崖。我姑酌彼金罍。便小醉、宁辞鹦鹉杯。问今何时也，子其休矣，有如此酒，奚取吾侪。帝曰不然，政须卿辈，作我长城惟汝谐。凝望处，见红尘飞骑，捷羽东来。",
            "comment": ""
        },
        {
            "title": "水调歌头",
            "content": "剡曲一篷月，乘兴到人间。蓬莱山在何处，鹤骨不禁寒。胸有云门禹穴，笔有禊亭晋帖，风露洗脾肝。秋入紫宸殿，磨玉写琅玕。问何如，趋琐闼，系狨鞍。江涛今已如此，可奈寸心丹。我宋与天无极，公寿如春难老，王气自龙蟠。勋业付浯石，留与世人看。",
            "comment": ""
        },
        {
            "title": "水调歌头",
            "content": "明日又重午，搀借玉蒲香。劝金且尽杯酒，听我试平章。时事艰难甚矣，人物眇然如此，骚意满潇湘。醉问屈原子，烟水正微茫。溯层峦，浮叠嶂，碧云乡。眼中犹有公在，吾意亦差强。胸次甲兵百万，笔底天人三策，堪补舜衣裳。要及黑头耳，霖雨趁梅黄。",
            "comment": ""
        },
        {
            "title": "贺新凉/贺新郎",
            "content": "霜月寒如洗。问梅花、经年何事，尚迷烟水。梦著翠霞寻好句，新雪阑干独倚。见竹外、一枝横蕊。已占百花头上了，料诗情、不但江山耳。春已逗，有佳思。一香吹动人间世。奈何地、丛篁低碧，巧相亏蔽。尽让春风凡草木，便做云根石底。但留取、微酸滋味。除却林逋无人识，算岁寒、只是天知己。休弄玉，怨迟暮。",
            "comment": ""
        },
        {
            "title": "满江红",
            "content": "甓社有明月，夜半吐光寒。淮南草木飞动，秀出斗牛间。自有秦沙以後，试问少游而下，谁卷入毫端。补衮仲山甫，冰雪照云寰。霄汉近，绣衣去，锦衣还。江南且为梅醉，莫道岁将阑。三百六旬欲换，五百岁终才始，月月两循环。酌彼金错落，浇此碧琅絜。",
            "comment": ""
        },
        {
            "title": "水调歌头",
            "content": "醉我一壶玉，了此十分秋。江涛还此，当日击楫渡中流。问讯重阳烟雨，俯仰人间今古，此意渺沧洲。天地几今夕，举白与君浮。旧黄花，新白发，笑重游。满船明月犹在，何日大刀头。谁跨扬州鹤去，已怨故山猿老，借箸欲前筹。莫倚阑干北，天际是神州。",
            "comment": ""
        },
        {
            "title": "水调歌头",
            "content": "左手紫螯蟹，右手绿螺杯。古今多少遗恨，俯仰已尘埃。不共青山一笑，不与黄花一醉，怀抱向谁开。举酒属吾子，此兴正崔嵬。夜何其，秋老矣，盍归来。试问先生归否，茅屋欲生苔。穷则箪瓢陋巷，达则鼎彝清庙，吾意两悠哉。寄语雪溪外，鸥鹭莫惊猜。",
            "comment": ""
        },
        {
            "title": "二月二日即事",
            "content": "春潮昨夜没平滩，一雨催花色半含。雁唤元宵归塞北，燕衔新社到江南。无欢不必游花树，有病何须置药篮。只把公忠答天地，从教儿女闹冠簪。",
            "comment": ""
        },
        {
            "title": "满江红",
            "content": "苍石横筇，松风外、自调龟息。浑不记、东皋秋事，西湖春色。底处未嫌吾辈在，此心说与何人得。向海棠、烂醉过清明，酬佳节。君莫道，江鲈忆。吾自爱，山泉激。尽月明夜半，杜鹃声急。人事略如春梦过，年光不啻惊弦发。怕醒来、失口问诸公，今何日。",
            "comment": ""
        },
        {
            "title": "望江南/忆江南",
            "content": "梅欲老，撑月过南徐。家口纵多难减鹤，路程不远易携书。只是废春锄。霜满袖，茶灶借僧庐。湖海甚豪今倦矣，丘山虽寿竟何如。一笑荐冰蔬。",
            "comment": ""
        },
        {
            "title": "满江红",
            "content": "且问黄花，陶令後、几番重九。应解笑、秋崖人老，不堪诗酒。宇宙一舟吾倦矣，山河两戒天知否。倚西风、无奈剑花寒，虬龙吼。江欲釂，谈天口。秋何负，持螯手。尽石鳞芜没，断烟衰柳。故国山围青玉案，何人印佩黄金斗。倘只消、江左管夷吾，终须有。",
            "comment": ""
        },
        {
            "title": "满江红",
            "content": "说与梅花，且莫道、今年无雪。君不见、秋崖鬓底，茎茎骚屑。笔砚只催人老大，湖山不了诗愁绝。问笭箵、何事下矶来，抛云月。重省起，西山芴。终负却，东山屐。把草堂借与，鹭眠鸥歇。乌帽久闲苍藓石，青衫今作枯荷叶。笑人间、万事竟何如，从吾拙。",
            "comment": ""
        },
        {
            "title": "如梦令",
            "content": "知是谁家燕子。直恁惺松言语。深入绣帘来，无奈落花飞絮。春去。春去。且道干卿何事。",
            "comment": ""
        },
        {
            "title": "如梦令",
            "content": "雨洗海棠如雪。又是清明时节。燕子几时来，只了为花愁绝。愁绝。愁绝。枉与春风分说。",
            "comment": ""
        },
        {
            "title": "郑总干致芦管笔",
            "content": "中书采邑初管城，笛材饱霜摇绿云。春烟落纸黑蛟瘦，不可一日无此君。九华真人出奇计，笑指秋江雪无际。并刀失手刘寄奴，爨余得与诗为地。双钩入握如虚空，飘飘轻捷翻群鸿。翰林夜召陶学士，草制进封卢国公。",
            "comment": ""
        },
        {
            "title": "蒙恩予祠",
            "content": "坚卧牛庵饱岁寒，恩书初许作黄冠。孙仙鼓老如相问，筋力犹堪上醮坛。",
            "comment": ""
        },
        {
            "title": "赠算数汪生",
            "content": "十年不读床头易，山雨鸣蓑为口忙。行矣公无落吾事，水田漠漠正移秧。",
            "comment": ""
        },
        {
            "title": "赵尉送菜",
            "content": "虚老空山学辅翁，荷锄头白雪蓬松。芥台如臂何曾梦，菜脑生筋漫自供。不料官园苍玉束，绝胜禁脔紫驼峰。更烦诗剪春风雨，剩与一番风露胸。",
            "comment": ""
        },
        {
            "title": "有叹",
            "content": "月如此好吴牛喘，雪不胜寒蜀犬狺。莫怪叔孙并禄父，不知周孔是何人。",
            "comment": ""
        },
        {
            "title": "秋晓登山",
            "content": "发兴在丘林，其如老见寻。身余持蟹后，脚负看山心。秋色苍崖暝，晓篱黄叶深。惟应负苓者，来往古松阴。",
            "comment": ""
        },
        {
            "title": "偶题",
            "content": "空烦社友问何如，筋力犹堪月下锄。为米折腰长乞米，缘书损目苦观书。山翁迂阔每如此，吾道寂寥谁与居。独立西现人自老，枉悲宋玉不关渠。",
            "comment": ""
        },
        {
            "title": "次韵洪尉",
            "content": "孰使邦人士，不闻夷惠风。带刀与佩犊，剸刃嘻笑中。守虽老无能，此心与天通。岂敢不自省，刈人以为功。",
            "comment": ""
        },
        {
            "title": "山行",
            "content": "亦笑吾身立两间，古人辙迹渺难攀。斯文在昔豹窥管，吾力不量虻负山。有识共知方寸好，无求方得几多閒。一春大欠渠诗在，准拟晴时到处还。",
            "comment": ""
        },
        {
            "title": "二月朔日食阴雨不见",
            "content": "飞飞细雨湿花朝，不省阳乌影动摇。晚色漏晴山又紫，始知阴沴已潜消。",
            "comment": ""
        },
        {
            "title": "送荔子方蒙仲",
            "content": "曾识坡仙海上山，清冰寒露洗熇袢。老天不与诗为地，却欠闽中住一番。",
            "comment": ""
        },
        {
            "title": "移饮治城楼",
            "content": "亭皋渺渺叶声乾，更与西风一倚栏。鹦鹉杯深遗恨在，麒麟冢没莫烟寒。山如有约欲排闼，诗不中书屡免冠。采菊东篱偶然耳，有人传作画图看。",
            "comment": ""
        },
        {
            "title": "早春山中",
            "content": "同时乞得杏花栽，一样高低一处裁。自是春风不齐整，半零落尽半胚胎。",
            "comment": ""
        },
        {
            "title": "次韵陈料院",
            "content": "书册元非幕府才，江山牵率老夫来。略分秋色归吟卷，又误春蓑下钓台。有意及时常轗轲，无心於物莫惊猜。幽居亦有穷生活，麦陇蔬畦手自栽。",
            "comment": ""
        },
        {
            "title": "牡丹多不开花",
            "content": "韶风万物照我庐，昨岁骈头今并疏。自是爱花心不足，何知物物有乘除。",
            "comment": ""
        },
        {
            "title": "寄生虫饷银茄不敢送场屋士",
            "content": "秋风谁怒水中蟹，昨梦不疑杯裹蛇。迸齿清寒银粟粟，不随盐酪供毗耶。",
            "comment": ""
        },
        {
            "title": "次韵宋尚书山居十五咏·紫阳阁",
            "content": "隔岸烟云一望间，夜深笙鹤与俱还。不缘曾识谪仙面，未必烟云住此山。",
            "comment": ""
        },
        {
            "title": "古岩",
            "content": "廿年前此借僧单，留得松声入梦寒。岁月可惊吾辈老，风烟仍作故人看。山尔与佛结茶供，石屋无人蚀藓瘢。亭角雨晴秋更碧，断云片片泊栏干。",
            "comment": ""
        },
        {
            "title": "府公徽猷饷酒虾",
            "content": "长须翁卧瓮头春，醉不胜扶绝可人。琥珀色浓红透肉。珊瑚钩嫩冷生津。欲醉野句不当价，粘出侯家总是珍。此法纵传无此料，石桥雪水玉粼粼。",
            "comment": ""
        },
        {
            "title": "出居十六咏·桃李蹊",
            "content": "竹迳转西麓，山花能白红。要知造物心，政在无言中。",
            "comment": ""
        },
        {
            "title": "除夜",
            "content": "雪片初飞岁已除，竹篱梅自可吾庐。归来只有穷相守，未议移文送却渠。",
            "comment": ""
        },
        {
            "title": "记客语",
            "content": "奶婆关节入书馆，政可倨坐令庭参。吾曹致身苟如此，九渊骊颔令谁探。",
            "comment": ""
        },
        {
            "title": "送寺丞韩君守新安",
            "content": "吾州可但佳山水，薰沐诗书自不同。牧守曾留今相国，郡人况有我文公。诸贤雅欲相俎豆，一念底须多缿筒。三十六峰吟更笔，只将无事过年丰。",
            "comment": ""
        },
        {
            "title": "元夕病中",
            "content": "家贫近市常喧啾，灯夕无灯冷於水。罢参法喜深炷香，示疾维摩低隐几。梅花相亲不余负，酒盏成疏竟谁使。一生甘作痴冻蝇，百方莫趁追奔螘。颇闻捷奏箭飞书，想见升平作市。醉吹笙篴舞蛾眉，春入鼓鼙腾马耳。落钗歼荡少年事，弹铗悲歌游侠子。宁种松风眠隐居，自斸芝田餐甪里。掉头尘土谁枉尺，过眼纷华不盈咫。吾生如月浪中翻，人情得蜜刀头舐。内观各自普光明，顿悟中生大驩喜。紞如三喜雨声寒，睡思正浓姑舍是。",
            "comment": ""
        },
        {
            "title": "次韵徐太博",
            "content": "沈郎吟处秋风老，今代何人诗斗南。练石补天君特妙，追云逐月我何堪。极知才倍曹丕十，不但人如汉杰三。欲与东湖传活法，当家衣钵付谁参。",
            "comment": ""
        },
        {
            "title": "次韵酬季兄",
            "content": "客梦落江外，时情付杯中。愿言烽火低，不到甘泉宫。吾道易荆棘，此身久萍蓬。鹤眠伴官屋，犹有林下风。吹灯读离骚，佳处时一逢。",
            "comment": ""
        },
        {
            "title": "九日墨紫开",
            "content": "九日年年负物华，野香未肯到山家。今年九日风光别，不独黄花更紫花。",
            "comment": ""
        },
        {
            "title": "书楼考甫梅花百咏因徐直孺寄考甫",
            "content": "以诗鸣者累百辈，谁与梅花可相配。只传冰影月香诗，直到如今美无对。疏篱把住横斜枝，了不肯受春风知。自非冰肠雪洗髓，向渠正尔难为辞。恨君不识林和靖，雪沍西湖老孤咏。恨我不识楼考甫，角声吹残霜月苦。儿曹但赏琼瑶句，持与梅花相尔汝。夜深不道琐窗寒，浥尽花香花有语。",
            "comment": ""
        },
        {
            "title": "立春",
            "content": "适禁乐令春哑，先办秋治社聋。银胜鬓毛班白，琼丝菜缕青红。",
            "comment": ""
        },
        {
            "title": "被劾",
            "content": "谁将物命作勤渠，黄雀头行万里余。每为世情三太息，不知吾亦是苞苴。",
            "comment": ""
        },
        {
            "title": "苦雨",
            "content": "稼欲登场只等晴，入仓方始是收成。雨须小住为佳耳，已约邻翁话太平。",
            "comment": ""
        },
        {
            "title": "用赵尉韵寄题约山楼",
            "content": "可人期不至，楼外有佳山。几点寒林画，一帘秋水环。只烦诗五字，相与月三间。贵贱交情薄，何妨自往还。",
            "comment": ""
        },
        {
            "title": "荼蘼",
            "content": "山径阴阴雨未乾，春风已暖却成寒。不缘天气浑无准，要护荼蘼继牡丹。",
            "comment": ""
        },
        {
            "title": "寄题朱塘晦翁亭",
            "content": "吾州断云边，山水则大好。不知几何年，有一晦翁老。去为考亭人，草树日枯槁。儿时所钓游，岂不概怀抱。归来乎令威，杖屦费幽讨。寒绿翁家塘，昨梦几倾倒。田田君子花，藉籍书带草，谁其月三间，聊以寄吾浩。翁今为飞仙，落叶纷不扫。滕侯所书绅，岁月略可考。诸郎表章之，三峰倚晴昊。藐予抱遗书，生世恨不早。至今章句闻，兀兀首空皓。缅怀草堂云，春风动芹藻。",
            "comment": ""
        },
        {
            "title": "春词",
            "content": "草色将寒上客衣，柔情只了得花飞。湘帘不隔社公雨，百姓人家燕未归。",
            "comment": ""
        },
        {
            "title": "杨柳枝",
            "content": "绿阴深护碧阑干，拂拂春愁不忍看。燕子未归花落尽，一帘香雪晚风寒。",
            "comment": ""
        },
        {
            "title": "次韵宋尚书山居·息斋",
            "content": "尘途长逐众人忙，不抵斋扉一枕凉。世路巇岖吾倦至，底须辛苦为膏梁。",
            "comment": ""
        },
        {
            "title": "次韵程弟",
            "content": "鱼鸟相忘不世情，浮生於我一丝轻。夜凉月色光如水，莫遣微云滓太清。",
            "comment": ""
        },
        {
            "title": "漫题",
            "content": "投老自山林，灰寒寸寸心。鹤眠渔屋小，僧语雪篱深。夜读贫如昨，春犁懒到今。松根有苍石，抱膝一长吟。",
            "comment": ""
        },
        {
            "title": "宿珠溪",
            "content": "一钱不直管城子，万事称好孔方兄。山房自做松风梦，星斗阑干霜月明。",
            "comment": ""
        },
        {
            "title": "野步",
            "content": "秋风欲下题诗叶，午枕初醒破闷茶。六七里行溪诘曲，二三子共酒讙哗。乾坤何似一传舍，日月不停以转车。富贵政妨人作乐，抵须辛苦问乘槎。",
            "comment": ""
        },
        {
            "title": "雪后梅边",
            "content": "小小茅亭面面寒，玉花能薄雪花乾。今年不是开迟着，等得群花比并看。",
            "comment": ""
        },
        {
            "title": "子鱼",
            "content": "桃花水暖正鱼肥，子胀连胞迸腹腴。黄栗玉燖春寸寸，水晶盐醋粟铢铢。鲛人泣下甘孥戮，龙析刑淫并孕刳。老子胸中兵百万，酒船不枉到江湖。",
            "comment": ""
        },
        {
            "title": "白鹿洞",
            "content": "兹山信雄深，钟梵上云雨。微吾紫阳翁，几何不豪取。有来青牛车，肯作白鹿主。诗书夜披之，一变至邹鲁。唐虞际淳熙，此道日方午。涧声撼皇坟，山翠湿章甫。纷其四方人，会此共谈尘。岳也互乡章，屦二不及户。却后七十年，空堂凛遗矩。四书在乾坤，六老自今古。昭回云汉光，不隔天尺五。厥惟貂续难，谨勿小吾土。",
            "comment": ""
        },
        {
            "title": "上巳溪泛",
            "content": "舴艋舟轻暖欲酣，鸬鹚杓重老何堪。风霜两鬓五十五，杨柳几番三月三。禊帖又逢今癸丑，兰亭仍是旧东南。死生政亦寻常事，却笑诸贤苦未谙。",
            "comment": ""
        },
        {
            "title": "山行",
            "content": "岁晚谁同涧谷槃，一牛呼犊野烟寒。村如有雪荞花白，山未著霜桐叶丹。是处丰登茅店酒，老夫閒散竹皮冠。醉归更草郊居赋，传与诗人作画看。",
            "comment": ""
        },
        {
            "title": "山中作人名诗",
            "content": "负郭太幽深，结茅容易得。虽无桃李园，石老松柏直。山北雨后苍，山南霁云白。荷锄课诸儿，陆续蔬甲拆。",
            "comment": ""
        },
        {
            "title": "修胥山路",
            "content": "两山壁立束微行，石齿参差半已倾。莫等危时扶使稳，但逢险处放教平。一毫以上诸人力，半月之间乐事成。安得坦夷三万里，家家门外是鹏程。",
            "comment": ""
        },
        {
            "title": "早春山中",
            "content": "兰未曾芽柳未丝，是渠春早是春迟。草塘寻见春风处，问讯如何自不知。",
            "comment": ""
        },
        {
            "title": "次韵方教采芹亭",
            "content": "竹外清溪溪外峰，谁搴薜荔采芙蓉。所思渺渺隔何许，我欲从之骑九龙。",
            "comment": ""
        },
        {
            "title": "梦平山",
            "content": "击楫涛江二十春，平生踪迹已成陈。秋城一别芙蓉老，夜柝几番杨柳新。社燕欲归仍择木，佛霾不死每惊尘。如闻露布今三捷，莫遣天骄返只轮。",
            "comment": ""
        },
        {
            "title": "入村",
            "content": "十日春霖一日晴，打包作意办山行。月明夜半雨声急，不道老天无十成。",
            "comment": ""
        },
        {
            "title": "九日道中凄然忆潘邠老之句",
            "content": "满城风雨近重阳，城脚谁家菊自黄。又是江南离别处，寒烟吹雁不成行。",
            "comment": ""
        },
        {
            "title": "还留石亭",
            "content": "枯荷折苇卧凫鸥，小雨轻烟画出秋。自唤短篷将老砚，石亭寻客了诗愁。",
            "comment": ""
        },
        {
            "title": "湖山纪游",
            "content": "凤凰城裹花如海，选集诸人守部门。此老久渔双脚浪。岛烟湖雾又黄昏。",
            "comment": ""
        },
        {
            "title": "月墅",
            "content": "老我初营茅盖头，墅我林壑恰中秋。诗人例合三间月，余子从教百尺楼。已斸荒畦秧早韭，旋呼老瓦压新篘。客来问字烦传语，扣角前冈政饭牛。",
            "comment": ""
        },
        {
            "title": "道中即事",
            "content": "家人不寄扊扅诗，直恐藁砧官尚微。到了不过相爱耳，未论此语是耶非。",
            "comment": ""
        },
        {
            "title": "次韵方蒙仲高人亭",
            "content": "鸥鹭之与侣，竹石之与居。子虚亡是公，付之渴相如。",
            "comment": ""
        },
        {
            "title": "芭蕉",
            "content": "自是愁人愁不消，非干雨裹听芭蕉。芭蕉易去愁难去，移向梧桐转寂寥。",
            "comment": ""
        },
        {
            "title": "梅花十绝",
            "content": "三分香有七分清，月冷霜寒太瘦生。山泽之儒君识否，乐天姓氏谪仙名。",
            "comment": ""
        },
        {
            "title": "中秋",
            "content": "月出未出山苍苍，明毫倒射生寒芒。光摇林彩已奇怪，月时犹在青山外。一杯两杯呼出来，仰天喝云云未开。冰轮碾上何人推，天凉如水青如苔。不知今我何如哉，冰撑雪拄胸崔嵬。欲飞上天{左奭右斗}斗魁，手取蟾蜍探泼醅。醉眠老兔秋毡毸，下视茫茫青作堆。今人不见古时月，古月长照今人哀。繇来今古一丘貉，安用老滴成琼瑰。如此佳月能几回，搔吾鬓已霜皑皑。李白如在三百杯，与骑鲸鱼游九垓。",
            "comment": ""
        },
        {
            "title": "有感",
            "content": "桃花红雨柳花绵，风物愁予重惘然。满目江山分楚越，旧游池馆锁尘烟。朝云漠漠今安在，夜月荒荒空自圆。只有雪衣孤鹤在，竹间曾共耸吟肩。",
            "comment": ""
        },
        {
            "title": "山樊",
            "content": "只有江梅合是兄，水仙终似号夫人。季方政尔难为弟，每恨诗评未逼真。",
            "comment": ""
        },
        {
            "title": "郑佥判取苏黄门图史园囿文章鼓吹之语为韵见",
            "content": "往年郑子真，口语挂吏文。宁知世间事，变化纷如云。有司出纳吝，但守吾见闻。参互漏一钱，怒气欲嚼龈。鞭笞敢谁何，竟取众犬狺。大官饱溪壑，此特其毫分。夺髯一轩渠，要亦何足云。人言老先生，训以明自焚。归来北窗底，寸田得锄耘。诸公直汲黯，羔雁当成群。乃肯巾柴车，林壑伴野麇。相从亦何乐，赖有中书君。",
            "comment": "【注释】【原题】：郑佥判取苏黄门图史园囿文章鼓吹之语为韵见贻辄复赓载"
        },
        {
            "title": "游九曲",
            "content": "莫问神仙定有无，地灵断不着凡夫。我来便觉芒鞋好，飞上前山不用扶。",
            "comment": ""
        },
        {
            "title": "悼祭酒徐仁伯",
            "content": "同谒翘材话直前，别才信宿讣惊传。等之百世无今日，杀我三良不半年。公与朝端清到底，人言次相直如弦。奏篇共上寥阳殿，未必精忠隔九泉。",
            "comment": ""
        },
        {
            "title": "萱",
            "content": "已被莱子服，种汝奉高堂。汝自忘忧尔，吾忧未易忘。",
            "comment": ""
        },
        {
            "title": "别陈尉",
            "content": "市桥晴柳拂朱旗，天际九华劳梦思。鸂鶒滩深犹昨日，鸬鹚杓醉复何时。微官梅隐亦风度，寒食梨花更别离。蚤晚暮云春树底，烹鱼倘有入京诗。",
            "comment": ""
        },
        {
            "title": "立春",
            "content": "冰丝玉缕簇青红，已逗花梢一信风。梦到谢池新雪尽，暖烟含雨绿匆匆。",
            "comment": ""
        },
        {
            "title": "无寐",
            "content": "雨寒不寒苔藓紫，霜落未落杨柳黄。野鹰饥啸兽择肉，边马战摧乌啄疮。兵氛甚恶寸心折，剑无恙，双毛苍。极知三百六旬气月短，其奈二十五点更漏长。",
            "comment": ""
        },
        {
            "title": "立春谢司法有诗次韵",
            "content": "明月琼幡绕鬓飞，土牛才出草痕肥。送寒正不关渠事，雪不来时未肯归。",
            "comment": ""
        },
        {
            "title": "日食守局",
            "content": "乙巳之秋七月朔，太阳无光天索寞。辟雍诸儒坐读书，谈古谈今自惊愕。玉皇不受紫宸朝，百官拜表群阴消。明朝丞相做礼数，宣押归堂只如故。",
            "comment": ""
        },
        {
            "title": "即事十首",
            "content": "藤蔓穿篱碍草扉，与僮扶起绕松围。髯龙鳞甲动云雨，缚着空山莫遣飞。",
            "comment": ""
        },
        {
            "title": "山行",
            "content": "山欲窈而深，路欲缭而曲。向来始开荒，惟恐日不足。松行四五里，云绕上下谷。振衣千仞冈，邀月喷横玉。於今曾几何，此与不可续。一筇筋力疲，篮笋或更仆。平生爱山心，安得两黄鹄。昔如鸿翩翻，今如驱局促。盛衰固其常，细甚太仓粟。付之琉璃黄，浇以葡萄绿。吾州固多士，霞佩相上下。懿哉考亭老，伊洛与并驾。清调荐鼎彝，黄琮加缫藉。遂令晋之鄙，嗜学如嗜炙。岂徒挟老笔，秋风趁雄跨。奇文吐寒芒，明月夜相射。要当抱遗经，与帝陈广厦。平津二三策，夫我则不暇。士以哭识先，兰鲍在所化。行矣其勉旃，勿为子虚诧。",
            "comment": ""
        },
        {
            "title": "题王尉半竹",
            "content": "吾始过西斋，破於玉川屋。中有山泽癯，雪灯共夜读。秋声入雨听，手携墙下竹。携锄斸荒苔，宁甘食无肉。今春初行鞭，稍觉风月肃。既成为诗喜，破奉起新筑。旧闻君家猷，兴寄尚幽独。一日无此君，亦自憎面目。君其几代孙，秀色若可掬。万事不挂口，翛然对寒玉。城中寸金地，官舍迫林麓。曾微百肘宽，难杂以花木。尚遗一半何，留之与云宿。",
            "comment": ""
        },
        {
            "title": "早春山中",
            "content": "空蒙山翠湿乌纱，逗密穿深一迳斜。谁画秋崖满头雪，石坛倚竹看梅花。",
            "comment": ""
        },
        {
            "title": "答赵玉妆",
            "content": "人间无处不风波，潮打西兴雨一蓑。难与命争俱老矣，经寻诗去奈吾何。园成次第自花草，山是知闻空薜萝。赖有月明千里共，烟寒数笔落行窝。",
            "comment": ""
        },
        {
            "title": "除夜",
            "content": "挑尽寒灯岁又残，一年弹指几悲欢。人情何啻吴江冷，世路从来蜀道难。春酒正须今夕共，梅花并作百年看。团栾但得吾亲健，未办生崖意自宽。",
            "comment": ""
        },
        {
            "title": "梦书十字史记册上太史公此书真是笔斡造化梦",
            "content": "禹穴探幽眇，神功接混沌。绝麟才此笔，春梦试平章。",
            "comment": "【注释】【原题】：梦书十字史记册上太史公此书真是笔斡造化梦语非夸也因足之识於策"
        },
        {
            "title": "梅花十绝",
            "content": "尽道春风有等差，从前漫语待诗家。今年雪屋亲曾见，的当南枝先看花。",
            "comment": ""
        },
        {
            "title": "以嗜酒爱风竹卜居此林泉为韵作十小诗",
            "content": "彭{殊右换伤右边}同此躯，颜跖同此心。哀哉宇宙间，群生政林林。",
            "comment": ""
        },
        {
            "title": "再用韵奉酬",
            "content": "昔公安在见何晚，宁欲霜埋不受春。不是三生曾一面，宁堪开向世间人。",
            "comment": ""
        },
        {
            "title": "次韵郑省仓见寄",
            "content": "倦客京华鬓已疏，诗颠草圣了无余。别离菊酒才秋晚，流落椒盘忽岁除。东阁士应羞哙伍，北山人有约秦书。草芦十具牛如办，却是求田胜本初。",
            "comment": ""
        },
        {
            "title": "入闽",
            "content": "云龙怒吼出山去，二十里云行上天。老去极知诗力退，只将日历记山川。",
            "comment": ""
        },
        {
            "title": "梅花十绝",
            "content": "是处溪桥浅带流，山中别有一深幽。规模略比林君复，开上风烟顶{左宁右页}头。",
            "comment": ""
        },
        {
            "title": "山居十首",
            "content": "我爱山居好，林霏晓未开。龙蛇松薜荔，虎兕石莓苔。太古云犹在，常时雨亦来。暝岩眠处冷，不记到蓬莱。",
            "comment": ""
        },
        {
            "title": "题高皇过沛图",
            "content": "芒砀真人赤龙子，一剑入关秦鹿死。黥王菹醢过故乡，仍冠竹皮相尔汝。故人父老喜欲狂，至尊含笑袍花光。酒酣击筑自起舞，歌舞悲庄云飞扬。此意今人弃如土，岂但当时沐猴楚。君不见相如草檄西入秦，蜀山憔悴生烟尘。",
            "comment": ""
        },
        {
            "title": "赵尉送菜",
            "content": "山云一坞住山翁，菘韭成畦带雪忪。飞食肉奚关我事，乳蒸豚亦为谁供。衡茅高枕人间世，蓑笠归锄雨外峰。曾读坡山菜羹赋，断无尘土到奇胸。",
            "comment": ""
        },
        {
            "title": "次韵君用寄茶",
            "content": "茅舍生苔费梦思，竹炉烹雪复何时。北山怕有移文在，谨勿便令猿鹤知。",
            "comment": ""
        },
        {
            "title": "邵武宴进士致语口号",
            "content": "礼乐当年鲁两生，一经科目共春城。数回地脉中兴相，文动天象正奏名，诏墨泥香题得湿，恩袍草色坐中明。莫嫌老守衰迟甚，曾向慈恩顶上行。",
            "comment": ""
        },
        {
            "title": "次韵陈料院",
            "content": "久矣寒窗美曲肱，绝交书到短檠灯。向来问舍渔樵侣，肯作归堂粥饭僧。耕罢夕阳牛觳觫，睡残明月鹤鬅鬙。年来老懒力学相似，见兔何能便放鹰。",
            "comment": ""
        },
        {
            "title": "次韵宋尚书山居·日涉园",
            "content": "老石山苔手自冶，爱閒诗最与山宜。无官莫惜频来往，破费春风又几时。",
            "comment": ""
        },
        {
            "title": "閒居无瑕酬答假庭下三物作·桃讽梅",
            "content": "不肯春风时世妆，岁寒崖谷倚冰霜。人间亦有知香者，盍遣一枝横出墙。",
            "comment": ""
        },
        {
            "title": "瓜洲晚渡",
            "content": "天地中间一叶舟，与鸥等是此生浮。江淮千里水天碧，南北六朝烟树愁。浪挟禹功吞巨海，寺骑娲石碍中流。渔蓑不涉兴亡事，自醉自醒今白头。",
            "comment": ""
        },
        {
            "title": "探梅",
            "content": "穿林傍水几平章，合有春风到草堂。自入冬来多是暖，无寻花处忽闻香。枝南枝北一痕月，山后山前两屐前。直看过年开未了，醉吟且放老夫狂。",
            "comment": ""
        },
        {
            "title": "送徐太博守莆中",
            "content": "南州高士心如水，夜雨炉亭岁欲环。朝迹只如初到日，州麾犹在两年间。秋来竹屋多归梦，天与莆人一破颜。馆下诸生能恋恋，眼中循吏故班班。相传士子多于鲫，共喜府公清似山。庆历谏臣书在否，乾淳文赋笔追还。郎官红熟海风静，通印子肥春网閒。心事太平儿女语，诗家尊宿鬓毛斑。欢迎骑竹来何暮，赠别垂杨不可攀。办与老夫同一念，不忧吾道久间关。",
            "comment": ""
        },
        {
            "title": "送子用弟游学番易",
            "content": "顿觉溪流滑，番湖草欲春。船轻携砚易，家近寄书频。山雨同离别，寒窗自宠珍。但於灯火夜，报子倚门亲。",
            "comment": ""
        },
        {
            "title": "义鸡行",
            "content": "西害粥粥鸡将雏，俯啄蚱蜢行相呼。羽毛未合事纷夺，四顾不虞乌毕逋。翻窥捷取血丹吻，性命须臾那可忍。草深决起落东家，垂翅离彼犹蠢蠢。东家司晨乃有雄，平时嘴距凌秋风。怒冠趋前作雌伏，以翼覆藉哀穷凶。初脱祸机惊未定，生意中閒不能寸。时其饥渴经纪之，踸踔梳翎苏委顿。物生知母不知父，此虽其类非其侣。陈婴杵臼义所激，郭解朱家侠何取。呜呼人有不如物，呜呼今固不如古。从来山泽生龙蛇，人间父子成豺虎。",
            "comment": ""
        },
        {
            "title": "石孙试童子郡广文赠之诗代赓为谢",
            "content": "命穷久已付之天，草木閒兮月一川。无地可容携锸处，有孙犹有佩觹年。老夫耄矣耕方熟，小子识之攻益坚。万岁石场今尔耳，当家衣钵底须传。",
            "comment": ""
        },
        {
            "title": "寄范参政",
            "content": "逐客无书入帝城，灵光今阙几公卿。当时何敢书三宿，诸老谁招鲁两生。双碧崔嵬容雪卧，一黄觳觫了春耕。极知穷薄难为力，犹幸林间识太平。",
            "comment": ""
        },
        {
            "title": "约刘良叔观苔梅",
            "content": "水曹为骨逋为髓，风雪灞桥谁共看。千里梦回归路远，一枝春占暮江寒。飞飞两片犹堪醉，点点晴香亦带酸。双玉瓶乾情正洽，与君落笔不辞难。",
            "comment": ""
        },
        {
            "title": "山中",
            "content": "野烟啼鸟各忻然，一枕山篱又几年。不可奈何天有命，久当已矣世无缘。跨牛仰面自横笛，骑鹤缠腰那办钱。芦苇秋声石桥月，只餐荷气亦成仙。",
            "comment": ""
        },
        {
            "title": "五用韵",
            "content": "能官不如归，能诗不如睡。春风遽如许，对酒每三喟。驾言平山游，岁月惊屡至。岂不贤於人，逐逐利名醉。",
            "comment": ""
        },
        {
            "title": "送刘子范粹宜春",
            "content": "一念到吾亲，人间万事轻。邻州才半刺，行李只诸生。问路重阳雨，迎家两日程。笑谈灯火夜，边雁自秋声。",
            "comment": ""
        },
        {
            "title": "晚眺",
            "content": "晴沙漠漠水沄沄，更倚翠微搔白纷。不可以风秋后叶，何伤於月晚来云。忧时自有夔龙在，投老政须麛鹿群。旋拾枯松浇瀑布，小奚亦足张吾军。",
            "comment": ""
        },
        {
            "title": "闻雪",
            "content": "黄尘没马长安道，残酒初醒雪打窗。客子惯眠芦苇岸，梦成孤浆泊寒江。",
            "comment": ""
        },
        {
            "title": "次韵郑佥判",
            "content": "老我菟裘月一间，仰眠黄犊看青山。有诗倚竹猿猱迳，无梦排云虎豹关。城郭是非溪隔断，风烟灭没笔追还。底须一局销长日，并不能棋方是閒。",
            "comment": ""
        },
        {
            "title": "感风谢客",
            "content": "阖阖官蛙鸣，齁齁老牛喘。政坐一朝喧，作此十日沴。天公信难料，气候随手转。吾贫了目前，遽脱春衣典。宁知昨夜雪，缩若蚕作茧。坐令鼻流沫，客邪闭关犍。畏风甚防秋。畏酒甚把浅。呼童语之故，有客姑谢遣。使吾早自觉，安得讹谬舛。乃知天下事，以谨失者鲜。",
            "comment": ""
        },
        {
            "title": "得祠",
            "content": "十年梦不到清都，云满寒蓑雪满颅。一片青山一黄犊，底须更着旧称呼。",
            "comment": ""
        },
        {
            "title": "赠诗僧",
            "content": "瀑泉癞可能诗最，毕竟难为本色僧。要识庐山真面目，一溪明月冷於冰。",
            "comment": ""
        },
        {
            "title": "送客",
            "content": "瘦马孤征雪满衣，山长谁不念庭闱。灯寒竹屋无人共，月到梅花有梦归。抵掌相逢连夕语，转头顿党十年非。武夷人老君行矣，莫待墨池春浪肥。",
            "comment": ""
        },
        {
            "title": "次韵王尉天宁晚饭",
            "content": "借得山房住，清溪带晚林。云应随鹤宿，诗亦对僧吟。杯滑知能隽，窗深苦易阴。剧知归思浩，吾亦识琴心。",
            "comment": ""
        },
        {
            "title": "谢兄编言仁求诗",
            "content": "孟子言仁惟一字，曾子言仁惟一唯。风霆霜露天何言，吾夫子言非得已。六经在天如北斗，尚多不经圣人手。杏花零落晓坛荒，各自蜂房开户牖。屋下架屋楼上楼，不三万言渠不休。夜寒一灯供掉头，泓颖何罪云烟愁。阿连梦中春草碧，更向那边添一笔。吾衰甚矣将奈何，欲共君谈口荆棘。",
            "comment": ""
        },
        {
            "title": "少微山观橘",
            "content": "手劚苍烟竹迳深，霜寒错落万黄金。何年共话商山旧，分种归来欲满林。",
            "comment": ""
        },
        {
            "title": "过陈汤卿溪堂",
            "content": "手葺溪堂旋补茅，好山带郭转林梢。与君共有吟诗痴，月下柴门下厌敲。",
            "comment": ""
        },
        {
            "title": "斋宿学宫",
            "content": "竹外一灯青，残书伴古厅。叶乾闻雨急，山近觉岚腥。多病身为累，无心梦亦灵。明朝有痴事，须到采芹亭",
            "comment": ""
        },
        {
            "title": "以人生五马贵莫受侵为韵送胡献叔守邵阳",
            "content": "三十已专城，斯亦未足贵。潘舆归故乡，吾乐宁可既。",
            "comment": ""
        },
        {
            "title": "以嗜酒爱风竹卜居此林泉为韵作十小诗",
            "content": "东坡真天人，落笔蓬莱宫。何如赤壁笛，一鹤横秋风。",
            "comment": ""
        },
        {
            "title": "次韵吴侍郎同集砚山",
            "content": "晚寒閒袖挥毫手，曲角栏干倚断云。丘壑尽容诗独步，江淮相望月平分。艰难鬓葆成霜茁，冷落梅花带雪芬。酒不能平诗磊磈，杯行到手已醺醺。",
            "comment": ""
        },
        {
            "title": "天基锡宴致语口号",
            "content": "春绿晴融太液池，好风都在万年枝。宫墙璆玉韶音远，合殿珠环晓漏迟。天近六龙扶翠辇。云深五凤挟瑶池。镐京长启需云宴，先奏端平第一诗。",
            "comment": ""
        },
        {
            "title": "次韵赵佥为赵宰画野水多於地春山半是云盖宰",
            "content": "竹屋无人肯见过，寒云自傍钓船多。老仙更在云深处，奈此春山野水何。",
            "comment": "【注释】【原题】：次韵赵佥为赵宰画野水多於地春山半是云盖宰之尊公诗也"
        },
        {
            "title": "与同幕集南楼再用韵",
            "content": "飞盖临边城，敌在吾目中。古今一俯仰，衰草迷隋宫。书生故倦游，庞眉感秋蓬。安得双飞鸿，跨此万里风。下视渺尘土，毋与俗士逢。",
            "comment": ""
        },
        {
            "title": "晚泛草塘有鱼入舟呼童脍之适见瑞莲骈植与客",
            "content": "草塘晚泛亦佳哉，谁为贫谋献脍才。自入船来银泼刺，且留客共月徘徊。不须溪友投竿线，径与诗人上酒杯。着意出奇殊未也，柳边又报瑞莲开。",
            "comment": "【注释】【原题】：晚泛草塘有鱼入舟呼童脍之适见瑞莲骈植与客赋首尾吟"
        },
        {
            "title": "次韵牟监薄",
            "content": "几携笔砚傍书林，吟到更寒月未沈。有客忽从天禄至，人间便隔五云深。",
            "comment": ""
        },
        {
            "title": "中秋日社未五鼓祀社归月明如书",
            "content": "月明如水带寒流，饮福灵坛晓未收。不是社公唤我起，何缘一日两中秋。",
            "comment": ""
        },
        {
            "title": "赠术者王髯",
            "content": "王髯过我秋崖底，未识青囊且对棋。万事只锁三字好，一生宽破百年痴。有田种秫便可耳，无分读书姑寘之。若劝勿寒场屋梦，此言却恐白鸥知。",
            "comment": ""
        },
        {
            "title": "以人生五马贵莫受侵为韵送胡献叔守邵阳",
            "content": "灯寒岳麓雪，帆饱湘江胡。过家谁起予，岂无独醒人。",
            "comment": ""
        },
        {
            "title": "赵玉汝自作戏墨见寄各题六言其上·鹭鸶",
            "content": "雪以一江烟水，风乎两岸菰薄。但得鱼矶无恙，曲肱之外何须。",
            "comment": ""
        },
        {
            "title": "次韵洪尉",
            "content": "书生一何愚，出与世纷敌。眇哉朱两轓，强名二千石。於世竟无补，苒苒老已逼。归寻紫阳人，独速钓寒碧。",
            "comment": ""
        },
        {
            "title": "次韵招汪汝渊",
            "content": "俗子费应酬，对面隔千里。可人天一方，情亲不盈咫。毛锥吾故人，商略每及此。道逢孔方兄，偃蹇不受使。岂知世俗眼，睥睨辄嗤訾。语言杂土气，屡欲洗吾耳。客从何方来，力疾为倒屣。出迎未暇揖，肝肺已相委。平生寡交游，正坐此曹鄙。邻墙有麹生，之子差可喜。试呼与之谈，时或发名理。往持邯郸枕，分此一睡美。",
            "comment": ""
        },
        {
            "title": "去郡三思",
            "content": "我思渤海龚，一语锄犷俗。竟令陇亩间，刀剑化牛犊。樵民亦人耳，乃不受约束。时时弄梃刃，谁肯继往躅。归来乎山中，无靦尔面目。",
            "comment": ""
        },
        {
            "title": "入局",
            "content": "雁鹜行余纸尾箝，岸湖老屋压题签。印文生绿空藏櫃，草色蟠青欲刺檐。茶话略无尘土杂，荷香剩有水风兼。官曹那得閒如此，亦奉一囊惭属厌。",
            "comment": ""
        },
        {
            "title": "寄汤卿",
            "content": "书册依官屋，何如自在身。且无山得看，犹有竹相邻。性野回书懒，诗痴易藁频。便归吾已俗，往往白鸥嗔。",
            "comment": ""
        },
        {
            "title": "又次韵谢司法",
            "content": "风光已是二分时，翻覆人间风局棋。山雨不容春到眠，海棠无复晓凝脂。情怀未必禽鱼识，岁月何堪驷马追。只有荼蘼香似酒，等閒开自不妨迟。",
            "comment": ""
        },
        {
            "title": "次韵宋尚书山居十五咏·木瓜坞",
            "content": "与山作计未为疏，尽有奇功可屡书。但得相寻双脚健，不须论报计琼璩。",
            "comment": ""
        },
        {
            "title": "次韵酬戴式之",
            "content": "山房秋藓滑，吾亦为诗来。家远雁初到，边寒菊未开。贫知心事古，老觉鬓毛催。能共清谈否，呼童急洗杯。",
            "comment": ""
        },
        {
            "title": "溪行",
            "content": "宇宙一传舍，日月双车轮。人於万古中，何翅肘屈伸。颜跖有不同，同作松下尘。吾年已如此，几见花柳新。",
            "comment": ""
        },
        {
            "title": "别蒙侄",
            "content": "呜呼吾与汝，生世何不辰。每思十年事，雪涕时沾巾。方予第奉常，堂有未老亲。当时尔父母，绿鬓犹青春。乃各不待年，拱木号苍旻。祸予不自殒，降丧无太频。骨肉才百指，踵作松下尘。乃今所存者，欲言鼻酸辛。我父惟我耳，尔父惟尔身。绵延仅不绝，一丝引千钧。所以叔侄间，不啻父子真。岂不念尔孤，聚族守一贫。曰惟门户故，恋恋官仓陈。雅欲携尔俱，守舍无可我。向来恶少子，覆辙那可遵。譍门故自佳，尔学忧荆榛。索居寡师友，则与不学均。老夫本无似，嗜书如嗜醇。少时共灯火，往往夜向晨。但患丛不精，宁往父母嗔。尔今既婚冠，不与儿童邻。一念及泉壤，於何敢因循。此身所系重，安事予淳淳。俚谚亦有之，一日计在寅。岂伊拾青紫，声利双朱轮。胸中无古今，几何不凡民。嗟予父祖曾，百屈不一伸。寸累望吾辈，诗礼俱彬彬。奈何泉始流，遽以捧土湮。契阔未可期，为吐肝轮囷。幅短气则长，此纸共书绅。",
            "comment": ""
        },
        {
            "title": "王母望阙致语口号",
            "content": "晓跸初催上寿班，东风连夜致人间。九重春醉金鸾殿，万岁声幽碧玉环。大地山河年谷熟，太平日月羽书闲。明朝第一番花吉，并与琼幡下虎关。",
            "comment": ""
        },
        {
            "title": "东西船",
            "content": "昨日东船使风下，突过未兴快於马。今日西船使风上，适从何来急於浪。东船下时西船怨，西船上时东船羡。篙师劳苦自相觉，明日那知风不转。推篷一笑奚尔为，怨迟羡速无休时。沙头漠漠杏花雨，依旧年时樯燕语。",
            "comment": ""
        },
        {
            "title": "次韵郑佥判",
            "content": "烟藤云木卷苍虬，更放琅玕出一头。山下人家方酷暑，此中棋局自惊秋。图书如昨不堪煮，风月无多谁与酬。怪得纵横苏季子，岁寒也忆旧貂裘。",
            "comment": ""
        },
        {
            "title": "题陈叔茂二亭·弄月",
            "content": "月从东峰来，岂但千里共。四天本无壁，谁不得受用。而彼山中人，塞向以自拥。径烦子陈子，普请作清供。",
            "comment": ""
        },
        {
            "title": "次韵吴殿撰多景楼见寄",
            "content": "多情王粲怕登楼，谁遣人间汗漫游。莼菜梦回千里月，苹花老却一江秋。人如沙燕年年别，骚到湘累字字愁。正尔相观衣带水，角声孤起暮云稠。",
            "comment": ""
        },
        {
            "title": "题八士图",
            "content": "雅闻八士春俱秀，未觉三贤迹已陈。投分不论曾识面，此图到手便情亲。",
            "comment": ""
        },
        {
            "title": "送别季观",
            "content": "山留迁客秋风寺，想得梧桐怨夜长。正欠蹇驴相就语，其如征燕欲归忙。苹花思与晴江渺，桂树寒生老月香。一路有诗烦拾取，寄书犹及雁前霜。",
            "comment": ""
        },
        {
            "title": "次韵黎粹",
            "content": "幸自青山肯见分，一蓑何不竟眠云。鱼肥西寒尽堪钓，鹤怨北山谁勒文。自脱唐衫寻辇路，只将周易对炉薰。追奔蛮触非吾事，终欲茅庐老聘君。",
            "comment": ""
        },
        {
            "title": "熙春台用王簿韵",
            "content": "共携社瓮上春台，踏破缘云一径苔。岁月略如飞鸟过，宾朋不为看花来。霜前老翠依然在，眼底凡红不用开。未害悭风相料理，放迟归与月徘徊。",
            "comment": ""
        },
        {
            "title": "上巳游显亲寺题其壁",
            "content": "一犁初试茧栗犊，两岸对鸣晴雨鸠。摇落碧桃花片片，石阑干下钓鱼舟。",
            "comment": ""
        },
        {
            "title": "次韵乡友",
            "content": "书生作计已差殊，况复真穷五技鼯。空费寸阴酬急羽，还同斗米饱侏儒。鸥盟正尔隔千里，鹤梦何曾到九衢。茅屋春寒明月夜，梅花曾与寄声无。",
            "comment": ""
        },
        {
            "title": "太庙斋宿",
            "content": "正尔梅蒸苦翳霾，翛然清庙得心斋。云连魏阙天尤近，村暗吴山雨亦佳。黄道正中垂日月，赤囊犹遽接江淮。思皇列考神灵在，傥许孤臣借玉阶。",
            "comment": ""
        },
        {
            "title": "简徐宰",
            "content": "自织春蓑学治田，山寒辛苦不逢年。摩挲此腹何时饱，黄犊夕阳相对眠。",
            "comment": ""
        },
        {
            "title": "寄侄",
            "content": "尔亦为贫驱，窗间砚欲枯。自从村墅别，曾到陕山无。寒圃应肥菜，秋霖怕损租。有旧供夜读，时一唤吾雏。",
            "comment": ""
        },
        {
            "title": "次韵酬因胜老",
            "content": "雁落平沙字字愁，打包不肯与山留。一篷烟雨载秋去，诗在江南芦荻洲。",
            "comment": ""
        },
        {
            "title": "除夕",
            "content": "生菜春盘草八珍，灯前殊未觉家贫。几从荼垒中间事，第一屠苏最后人。衰病不图今夕健，须臾又是隔年春。东风自此无閒暇，万里乾坤一夜新。",
            "comment": ""
        },
        {
            "title": "观梅",
            "content": "苍烟乔木野人家，数腌山篱一径斜。此老不知何面目，只将空手对梅花。",
            "comment": ""
        },
        {
            "title": "次韵程兄见寄",
            "content": "万事於吾一羽轻，未忘情处圣人清。抵须赋奏长杨馆，只以诗为细柳营。岁月凋零霜后叶，交游聚散水中萍。短书忽到维摩室，未信已寒文字盟。",
            "comment": ""
        },
        {
            "title": "雪后梅边",
            "content": "野迳茅茨竹作墙，岁寒曾亦几平章。高人风味天然别，不在横斜不在香。",
            "comment": ""
        },
        {
            "title": "立春都堂受誓祭九宫坛",
            "content": "欠伸残梦雪髼忪，只等三茅午夜钟。传钥省门星斗湿，不知春已转苍龙。",
            "comment": ""
        },
        {
            "title": "留别",
            "content": "唤得篷船载幅巾，岛烟画出渭城春。匆匆笑语情何限，草草杯盘意甚真。经岁别家千里梦，浮生寄我一鸥身。舟人报道潮平早，举白浮君莫厌频。",
            "comment": ""
        },
        {
            "title": "林和靖墓",
            "content": "结庐旧与青山对，修竹萧疏半不存。惟有亭前古梅在，暗香疏影几黄昏。",
            "comment": ""
        },
        {
            "title": "春日杂兴",
            "content": "绿阴芳树鸟啼春，与客相携发兴新。半落杏花初过雨，微酸梅子已生仁。每寻诗去必迁坐，稳跨牛归不问津。筋力尚堪蓑笠在，莫欺老子发如银。",
            "comment": ""
        },
        {
            "title": "次韵舒尉",
            "content": "故山渺寒江，抱此明月睡。烟蓑失春锄，万事同一喟。可人期不来，乃独以诗至。持觞聘梅花，我醉花亦醉。",
            "comment": ""
        },
        {
            "title": "芭蕉",
            "content": "数叶芭蕉数叶秋，灯长雨久不眠愁。灵溪寺里夜曾听，又听灵溪溪水流。",
            "comment": ""
        },
        {
            "title": "次韵萧同年古意",
            "content": "猗猗者芳兰，翳翳彼幽麓。不烦汉阴人，抱瓮相灌沐。春风自桃李，急管乱繁曲。纷纷众醉间，美此一醒独。造化本何心，亦因材以笃。所以古之人，身外无不足。客有古琴瑟，得之自龙门。於今几何代，庚庚裂奇纹。携持过齐王，自意当骇观。何如适献笑，弃置笙竽间。时世我不遭，归其老丘园。锺期今安之，谁与俗士论。",
            "comment": ""
        },
        {
            "title": "暑不杂兴",
            "content": "只锄蔬甲亦妨閒，久与溪云断往还。今日偶来僧却在，共煎茶吃话庐山。",
            "comment": ""
        },
        {
            "title": "七夕郑文振席上姬有楚云者为作三弄",
            "content": "帝子经年别，秋风远客情。断云含宿雨，古木落寒声。河汉低逾润，江潮夜未平。巫云莫吹笛，吾意正凄清。",
            "comment": ""
        },
        {
            "title": "雨宿",
            "content": "雨宿疏篷不耐閒，苹花菰叶老江干。鹭飞欲下忽惊起，秋水新添一寸寒。",
            "comment": ""
        },
        {
            "title": "山居十首",
            "content": "我爱山居好，林梢一片晴，野烟禽谇语，春水柳閒情。藓石随行枕，藤花醒酒羹。吾诗不堪煮，亦足了吾生。",
            "comment": ""
        },
        {
            "title": "泊龙湾",
            "content": "安得蓬笼雨一蓑，芦花深处卧烟波，筹边事付韩擒虎，种树书传郭橐驼。从古市朝如此耳，搀閒天地奈之何。秫田虽少亦堪酿，底处不容人醉歌。",
            "comment": ""
        },
        {
            "title": "饶监丞惠诗有未能上下逐东野之句次韵寄呈",
            "content": "谁肯低头老孟郊，譬之草木等荃茅。倚松人好传闻久，采蕨山深梦寐劳。飞兔妙摛青玉案，胎仙重脱紫云胞。小奚容入江西社，四海眼空毋甚高。",
            "comment": ""
        },
        {
            "title": "郑文振席上",
            "content": "香篆烧残小玉虬，荷花深处浴凫鸥。谈诗未了催行酒，忽送清歌浅黛愁。",
            "comment": ""
        },
        {
            "title": "山间逢梅",
            "content": "自脱羸骖野水滨，隔桥孤倚欲迎人。经年不睹雪霜面，一夜顿回天地春。姑射仙犹疑昨梦，首阳人恐是前身。岁寒莫问何晚，毕晚竟凡花落后尘。",
            "comment": ""
        },
        {
            "title": "次韵斋宿",
            "content": "黄花白发两关情，并入斋房长短更。久客自知秋意思，底须蛩雨做寒声。",
            "comment": ""
        },
        {
            "title": "次韵刘簿祷雨西峰",
            "content": "句津清圆蚌剖胎，断无尘土到灵如。开张九虎排云入，约束五龙驱雨来。造物无私心感动，太平有象笔追回。焚香小待生呈佛，未放青天万里开。",
            "comment": ""
        },
        {
            "title": "句",
            "content": "一钱太守今贪吏，五柳先生歙富民。",
            "comment": ""
        },
        {
            "title": "次韵雨阻游人",
            "content": "村坞花飞片片红，横遭涩雨又悭风。无何春事三分过，不肯游人一笑同。穷胜园林惟我辈，傥来轩冕付诸公。烟云两屐亦堪醉，莫问圣贤诗一中。",
            "comment": ""
        },
        {
            "title": "和放翁社日四首·社酒",
            "content": "春风泼醅瓮，夜雨鸣糟床。相呼荐蠲洁，洗盏方敢尝。不辞酩酊红，所愿{左禾右罢}稏黄。家家饭牛肥，岁岁浮蛆香。",
            "comment": ""
        },
        {
            "title": "次韵杜监簿",
            "content": "风雨重阳又一秋，白衣人至复何忧。东篱只此黄花是，未必渊明风马牛。",
            "comment": ""
        },
        {
            "title": "次韵方教采芹亭",
            "content": "研朱滴露月三更，见说群书作堵环。君自苦於经传癖，不如借我去看山。",
            "comment": ""
        },
        {
            "title": "堪笑",
            "content": "堪笑张华死不休，谩精象数古无俦。中台星拆何曾识，祗识龙泉动斗牛。",
            "comment": ""
        },
        {
            "title": "题偶爱",
            "content": "随行茶灶曾同宿，看尽朝岚与夕霏。一片诗愁夜渺渺，树林深处见僧归。",
            "comment": ""
        },
        {
            "title": "再次韵因索纸笔",
            "content": "谁何扣门声啄木，踏雪逢迎寒起粟。诗筒过我捷於羽，墨滑岂供貂尾续。云锵孤响落琼璈，顿觉闻韶不知肉。胆惊强韵娄吐舌，春溢长笺手几缩。钝根难除捻髭苦，夜凡日荧残几烛。管城子老免冠谢，久不中书三致祝。择交正自欠楮生，两穷相值声蔌蔌。端凝赖有弘农陶。时一浴之云外瀑。山寒亦闻泓有语，未致两生长不足。谁其下榻徐孺子，不以寒暄事竿牍。径须回旋作诗供，纵使长贫颜有穆。书生得句如得官，无以藉之眉为蹙。云烟茧纸生踊跃，涕唾犀毫负惭恧。倘非渠辈称挥洒，未见无虞堪即鹿。残风剩月幸风分，卷轴今当汗驹犊。夜窗赓载有余暇，笺注离骚到兰菊。雪铺玉笺乌丝栏，一一手抄森似束。毋令千载韩退之，作传讥嘲老而矣。",
            "comment": ""
        },
        {
            "title": "山居十首",
            "content": "我爱山居好，遥岑碧四围。云深平钓石，划蔓亚樵扉。野水喧姑恶，春阴怨姊归。坐来还失笑，吾道是耶非。",
            "comment": ""
        },
        {
            "title": "九日道中",
            "content": "重阳却喜无风雨，野菊迎人亦自花。年去年来秋又老，江南江北鬓将华。离骚如此那无酒，羁旅虽谙不似家。但得东篱堪种菊，尽容吾子岸乌纱。",
            "comment": ""
        },
        {
            "title": "暑不杂兴",
            "content": "平生多可曹修士，说我唐诗最逼真。不道蹇驴风雪裹，何如黄犊过此邻。",
            "comment": ""
        },
        {
            "title": "次韵方教采芹亭",
            "content": "客怀老去向谁开，白雪茎茎不用栽。只有爱书余习在，持携残藁过溪来。",
            "comment": ""
        },
        {
            "title": "四用韵",
            "content": "花愁牵胜游，禽哢破佳睡。点尔春何如，妙在夫子喟。宇宙一瑟间，谁知道之至。而彼章句儒，心为六经醉。",
            "comment": ""
        },
        {
            "title": "月下大醉星侄作墨索书迅笔题为醉矣行",
            "content": "吾醉矣，吾醉矣，醉语虽强难举似。何年开辟有乾坤，日月左旋如磨螘。尊卢赫胥一聚尘，檮杌春秋几张纸。道家者流李老君，儒家者流孔夫子，等一浮名世间耳。烟霏霏，冢累累，青山良是白骨非。欲呼古人呼不醒，待呼得醒将何如。世情冷暖翻覆手，人生短长屈伸肘，安用黄金印如斗。君不见颜子白头才十九，要与彭铿骨如朽。天地荒地生古愁，所不负予如此酒。千古在前，万古在后，著我中间，渺然何有。亦知本是麋鹿群，那解作人牛马走。白鱼如玉紫蟹肥，秋风欲老芦花飞。酒酣月落喝便住，螭虬蟠攫霜毫挥。吾妇曰君醉耶，吾侄曰非醉也。谓吾醉者固不然，非醉亦非知我者。花影满身扶不起，此纸不知何等语。明朝勿与醒者传，笑倒渠侬吾醉矣。",
            "comment": ""
        },
        {
            "title": "约黄成之观琼花予不及从以诗代简",
            "content": "处处春风自物华，有诗不了醉生涯。别离苦忆平山柳，题品翻疑后土花。独倚断云愁战马，重歌流水带归鸦。梦寒飞过江南岸，茅屋依然竹径斜。",
            "comment": ""
        },
        {
            "title": "简季桐庐",
            "content": "愧面何堪见客星，移舟且莫近前汀。鸥沙草长连江暗，蟹舍潮回带雨腥。归去尚余初茧栗，生来能费几笭箵。诗肠一夜生芒角，试问故人双玉瓶。",
            "comment": ""
        },
        {
            "title": "郑佥判取苏黄门图史园囿文章鼓吹之语为韵见",
            "content": "澡身乎书圃，晞发於礼园。静中观我生，父乾而母坤。宁不自爱重，日夕声利昏。前修亦人耳，而我何沄沄。飘流众浊间，我者能几存。人言千丈清，不如一寸浑。吾方洗吾耳，尔舌宁可扪。人情习华竞，何啻於乞墦。此固吾不能，归袖风翻翻。寘矣勿复道，荷锄过前村。",
            "comment": "【注释】【原题】：郑佥判取苏黄门图史园囿文章鼓吹之语为韵见贻辄复赓载"
        },
        {
            "title": "秋热",
            "content": "山气烛烛旱火光，墙头枯草半青黄。饥肠惯作晴雷吼，且乞梧桐一夜凉。",
            "comment": ""
        },
        {
            "title": "宿耕舍",
            "content": "题诗藓壁墨花新，俯仰之间迹已陈。检点不同今老大，受持只是旧清贫。蓬蔂笠渍班班雨，荷叶衫枯蔌蔌尘。枉废春锄成底事，重来惭见耦耕人。",
            "comment": ""
        },
        {
            "title": "听琴",
            "content": "宁食三斗尘，不受缓歌双黛颦。宁食三斗葱，不受急管融春风。吾二三子相知心，平时比之双南金。扣门剥啄倒屐出，喜我谓我山水淫。墙头呼酒意颇急，何以侑之霹雳琴。太虚为室月为烛，悠然此意无古今。山空江静夜如水，但见四岸花木深。大声久不入人听，谁复好古同风襟。自非我辈但痴坐，哙等之俗难砭针。",
            "comment": ""
        },
        {
            "title": "黄粹饷鲎一徐尉饷蝤蛑十同时至",
            "content": "谁饷螯如径尺盘，更分鲎似惠文冠。麵生醉嚼玉五壳，剑客生劙珠一簟。我与尔元同蠢动，冤哉烹亦到蹒跚。不知南食诗何似，待问昌黎老子看。",
            "comment": ""
        },
        {
            "title": "送石孙赴童科",
            "content": "圣泽被卷阿，髫童亦置科。两蜗从小竞，三家至今讹。亦漫为官耳，其将奈若何。岂关门户事，翁已老渔蓑。",
            "comment": ""
        },
        {
            "title": "次韵谢兄立春戏拟春帖子",
            "content": "天地春回万寿杯，宫云留雪玉崔嵬。晓供帖子琼幡重，携得韶风下殿来。",
            "comment": ""
        },
        {
            "title": "次韵程兄投赠",
            "content": "北里南邻尽往还，那知有客住云间。相过肯作乡人观，问讯春溪两岸山。",
            "comment": ""
        },
        {
            "title": "书元可扇",
            "content": "南薰殿上薰风老，雨便飞来占取凉。书带香眠愁杳渺，云侵清簟竹方床。",
            "comment": ""
        },
        {
            "title": "山行",
            "content": "寒食清明数日间，青青杨柳与谁攀。乾坤不尽云边眼，冰雪相堪屋上山。时序只将诗拨遣，穷愁聊以酒防閒。无心自是长生药，莫误丹炉觅大还。",
            "comment": ""
        },
        {
            "title": "夜闻雨用诚斋新凉韵",
            "content": "岁事不可常，吾生复余几。立秋五十日，殊未凉风至。山田欲生烟，旱气亦可已。摵摵声入桐，中夜揽衣起。未议填饥肠，且与洗渴髓。霡霂倘优渥，安用雷电驶。相传水日宫，法施政如此。焦枯宽一分，热恼清十倍。稽首不昧香，我意则佛意。问雨从何来，君其无罪岁。",
            "comment": ""
        },
        {
            "title": "李监饷四物各以一绝答之·鲟鲊",
            "content": "肉未为奇骨最奇，透明玛瑙碎琉璃。老饕不奈残牙齿，却爱桃花软玉脂。",
            "comment": ""
        },
        {
            "title": "木犀",
            "content": "羽觞和月嚼冰黄，自笑诗肠老更刚。四出雪花些小大，五千书传一齐香。君从底处移仙籍，日饮无何作醉乡。风露清寒付谁可，携归天禄校偏旁。",
            "comment": ""
        },
        {
            "title": "灼艾",
            "content": "人生不满百，忧患况中年。藜苋工为崇，参苓那得钱。不虞波及晋，聊复火攻燕。一笑遭秦厄，残书累腹便。",
            "comment": ""
        },
        {
            "title": "道中即事",
            "content": "田翁不省雪模糊，着我荒村一笋舆。却后几年俱作画，未知雪句定何如。",
            "comment": ""
        },
        {
            "title": "答惠楮衾",
            "content": "吴宫金蹙凤花绫，春暖熏笼换水沈。那似冰桥楮夫子，满床明月解微吟。",
            "comment": ""
        },
        {
            "title": "次韵章太博迁匠丞不入",
            "content": "问字无人载酒来，渴思老瓦洗晴埃，半生自作鸥盟主，何物遽移蛇影杯。官品强令松出世，家园苦忆芥生台。青前潦倒枯荷似，惭愧炉亭夜聚魁。",
            "comment": ""
        },
        {
            "title": "夏日珠溪赋八音体",
            "content": "金筛薜罗月，玉戛琅玕风。石根一睡美，幽尚谁与同。丝棼俗士怀，颠倒崔烈铜。竹筇肯俱来，独予两诗穷。匏瓠亦缠藤，永日闭梵宫。土花侵道碧，晚翠初空蒙。革华共徘徊，爱此山丛丛。木犀约重游，小待香玲珑。金谷已尘土，珠履如飚风。石崇与平原，痴处正尔同。丝毫挂世网，空锢理残书，久已不讳穷。匏樽吾秋人，许访青莲宫。土甘蔬亦香，小摘空蒙蒙。革革有鸣禽，留我幽花丛。木屑落飞谈，烟霏晚葱珑。",
            "comment": ""
        },
        {
            "title": "以人生五马贵莫受侵为韵送胡献叔守邵阳",
            "content": "吾道一而已，惟诚一之至。毋或参以三，亦勿贰以二。",
            "comment": ""
        },
        {
            "title": "立春谢司法有诗次韵",
            "content": "谁将健笔破天葩，清晓园林尽是花。寒人崖云斋未久，诗肠虽吼尚禁茶。",
            "comment": ""
        },
        {
            "title": "岩桂花",
            "content": "谁遣秋风开此花，天香来自玉皇家。郁金裳浥蔷薇露，知是仙人萼绿华。",
            "comment": ""
        },
        {
            "title": "次韵徐太博",
            "content": "芦荻花寒山月小，西风吹雁又江南。夜谈往事六太息，老觉吾侪七不堪。举世人情如格五，平生分量等朝三。次山亦复漫吾耳，清梦何曾到四参。",
            "comment": ""
        },
        {
            "title": "祷晴",
            "content": "曾几何时屡乞晴，炉烟未断已收声。天於老子亦多可，国有丰年方太平。风土不堪人佩犊，月明无复夜啼鼪。及今便可归田去，牛背斜阳一笛横。",
            "comment": ""
        },
        {
            "title": "出关",
            "content": "一坐一百二十日，柳初黄落今青青。索舆径去有忙事，忽忆曾与春丁字。牡丹径尺妙天下，许酿醽醁呼娉婷。到家二月亦晚矣，未办翠色官窑瓶。",
            "comment": ""
        },
        {
            "title": "次韵王尉赠别",
            "content": "十载春泥溅客衣，江湖半已入吾诗。事今岂得文章力，心亦难求世俗知。山意向人如有语，鸥盟於我合归谁。月明昨夜欺寒梦，未了西斋竹外棋。",
            "comment": ""
        },
        {
            "title": "雪后草亭",
            "content": "梅花面目冷於冰，亦笑山翁草作亭。一夜雪寒重整过，碧琉璃瓦水晶钉。",
            "comment": ""
        },
        {
            "title": "方红",
            "content": "炎蒸官屋如樊笼，安得雪嚼郎官红。海山仙人隔千里，忽到眼中宗派同。",
            "comment": ""
        },
        {
            "title": "次韵方蒙仲高人亭",
            "content": "此君款吾室，高人跂吾亭。邂逅两相逆，保此岁晚青。",
            "comment": ""
        },
        {
            "title": "次韵徐太博",
            "content": "宗派鸬鹚烟雨外，钓蓑能得几从清。坐无相印田三顷，捻到吟髭雪几茎。剡曲船今寒昨梦，灞桥驴亦笑尘缨。南州高士难为客，相许相从文字盟。",
            "comment": ""
        },
        {
            "title": "元夕雪用韵",
            "content": "山蹊一色轻明玉，遮尽青青印屐苔。元夕不知今日是，春愁政用此时来。年华鼎鼎双蓬鬓，身世悠悠一酒杯。好事断无人问字，竹门隔坞不须开。",
            "comment": ""
        },
        {
            "title": "次韵杨先辈古调",
            "content": "陌上有荡子，金鞍飞华鞯。闺中有思妇，玉指调悲弦。当时两相得，误作容易看。那知新婚别，负此如花颜。妾身如秋叶，君意如春烟。恨妾不恨君，劝君长加餐。于飞者双燕，人独胡不然。悲哉结交行，难语之时贤。",
            "comment": ""
        },
        {
            "title": "洞元小集",
            "content": "鹤骨清寒不受吹，白云侵砚懒题诗。雨深更觅山寒甚，过了重阳菊未知。",
            "comment": ""
        },
        {
            "title": "次韵酬率翁",
            "content": "戍楼梦不到中州，杜牧新愁亦倦游。留得荷锄双手在，山寒芋栗要人收。",
            "comment": ""
        },
        {
            "title": "观荷",
            "content": "莲有濂溪梅有逋，两家言句满江湖。自惟尚与梅花隔，曾识先生太极图。",
            "comment": ""
        },
        {
            "title": "次韵贻侄",
            "content": "鹤形炼得不胜癯，樵笛渔竿只自娱。人倚草亭今夜月，天开山市晚晴图。片云留住吾焉往，斗酒能携谁与俱。三十年前头已雪，久知公道世间无。",
            "comment": ""
        },
        {
            "title": "卖花翁",
            "content": "不论袍紫与鞓红，一朵千金费化工。人共醉花花亦醉，莫教山圃不春风。",
            "comment": ""
        },
        {
            "title": "重阳",
            "content": "古岸维舟夜，萧萧秋叶丹。野烟连竹暗，江雨洒灯寒。亦喜重阳健，谁知行路难。吾亲应念我，更把菊花看。",
            "comment": ""
        },
        {
            "title": "渔父词",
            "content": "沽酒归来雪满船，一蓑撑傍断矶边。谁家庭院无梅看，不似江村欲暮天。",
            "comment": ""
        },
        {
            "title": "山樊",
            "content": "竹屋寒无石鼎烟，春风吹作白龙涎。平生奇处何关染，字以山樊亦自然。",
            "comment": ""
        },
        {
            "title": "次韵宋尚书山居·虚静堂",
            "content": "世事鸥忘句肯卑，云深料理旧花枝。了无一鸟传幽意，只对青山自解颐。",
            "comment": ""
        },
        {
            "title": "次韵方蒙仲高人亭",
            "content": "茗碗漱藜苋，诗肠许坚顽。是间可无人，不可无此山。",
            "comment": ""
        },
        {
            "title": "独立",
            "content": "村夫子挟兔园册，教得黄鹂解读书。能记蒙求中一句，百般娇姹可怜渠。",
            "comment": ""
        },
        {
            "title": "简王尉",
            "content": "买书终欲寄幽村，槿树篱庶水际门。满听秋声移竹母，径眠明月枕桐孙。诸公未逸市朝累，六籍坐为场屋昏。有客不来吾亦病，欲推此语与谁论。",
            "comment": ""
        },
        {
            "title": "次韵费司法",
            "content": "空谷跫然余故人，且谈风月未论文。长房仙去几何日，陆羽泉边多少云。谁向唐诗参句律，只将周易对炉熏。纵无今古飞谈屑，稼穑平生亦饱闻。",
            "comment": ""
        },
        {
            "title": "次韵至能湖上",
            "content": "春山如染费人诗，骤马新堤拂柳丝。杜宇一声春欲暮，海棠睡去未曾知。",
            "comment": ""
        },
        {
            "title": "重宿储文",
            "content": "只有诗囊澹似僧，却嫌官屋冷於冰。桃花尽赖春风笑，惯与刘郎面熟能。",
            "comment": ""
        },
        {
            "title": "戏简文孺林剂局",
            "content": "广文毡寒不可忍，月边顿作乘鸾兴。府公给告使者嗔，甘坐画眉取归径。晓携手版中书堂，春风满身芝术香。物无疵疠清书长，倘有囊有医国方。",
            "comment": ""
        },
        {
            "title": "杨柳枝",
            "content": "晴日游丝乱入帘，夕阳更添酒家帘。粥香饬白清明近，斗挽柔条插画檐。",
            "comment": ""
        },
        {
            "title": "次韵谢兄立春戏拟春帖子",
            "content": "泉脉晴融太液池，内人初晓玉参差。东风认得农祥正，吹作丰年御制诗。",
            "comment": ""
        },
        {
            "title": "送五尉归觐",
            "content": "喜有吟诗癖，吾侪得往还。客惟依竹语，官只似僧閒。夜雨灯谁共，秋崖藁未删。柴门黄叶下，别后正须关。",
            "comment": ""
        },
        {
            "title": "次韵叶宗丞约游括苍",
            "content": "一诗不了苍州债，曾泊春沙问水程。山自强如吾郡好，酒今闻有括滩清。文章未得半分力，故旧难忘少日情。已斸莓苔新种竹，恐无辞与此君盟。",
            "comment": ""
        },
        {
            "title": "寄题赵德成东岩",
            "content": "人间无处着我辈，只可飞泉藓石边。习气犹余子虚赋，苦令猿鹤怨风烟。",
            "comment": ""
        },
        {
            "title": "山中",
            "content": "山中从事亦贤劳，安得眠云独自高。两席地栽青紫芥，一株树接碧红桃。春风多可移可信，夜雨无声入土膏。那办工夫到诗句，溪灯穿屋未编茅。",
            "comment": ""
        },
        {
            "title": "次韵姚监丞斫脍",
            "content": "旋捣金虀剁玉葱，半盂膏酒洗冬烘。吴中风物今犹尔，说与厨人宁舍熊。",
            "comment": ""
        },
        {
            "title": "赠背书人王生",
            "content": "我无王书二千六百纸，空有六经四十三万字。荒山寒入雪夜灯，三十年来无本子。壁鱼不生糊法死，君欲如何染君指。石炉煮饼深注汤，自向胸中相料理。",
            "comment": ""
        },
        {
            "title": "雁来红",
            "content": "是叶青青花片红，剪裁无巧似春风。谁将叶作花颜色，更与春风迥不同。",
            "comment": ""
        },
        {
            "title": "县送邸报",
            "content": "绿阴门巷冷沈沈，何许文书忽见寻。谁爱屋乌方引玉，同骑竹马或登金。今吾久已忘人世，故纸焉能损道心。只有断云知此意，为驱一雨洗册林。",
            "comment": ""
        },
        {
            "title": "小集次韵",
            "content": "才能诗便不能閒，与客提壶且看山。紫翠夕阳烟漠漠，绿阴深树鸟关关。酒杯不负林泉约，春事已非桃李颜。我醉欲眠君莫去，竹间自有月三间。",
            "comment": ""
        },
        {
            "title": "种韭",
            "content": "不秧已觉齿生津，坐想堆盘雨夜春。政恐厨人无变馔，庾郎贫不似吾贫。",
            "comment": ""
        },
        {
            "title": "检校坞中",
            "content": "检校平生瓜芋区，锄云荷月尽堪娱。山中鹤帐依然在，天下鱼羹何处无。古藓苍崖松老大，夕阳黄犊草荒芜。纵无田亦归来是，说与秋风不为鲈。",
            "comment": ""
        },
        {
            "title": "种芥",
            "content": "不论青紫已离离，烟湿春畦手自治。一笑摩挲空洞腹，是间尽纳几须弥。",
            "comment": ""
        },
        {
            "title": "元夕",
            "content": "莫道山家不挂灯，修身宝月一团冰。清寒照见诸人胆，却问诸人见未曾。",
            "comment": ""
        },
        {
            "title": "鹭",
            "content": "耸两吟肩似我愁，菰蒲叶下一身秋。溪风临夜吹鱼落，飞过前滩看水流。",
            "comment": ""
        },
        {
            "title": "八月十四夜对月",
            "content": "澄空四无云，明月如凝霜。岸巾南窗下，领略今夕凉。鸱夷渴生尘，风味不可忘。欲上排九关，笺此世故忙。百年几今夕，今我持空觞。竹君自可人，清影飞度墙。挹彼风露姿，浣此冰雪肠。明当醅瓮熟，春溜翻糟床。良夜难虚拘，当复会此堂。所不偿予言，有如明月光。",
            "comment": ""
        },
        {
            "title": "除夕",
            "content": "家世无年事可知，况吾久矣叹吾衰。玉丸不住岁华老，铁砚未穿筋力疲。一笛跨牛终寂寞，万钱骑鹤两参差。年年此夕椒花颂，能费先生几首诗。",
            "comment": ""
        },
        {
            "title": "三用韵酬沈同年",
            "content": "雨屡适从何许来，双蓬无处避风埃。江湖谁共月千里，轩冕真同水一杯。纵有穷愁侵病骨，断无荣辱到灵台。只销处士星明润，未用三台入斗魁。",
            "comment": ""
        },
        {
            "title": "效演雅",
            "content": "山溪斗折更蛇行，逗密穿幽见物情。蜜为地花粮道绝，蚊知有雨阵图成。饮风吸露蝉尸解，耸壑凌霄鹤骨轻。鸜鹆能为祖仁舞，狎鸥欲与海翁盟。未忘王谢寻常燕，不肯郦生吾友莺。鹭以先后争食邑，鹊占南北启门闳。春池泼泼鱼当乳，霜渚喑喑雁不鸣。啄木画符工出蠹，提壶沽酒为催耕。蚌何知识三缄口，蟹坐风骚五鼎烹。巴郢画眉翻律吕，仪秦反舌定纵横。鹅嗔晋帖得奇字，鸡唤祖鞭非恶声。饱卧夕阳牛反{嚼左换饣}，误投乾叶鹿虚惊。一枝栖息鹪鹩足，三窟经营狡兔{左土右瓦}。蝌蚪草泥文字古，蜗涎苏壁篆书精。首昂蝜蝂贪宁死，壁历螳螂祸自婴。山麂见人头卓朔，野鸱得鼠腹鼓亨。雉倾族类甘为翳，鸭解人言略自名。羊狠滥称髯主簿，蟫肥荐食楮先生。色虽甚美猿深逝，骨不须多狗必争。蛙为公乎缘底怒，鸠宁拙耳了无营。劳形大块皆同梦，蝶化庄周月正明。",
            "comment": ""
        },
        {
            "title": "以人生五马贵莫受侵为韵送胡献叔守邵阳",
            "content": "襄蜀莽万里，战骨高於城。湖南宁几州，耕凿偷余生。",
            "comment": ""
        },
        {
            "title": "百舌",
            "content": "巧话如簧不待频，东皇已为转洪钧。五更风雨如巢冷，几处宫商隔坞春。时说一篇新陆贾，横连六国旧苏秦。恃吾舌在吾何患，从古不无渠辈人。",
            "comment": ""
        },
        {
            "title": "送童子卢亲国试玉堂",
            "content": "长亭柳色鹅儿黄，花事欲动春风香。佩觹径趋白玉堂，淋漓翰墨孤凤翔。黑头相公紫微郎，金貂玉鱼垂两珰。携立螭陛穿鵷行，至尊龙飞御明光。催班赐见清跸长，天颜喜动絺绣裳。宫花绫织云锦章，殿前拜舞籍奉常。跨马入省繙缣缃，读书昼静珠琅琅。风日不到蓬山傍，文字零落冰雪肠。要令汗竹俱流芳，子岂不见晏与杨。铜根铁干森秋霜，万牛挽之供栋梁。",
            "comment": ""
        },
        {
            "title": "挽懒庵处士",
            "content": "万事从吾懒，庵居隐者家。酒深牵率月，诗办事治花。健犊閒耕具，轻鸥忆钓槎。归来谁晤语，野艇渡寒沙。",
            "comment": ""
        },
        {
            "title": "赵佥见过不值有诗次韵",
            "content": "草庐不惯高轩过，莫怪樵青久未应。一片断云寻宿处，有诗谁与录侯鲭。",
            "comment": ""
        },
        {
            "title": "次韵方教采芹亭",
            "content": "莫问秋风八月槎，一蓑欲老水之涯。笔床茶灶肯同住，毕竟吾宗是作家。",
            "comment": ""
        },
        {
            "title": "以人生五马贵莫受侵为韵送胡献叔守邵阳",
            "content": "迢迢烟水寒，猎猎霜风侵。此行何当还，民瘼简帝心。",
            "comment": ""
        },
        {
            "title": "遣兴",
            "content": "莫怨乘桴道不行，身方否处道方亨。大千世界愁中老，八万障门嗔上生。了了不如都懡{左忄右罗}，休休便是力修行。夜缸酒熟谁堪唤，共啜人间骨董羹。",
            "comment": ""
        },
        {
            "title": "以梅送王尉",
            "content": "才有骚情例合癯，只销清供老伊蒲。孔方兄自非吾党，木上座堪寻酒徒。寄子梅花逢驿使，败人诗兴苦催逋。夜寒梦到西窗竹，明月一床冰一壶。",
            "comment": ""
        },
        {
            "title": "次韵方教采芹亭",
            "content": "手劚风烟不占多，春来物物是阳和。极知山与诗为地，老去无诗奈若何。",
            "comment": ""
        },
        {
            "title": "闻莺",
            "content": "绿窗愁寂雨凄凄，春花江南花乱飞。莺亦自知人意思，垂杨深院尽情啼。",
            "comment": ""
        },
        {
            "title": "寿教授",
            "content": "精神天上石麒麟，器业无双间世人。欲展经纶趋北阙，暂将去范董南闽。采衣戏处劝声溢，绛帐开时瑞气新。虔祝我公难老寿，八千为岁比庄椿。",
            "comment": ""
        },
        {
            "title": "和放翁社日四首·社牲",
            "content": "年登敛牲钱，日吉视牢荚。烹庖香满村，未觉膰脤窄。馂余裹青蒻，篱落笑言哑。咄哉陈孺子，乃有天下责。",
            "comment": ""
        },
        {
            "title": "溪行",
            "content": "春风何时来，柳色已如此。山中不知年，或告以于耜。鸣蓑起饭牛，青青渺烟水。独有头上霜，春风不吾以。",
            "comment": ""
        },
        {
            "title": "次韵酬因胜老",
            "content": "误脱农蓑拾汉科，空山奈此月明何。秋风又跨扬州鹤，行路正难愁思多。",
            "comment": ""
        },
        {
            "title": "閒居无瑕酬答假庭下三物作·梅问竹",
            "content": "一壑烟寒孰与娱，横斜影对此君癯。风饕雪虐转强项，惟我与君其是夫。",
            "comment": ""
        },
        {
            "title": "山桥月夜",
            "content": "寒声策策琅玕碧，香气浮浮菡萏红。六月人间苦炎热，独搔残雪月明中。",
            "comment": ""
        },
        {
            "title": "除夕",
            "content": "追风逐月费攀跻，苒苒流光欲乳羝。命薄最于穷鬼厚，气高不为贵人低。交情安得玉连琐，世路真同铁蒺藜。未及龙锺且行乐，池塘吹绿又萋萋。",
            "comment": ""
        },
        {
            "title": "洞元观",
            "content": "空林绿气冷香彝，山带斜晖半入溪。幽鸟似嫌人至数，瞥然飞过隔林啼。",
            "comment": ""
        },
        {
            "title": "花谢",
            "content": "骇绿粉红醉欲沈，晚风不易阿环禁。以回姊弟琼瑶面，独试先生铁石心。春事略如飞梦过，人生莫到受恩浓。霓裳一曲今何在，不尽长吟复短吟。",
            "comment": ""
        },
        {
            "title": "堪笑",
            "content": "堪笑刘安若学仙，云中鸡犬事茫然。早知官职乃如许，悔不人间差自贤。",
            "comment": ""
        },
        {
            "title": "山行",
            "content": "不肯诸贤季孟间，归来云月尽跻攀。谁僧命达昔工部，未必诗穷今巨山。两鬓雪霜多是病，一蓑烟雨可曾閒。花前得酒微成醉，欢颊春红觉顿还。",
            "comment": ""
        },
        {
            "title": "将入仙都",
            "content": "客如我亦未为俗，着我於中何忝渠。若作春阴愁又绝，蕙花香冷雨疏疏。",
            "comment": ""
        },
        {
            "title": "次韵酬率翁",
            "content": "但得清溪裹草堂，溪头山色有炎凉。秋崖一出四年矣，想见松花满石床。",
            "comment": ""
        },
        {
            "title": "壬寅元日",
            "content": "一元坱圠先天易，万物胚腪太极图。自嚼梅花冰片片，无人先后饮屠苏。",
            "comment": ""
        },
        {
            "title": "东津",
            "content": "秋老江南隔岸山，断云衰草雨斑斑。烟帆未可横江去，鸣橹恐妨鸥鹭閒。",
            "comment": ""
        },
        {
            "title": "春暮",
            "content": "人生会有百年极，春事略地三日晴。岂惟坐隔海棠醉，亦未曾逐杨花行。绿树阴阴遽如许，黄鸟飞飞寂无语。先生欲作送春诗，似此一春那用尔。",
            "comment": ""
        },
        {
            "title": "次韵宋尚书山居·见南山亭",
            "content": "能令诗腹化神奇，香到黄花秋力微。我醉悠然山亦醉，竹深啼鸟自忘机。",
            "comment": ""
        },
        {
            "title": "小集垂丝海棠下",
            "content": "春风定何物，所至成芳妍。墙阴树憔悴，宁识岁月迁。今晨步吾屟，珠缨粲红鲜。余酲不胜扶，背面低晴烟。风日不贷人，坐恐随翾翩。强起从吾游，一笑俱嫣然。",
            "comment": ""
        },
        {
            "title": "约刘良叔观苔梅",
            "content": "雪侵横驿苔枝古，莫作江南一样看。酝藉春情可逊老，棱层诗骨孟郊寒。也知余子十分俗，雅有书生半点酸。政恐刘郎识桃耳，相从冷澹亦良难。",
            "comment": ""
        },
        {
            "title": "以嗜酒爱风竹卜居此林泉为韵作十小诗",
            "content": "周有说爱莲，陶有诗爱菊。吾居则谁与，其诸子猷竹。",
            "comment": ""
        },
        {
            "title": "内翰程端明挽诗",
            "content": "倒泻银河洗肺肝，初传冰句落人间。吾州谁继龙溪老，内相宁论豹尾斑。汲冢以来书尽读，商盘而上笔追还。岂无名字藏金匮，只与君王丐一閒。",
            "comment": ""
        },
        {
            "title": "方红",
            "content": "群仙南游三神山，亲留冰丹祛暑袢。蕊珠侍宕辄分似，我其诗之累百番。",
            "comment": ""
        },
        {
            "title": "雪后梅边",
            "content": "寒雀群飞最上头，啄残香玉翠云裘。老坡诗裹么麽凤，待与梅花渠是不。",
            "comment": ""
        },
        {
            "title": "渔父词",
            "content": "晚晴铺网占鸥沙，各自分鱼就酒家。洞品醉眠船正暖，碧桃流出两三花。",
            "comment": ""
        },
        {
            "title": "寄别季桐庐",
            "content": "一湖寒渌记传杯，三见孤山雪底梅。脱我素冠惟骨在，听君清话得眉开。底须政事喧京辇，例合诗人管钓台。债县近来那可向，江山虽美盍归来。",
            "comment": ""
        },
        {
            "title": "再用汪少卿韵",
            "content": "毕竟春晴好，杨花也送行。驿程寒冉冉，江树晓晶晶。水长船能驶，诗多担转轻。江湖吾倦矣，茅屋几时成",
            "comment": ""
        },
        {
            "title": "次韵酬清修老",
            "content": "玉堂老作清修记，曾许渠为我辈人。仿佛三生虎溪笑，偶然一见面如春。",
            "comment": ""
        },
        {
            "title": "次韵题秋崖",
            "content": "秋崖何尝与人绝，渠自胸中欠风月。齐云落星吾所无，草木深幽终是别。桂花正开山气清，人间无路争峥嵘。虚皇借与广寒住，夜半拟进秋风行。芙蓉作城花露惹，一片月明天上下。风前把杯和月吞，嚼出新诗不供写。醉倒宁知酒户悭，满身树影蛟蛇蟠。群仙挽我便归去，云海翻涛毛发寒。",
            "comment": ""
        },
        {
            "title": "采筇",
            "content": "上君有节瘦如许，老子无心酷似之。莫向人间危机去，溪云迳雪尽扶持。",
            "comment": ""
        },
        {
            "title": "即事十首",
            "content": "畦丁{左丁右单}懒欲谁欺，趁我山行始一犁。只有山花山鸟笑，主人元自不曾知。",
            "comment": ""
        },
        {
            "title": "山中",
            "content": "久无筋力踞虬龙，西崦东塘漫倚筇。白练带随红练带，木夫容并水夫容。宁消几两生前屐，忽忆当年饭后钟。孤负草堂今夜月，径眠谁与吐奇胸。",
            "comment": ""
        },
        {
            "title": "汪运干容安斋",
            "content": "笔峰插天碧，其下可以庐。谁与半间云，共此一束书。君看柴桑人，自爱松菊居。北窗天地宽，不受世卷舒。脱巾漉老瓦，高枕眠华胥。日月双车毂，乾坤一蘧蒢。是身亦安用，吾膝犹自如。烟波健跨犊，藓石寒缗渔。农人告春暮，山月随归锄。尚堪抱文度，谈诗到黄初。谨毋屈声利，望尘拜轩车。",
            "comment": ""
        },
        {
            "title": "舟次当涂",
            "content": "一似余杭路，寒洲半是芦。客依秋泊岸，渔带晚收罛。远树齐於荠，平芜杂以凫。可怜沙上月，相见又当涂。",
            "comment": ""
        },
        {
            "title": "湘源庄舍",
            "content": "馋虎过新蹄，怒貍争旧穴。悲哉两翁姥，西山采薇蕨。",
            "comment": ""
        },
        {
            "title": "有以晦庵真迹见寄者乃寒栖精舍诗也因次其韵",
            "content": "富贵不可期，贫贱未易骄。山人乃尔昧，过眼风烟飘。鹪鹩一枝足，不知有层霄。我知古之人，千载俱寥寥。寒栖访精舍，野绿摇轻{左舟右召}。一屏直耸耸，万里直荛荛。至今空堂云，巾屦遗高标。笛声横者谁，有些不可招。却后五百年，容我摩青瑶。尚怜沈乐阳，燕雀空喧嚣。",
            "comment": ""
        },
        {
            "title": "凿山为坟贻侄有诗公韵",
            "content": "著书无复可藏山，朽骨何堪定眠观。从左右旋天倚盖，哉生死魄月循环。虚空身亦为吾患，见在心谁乞汝安。试问春风旧踪迹，不知天上与人间。",
            "comment": ""
        },
        {
            "title": "中秋雨",
            "content": "明月如佳人，会晤良亦难。畴昔相与娱，误作容易看。何如费倾结，欲语不可殚。云间金背蟆，爱惜白玉盘。宁受妒妇欺，不借俗世观。坐令四中秋，雨滴梧桐寒。人情重今夕，吴瓶藓花乾。亦知月不老，终当出林端。岂无三百钱，醉此素所欢。举杯吞寒光，流入诗脾肝。令我书传香，一洗儒生酸。",
            "comment": ""
        },
        {
            "title": "题甘露寺中峰",
            "content": "金焦两点自东西，着我於中亦一奇。菰叶苹花秋共晚，山寒未必白鸥知。",
            "comment": ""
        },
        {
            "title": "小集垂丝海棠下",
            "content": "酌我紫金盏，醉此红玉蕤。为经老天手，元气之所滋。万生有不齐，时至俱纷披。一一得自性，亦岂造化私。君看枝上花，荣落方自兹。所可必者性，不可违者时。",
            "comment": ""
        },
        {
            "title": "次韵陈汤卿",
            "content": "括苍烟雨顶，客木晚巑屼。家远书难到，云深梦亦寒。僧邀携茗试，客许借诗看。琴冷梅花月，何时为一弹。",
            "comment": ""
        },
        {
            "title": "雪后梅边",
            "content": "春风且莫一齐开，留与山翁逐日来。只恐难将冰雪面，伴渠桃李并尘埃。",
            "comment": ""
        },
        {
            "title": "三用韵酬诸丈",
            "content": "家在江南黄叶村，归来重葺柳边门。溪云振闼砚犹湿，山溜通池水自喧。但得梅花容着语，无烦桃叶为开尊。逢迎车马荷衣老，面目何堪向绮园。",
            "comment": ""
        },
        {
            "title": "送刘仲子就试",
            "content": "小枝文章道未尊，入时新样更难论。鹄袍才脱须重读，六籍久为场屋昏。",
            "comment": ""
        },
        {
            "title": "邵武宴瞿通判致语口号",
            "content": "肯驾缇屏入古樵，熙春山更绿岧嶢。人如第二泉清冷，路亦无多秋泬寥。碧色玻璃供笑语，黄云{左禾右罢}稏入歌谣。山城斗大能留否，见说弓旌有特招。",
            "comment": ""
        },
        {
            "title": "槛虎行",
            "content": "风低黄芦雪模糊，南山夜猎生於菟。铁衣槛至元巾府，犹自舑舌磨牙须。府公起仰自除馆，刻桷丹楹齐栅断。分栋骁雄上下番，汛埽蠲明节寒暖。一铺兵十人，一饭肉十斤，日费少府如千缗。惟恐不饱撩怒嗔，一旦出柙谁能踆。君不见有尨狺狺守门户，舐糠累累奈何虎。",
            "comment": ""
        },
        {
            "title": "陪吴总侍集研山用赵端明送行韵",
            "content": "烟波画出暮江天，着我芦花明月船。官满只称前进士，路贫休问小行年。一归已后陶元亮，众论宁无班孟坚。不负登临重九约，过江犹及菊花前。",
            "comment": ""
        },
        {
            "title": "客有致鸂鶒者",
            "content": "沙禽有鸂鶒，偕老矢靡凶。语语浴晴渚，处处眠春莎。三生爱欲牵，不避弋者罗。双笼致崖下，穷蹙愁相睋。吾将逸之归，如此红裳何。方池尺有咫，亦足供逶迤。眷言树之栅，结屋如渔蓑。相攸奠尔居，谨勿思江河。岂但林外鸠，晴雨不我讹。人斯其视斯，妻柔而夫和。",
            "comment": ""
        },
        {
            "title": "次韵刘架阁和予壬寅入局诗",
            "content": "入开图籍底须箝，谁校蓬山三万签。有竹两窗聊下榻，为梅一笑几巡檐。虎头食肉亦安用，熊掌与鱼那得兼。好事人来勤载酒，纵无奇字不渠厌。",
            "comment": ""
        },
        {
            "title": "次韵行甫小集平山",
            "content": "客愁聊以酒防闲，非复春风桃李颜。北望未忘诸老在，中兴已是百年间。非无烟雨无奇语，自有乾坤有此山。杨柳岂知兴废事，夕阳依旧舞腰蛮。",
            "comment": ""
        },
        {
            "title": "畦菜",
            "content": "踏云课园丁，趁雨锄菜甲。土甘春绕畦，烟重晓携锸。毋令蔓草滋，旋拾枯篠插。诗肠风露香，碧脆已可搯。谁言庾郎贫，未觉三韭乏。那知世有人，犹嫌万钱狭。",
            "comment": ""
        },
        {
            "title": "次韵范侍郎寄赵校正",
            "content": "呜呼小雅废，边角摇军声。采芹旧青衿，亦须事力征，朱轓挟武将，白眼轻儒生。区区众浊间，嗟子难为清。向来意佑如，岂惟以文鸣。乃今事大谬，老气犹峥嵘。论事抉石猊，摛辞吸川鲸。久抱一束书，空山卧月明。窃忧蠢诐胡，鳞介腥神京。幸存三寸舌，宁守二尺檠。有愚欲献璞，无意望报琼。云何山阴兴，莫写塞下情。竹床撼夜柝，茅屋荒秋城。回首阊阖门，何啻九万程。愿言大白低，滁山足春耕。堂皇坐醉翁，开阖延群英。",
            "comment": ""
        },
        {
            "title": "呈知郡汪少卿",
            "content": "集英赐对已专城，竟指炉烟上翠瀛。跸静共传新太守，砚寒仍是旧书生。诗如霜月五更晓，人与梅花一样清。昨夜紫阳山雪外，漏传鼓角亦分明。",
            "comment": ""
        },
        {
            "title": "次韵客饷鲈蟹",
            "content": "江鲈淮蟹不论钱，肯到湖边明月船。玉脍雪螯新煮酒，桂花香后菊花前。",
            "comment": ""
        },
        {
            "title": "山行",
            "content": "亦笑卢仝屋数间，野猿皋鹤共跻攀。才登楼见一溪月，不出门行十里山。有兴自携残藁醉，无人得似老夫閒。樵青莫掩柴扉路，留与春风作往还。",
            "comment": ""
        },
        {
            "title": "丫头岩",
            "content": "君不见新寺矶，女儿浦，小姑嫁与彭郎去。天开地辟本何心，以邪见我成疑误。风烟高并双丫石，旧已知名今始识。佳山要自胜佳人，未见好山如好色。满壁题诗吾所耻，倒激西江谁与洗。安得人间马长卿，尽作山中鲁男子。",
            "comment": ""
        },
        {
            "title": "次韵叶宗丞湘梅",
            "content": "庾岭以南非楚产，离骚不载亦堪嗟。行吟傥见灵均否，且与辛夷定等差。",
            "comment": ""
        },
        {
            "title": "上巳修禊社谢两园",
            "content": "海棠过了只垂杨，合与良辰卜醉乡。定胜永和三月禊，并游社谢两流觞。定州刻石犹真赝，晋代衣冠今在亡。陶写岂无丝竹在，不醻酒渴与诗狂。",
            "comment": ""
        },
        {
            "title": "记画",
            "content": "閒云古木山藏寺，野渡孤舟水落矶。秋色无人空黯淡，竹门未掩待僧归。",
            "comment": ""
        },
        {
            "title": "梅花",
            "content": "枯梢横出竹疏疏，挟雪吹香梦自孤。立到夜深难着语，怕渠去说与林通。",
            "comment": ""
        },
        {
            "title": "即事十首",
            "content": "龙骨翻翻水倒流，藕花借与稻花秋。鱼兼熊掌不可得，宁负风光救口休。",
            "comment": ""
        },
        {
            "title": "凤凰台",
            "content": "白发久孤鹦鹉杯，碧梧自老凤凰台。管夷吾亦仅如许，李谪仙今安在哉。城郭是非秋雨外，江山形胜暮潮来。小留只等中秋月，且放青冥万里开。",
            "comment": ""
        },
        {
            "title": "次韵宋尚书山居·{左牟右卓}然堂",
            "content": "心亦元如止水渊，断无尘想到诸贤。左蜗不断追{左牟右卓}梦，说与青山恐未然。",
            "comment": ""
        },
        {
            "title": "赠相士",
            "content": "老来学剑已无成，眼底边尘猝未清。此辈束之高阁耳，且容黄犊伴春耕。",
            "comment": ""
        },
        {
            "title": "赠谈命苏秦",
            "content": "一蓑牛背饱看山，扣角前冈烟雨寒。客自纵横三尺觜，与吾烟雨不相干。",
            "comment": ""
        },
        {
            "title": "送应武论粹庐陵",
            "content": "乞粹庐陵郡，予为第一人。天悭终未肯，人好自相亲。诸老诗书在，平园草木春。鸥朋嘲薄分，山屐蚀京尘。",
            "comment": ""
        },
        {
            "title": "出居十六咏·寒泓",
            "content": "子盍观於泉，遇险维其止。流行非所知，一寒清到底。",
            "comment": ""
        },
        {
            "title": "次韵赵尉",
            "content": "括山随处好，况复有诗人。粘壁多诗藁，看山少讼尘。夜寒琴伴月，香冷砚生春。鹤亦能留客，敲门不厌频。",
            "comment": ""
        },
        {
            "title": "被盗",
            "content": "鼠辈真成误，吾塘底用穿。近兰贫有藁，旧物冷无毡。辇路沈秋柝，干掫老禁壖。故应萑苇外。薄暮不堪船。",
            "comment": ""
        },
        {
            "title": "少微楼",
            "content": "不奈梅花尔许愁，天寒孤倚夕阳楼。近城鸥鹭逢人惯，肯与渔蓑共钓舟。",
            "comment": ""
        },
        {
            "title": "次韵牡丹",
            "content": "娇红深倚翠云团，仿佛三生吴彩鸾。诗眼顿惊春富贵，雨侵衫袖不知寒。",
            "comment": ""
        },
        {
            "title": "题汤郎中玉峡",
            "content": "平擘苍崖破，晴空雪溜湍。双湫岚气重，一派雨声寒。自有云相伴，只消僧共看。括芽春可煮，移鼎对巑屼。",
            "comment": ""
        },
        {
            "title": "送别薛丞",
            "content": "题遍南墙玉，与春相伴归。花明晴岸阔，帆转暮江肥。鹃老催红药，云香近紫微。樯竿两燕子，也带笑声飞。",
            "comment": ""
        },
        {
            "title": "约黄成之观琼花予不及从以诗代简",
            "content": "倦游久已厌纷华，欲问春蓑未有涯。宇宙一杯诗潦草，江湖十载眼昏花。恨身不及随阳雁，将毋何如反哺鸦。家在青山烟雨外，春寒几立暮江斜。",
            "comment": ""
        },
        {
            "title": "次韵王尉贺雨",
            "content": "老天自不负吾君，谁向灵均三沐熏。鹤立待收连夜雨，龙归看带入山云。摩挲一饱岂易得，愁叹多年不忍闻。亦欲买牛横短笛，华山一半倘容分。",
            "comment": ""
        },
        {
            "title": "次韵宋尚书山居十五咏·竹径",
            "content": "此君老去更风猷，冰雪生寒我辈流。穿径略容携客共，交情畴昔雅相投。",
            "comment": ""
        },
        {
            "title": "清明日舟次吴门",
            "content": "篷窗恰受夕阳明，杨柳梨花半月程。老去不知寒食近，一篙烟水载春行。",
            "comment": ""
        },
        {
            "title": "谕俗",
            "content": "稻压田塍穑头重，蛟蛇纠蟠扶不动。得霜欲老晴下鎌，卷野秋云堆作陇。昨日籴米如籴珠，顿落半价多年无。卖刀买牛政不恶，一字入官妨尔乐。不如阿婆杀鸡赛田神，阿翁买酒邀田邻。三杯径醉客归去，茅檐曝背温如春。",
            "comment": ""
        },
        {
            "title": "寄吕宗卿",
            "content": "昔我林皋麋鹿姿，云胡今我复来思。舟行严濑多逢雨，山识吾宗少有诗。风月厌谈当世事，乾坤独与古人期。西湖烟水春无恙，坐想梅花圣得知。",
            "comment": ""
        },
        {
            "title": "九日与同年沈贯卿饮月墅",
            "content": "自摘黄花插满头，谁怜白发不禁秋。同年肯过卢仝屋，九日共登王粲楼。天气政为吾辈设，酒香莫对俗人篘。渠侬尽把茱萸看，更与渊明风马牛。",
            "comment": ""
        },
        {
            "title": "非琼花",
            "content": "旧传琼花无与双，专奇擅美名此邦。江南清梦入诗夜，安得一念令心降。去年骑鹤扬州住，斗酒屡眠云雾窗。月寒雪冷花未吐，正尔俗叶凡株椿。心期妙处在真实，不假羽节青霓幢。今春访花吾第一，自折繁枝盛翠缸。横看倒睨掉头语，前语后赋何其咙。真珠碎簇玉蝴蝶，直与八仙同一腔。闻名见面足笑莞，强为花辨几愚蠢。有如巨贤杂群小，望而可识为奇厖。忠耶佞耶岂难别，祝鮀不类关龙逢。试持此论讯后土，谓予不信如长江。",
            "comment": ""
        },
        {
            "title": "部索印纸",
            "content": "瀑涧茶烟雪屋灯，乱家更入乱云层。老僧今已倦行脚，不用维那吃饭凭。",
            "comment": ""
        },
        {
            "title": "次韵赵端明万花园",
            "content": "万花锦绣同民乐，不比青山独乐园。办得春风共花醉，尽教蝶闹与蜂喧。",
            "comment": ""
        },
        {
            "title": "杂兴",
            "content": "梁武欲为佛，秦皇欲为仙。万乘犹不足，要与天齐年。人生几两屐，过眼如风烟。此心苦无已，忧患长烹前。不见客斯逐，力诋争秦权。宁知咸阳市，父子更相怜。",
            "comment": ""
        },
        {
            "title": "山居十首",
            "content": "我爱山居好，新篁绿上竿。草蕃侵路狭，地阔占云宽。山响棋声湿，常深树影寒。柴门底须掩，非意不相干。",
            "comment": ""
        },
        {
            "title": "次韵王兄",
            "content": "江分晓色洗征衣，吾道非邪傥是欤。与世无缘伤骨鲠，归田有日放眉舒。虎头食肉亦安用，牛背看山却自如。留得荷锄双手在，尽堪老瓦一轩渠。",
            "comment": ""
        },
        {
            "title": "出居十六咏·小山",
            "content": "拳石以为山，勺水以为池。我观於世间，何者非儿嬉。",
            "comment": ""
        },
        {
            "title": "雨夜持螯",
            "content": "白鸥盟在且归休，吾道非邪自白鸥。识字不供余子笑，能持赢得一生愁。寒花已共岁年晚，薄酒难禁烟雨秋。郭索解围功独隽，中书君拟内黄侯。",
            "comment": ""
        },
        {
            "title": "九日寄汪澄甫",
            "content": "山雨欲雨不敢雨，停杯待与黄花语。东篱人去几何年，坐想寒香足凄楚，秋崖早赋归去来，亦无茅屋荒苍苔。渊明不入督邮眼，世俗宁有吾曹哉。绿尊索共红裙饮，却恐黄花不渠肯。白衣未至酒瓶乾，此意悠然要人领。",
            "comment": ""
        },
        {
            "title": "郡为表弟程起状元坊并为陈人重起省元坊",
            "content": "场屋华然采选图，采来喝雉偶成庐。敢同君子名吾里，不料公聊出此涂。华表自旌新进士，废人并起躄浮屠。少年三五时堪笑，差觉今吾非故吾。",
            "comment": ""
        },
        {
            "title": "与客观雪",
            "content": "鹤帐奇寒被欲冰，开门千嶂雪峥嵘。频年无此丰年玉，一夜移将不夜城。富贵园林行树密，模糊水墨画图横。与诗小住为佳耳，莫管梅花太瘦生。",
            "comment": ""
        },
        {
            "title": "蒙恩予祠",
            "content": "月明弄影雪巅癯，只似胡僧不似吾。忽予牙绯称羽客，道官儒黻释头颅。",
            "comment": ""
        },
        {
            "title": "次韵酬章教授",
            "content": "江山渺愁予，岁月如羽疾。适烹雨前茶，已擘霜后橘。夜窗秋气悲，栩栩梦圭荜。荒唐失饭牛，迂阔坐扪虱。书生夫何愚，因子谓具述。端平元二间，旧学赍良弼。聘贤驿流庚，驭吏鱼去乙。人言万化新，太平适今日。起与锄耒辞，欲补万分一。宁知事大谬，青衫乃吾桎。五月谒吏铨，禁营干宥密。六月道南徐，宵掠无宁室。七月绝涛江，秦渺乱师律。戍楼角声哀，夕烽酣战卒。兵精书经天，肉食者遑恤。临风一长叹，归计吾已必。胡为痴儿事，屡奏齐王瑟。愿言猛士心，经作班侯笔。",
            "comment": ""
        },
        {
            "title": "次韵郑佥判",
            "content": "不论山北与山南，是处移将竹两三。亦爱村深工部屋，尚嫌门对相公潭。夕阳归鸟占花坞，山雨饭牛规草庵。口挂壁从生白醭，是中除酒百无堪。",
            "comment": ""
        },
        {
            "title": "次韵程弟",
            "content": "垒麹成台糟筑丘，衰迟无复少年游。君看烟草离离外，不问人间第一流。",
            "comment": ""
        },
        {
            "title": "晴梦",
            "content": "尘土侵人懒出门，小窗容我负晴暾。梦骑瘦马寻诗去，曾到梅花深雪村。",
            "comment": ""
        },
        {
            "title": "岁朝",
            "content": "青山不似岁华老，白酒最於鸥鸟亲。十事九休书作崇，百无一有砚生春。贫中只是寻常日，醉裹何知见在身。却喜东风公道在，池塘吹绿涨痕新。",
            "comment": ""
        },
        {
            "title": "悼栖云主人",
            "content": "羽士岩前烟树深，乱云堆屋自无心。鹤惊蕙帐夜岑寂，霜月正寒愁不禁。",
            "comment": ""
        },
        {
            "title": "山中",
            "content": "老去筋骸转觉衰，閒忙犹复费支持。傍山新接龟头屋，为菊重编麂眼篱。仕宦已忘如隔世，力田断不似逢时。北窗高卧美无价，山鸟竟知吾是谁。",
            "comment": ""
        },
        {
            "title": "老熊",
            "content": "看书之眼看山脚，二事俱妨可奈渠。药自不能专忌蟹，酒吾甚爱未浮蛆。处人间世每如此，微造物游谁与居。衰病老来常熊耳，莫教左右手孤予。",
            "comment": ""
        },
        {
            "title": "寻诗",
            "content": "蹇驴踏雪灞桥春，画出茅茨野水滨。才见梅花诗便好，梅花却是定诗人。",
            "comment": ""
        },
        {
            "title": "山居七咏·省斋",
            "content": "圣处终难举似人，二三子在最情亲。於中检点平生看，香缕萦帘眇此身。",
            "comment": ""
        },
        {
            "title": "梦中",
            "content": "屋头晴哢已交交，更向春风打一遭。花片已肥红欲绽，柳丝烟重绿如缫。",
            "comment": ""
        },
        {
            "title": "月夜",
            "content": "人间执热难为睡，起听松风视月明。天净略无云一点，夜深已是鹤三更。自经秋后可曾雨，才入山来如许清。能得风多残暑生，草根何处不蛩声。",
            "comment": ""
        },
        {
            "title": "送少卿奉使淮西",
            "content": "金兵据城坚如石，鞑人人关平如席。秋高塞上沙草愁，夜半军中羽书急。符麟留钥汉宗姓，风鹤为兵谢安侄。貔貅野宿日增灶，鼪鼯陆梁夜鸣镝。肯携金印问钱谷，盍上玉堂调笔墨。时平书生坐迂阔，气盖廷臣工激直。烟尘所喜毛发青，冰雪其清肝胆白。朱雀桥深橘香美，白鹭洲寒荻花湿。我所思兮丁令威，欲往从之语胸臆。",
            "comment": ""
        },
        {
            "title": "次韵滕和叔投赠",
            "content": "白发相过各暮年，颜间老气自轩轩。沧浪供砚心犹在，博雅藏书手自翻。举世共知名父子，此身莫负晦翁门。重阳风雨何堪别，只和名章当赠言。",
            "comment": ""
        },
        {
            "title": "与胡子安眺云林",
            "content": "共搜括中奇，邂逅瘦筇两。溪甘茶自香，雪尽梅更爽。砚寒了佳娱，林迥答幽响。日暮僧不归，山云自来往。",
            "comment": ""
        },
        {
            "title": "观池中鸂鶒逐其自外来者",
            "content": "久住成家不见猜，傍船水暖逐毰毸。岸沙能占春多少，长恐诸侯客子来。",
            "comment": ""
        },
        {
            "title": "官满将归与同幕别平山堂",
            "content": "貂敝那禁塞上寒，所成何事许悲酸。雪深茅屋归巢冷，月老芦洲雁影单。官薄偶书三考满，客怀已受一分宽。秋帆但趁好风便，酒在不愁行路难。",
            "comment": ""
        },
        {
            "title": "演雅",
            "content": "苍鹰守株待兔，白鹭临渊羡鱼。鸤鸠妇叹於室，蜗牛亦爱吾庐。",
            "comment": ""
        },
        {
            "title": "除夜",
            "content": "尽处生机衮衮新，花情柳思已精神。岁堂堂去谁能守，睡到明朝又是春。",
            "comment": ""
        },
        {
            "title": "熙春台用戴式之韵",
            "content": "山城无处着鳌头，与客相携汗漫游。六月亦寒空翠合，一溪不尽夕阳流。有蔬笋气诗逾好，无绮罗人山更幽。白雪翻匙秋已逝，洗吾老瓦起相酬。",
            "comment": ""
        },
        {
            "title": "雨中",
            "content": "春泥得雨滑於镜，晓树带云淡似图。只作寻诗看便了，梅花曾识灞桥驴。",
            "comment": ""
        },
        {
            "title": "次韵宋尚书山居十五咏·见溪亭",
            "content": "碧壶时与故人提，山带僧钟日去西。深不知寒双鹭浴，雪滩烟重碎玻璃。",
            "comment": ""
        },
        {
            "title": "宿不老山",
            "content": "未必催租能办诗，不妨扶老上烟霏。彭仙一去夜坛冷，老鹤不归云自飞。",
            "comment": ""
        },
        {
            "title": "别汤卿不值",
            "content": "云深只以竹为墙，新雨才乾迳草长。野鹤已随溪客远，一方玄玉带诗香。",
            "comment": ""
        },
        {
            "title": "次韵秋崖落成",
            "content": "高亭着处出奇峰，不枉平生此与浓。力士铛随狂李白，华阳巾垫郭林宗。菊花篱落秋寥廓，山市人家翠叠重。病起不论双足茧，层巅更欲试诗筇。",
            "comment": ""
        },
        {
            "title": "水月园送王侍郎",
            "content": "送别孤山步绕湖，阑干尽处倚菰蒲。翁之乐者山林也，客亦知夫水月乎。万事不如归自好，百年聊与醉为徒。藕花初醒莼丝老，唤住罾船脍腹腴。",
            "comment": ""
        },
        {
            "title": "净明斋",
            "content": "山径留云雨未乾，松声长共涧声寒。青鞋莫踏苍苔破，借与秋崖半日看。",
            "comment": ""
        },
        {
            "title": "雪中",
            "content": "行缠不了醉生涯，空宿沙头卖酒家。最是晓寒吟未稳，雪深无面见梅花。",
            "comment": ""
        },
        {
            "title": "以嗜酒爱风竹卜居此林泉为韵作十小诗",
            "content": "吾犹金在冶，惟冶者所甄。谨毋出光怪，夜半号龙泉。",
            "comment": ""
        },
        {
            "title": "读折诗效其体",
            "content": "我贫良亦囏，未老生白须。策名奉常第，年已三十余。半生苦无几，宁不欲疾驱。山麋野而僻，所至皆崎岖。一登督视府，两驾太守车。意见有不合，索去不待炊。所以二十载，同一优侏儒。岂如云水身，自迁瓜芋区。夕吾酒一瓢，朝吾饭一盂。贫贱与富贵，本自无羞殊。寄语刘伯友，毋烦鬼揶揄。",
            "comment": ""
        },
        {
            "title": "以嗜酒爱风竹卜居此林泉为韵作十小诗",
            "content": "朝吾一笭箵，夕吾一觳觫。诗肠其殷雷，此事底须卜。",
            "comment": ""
        },
        {
            "title": "次韵方教采芹亭",
            "content": "默坐焚香尽自佳，莫随俗眼乱空花。古今人物不相及，元只中间隔一些。",
            "comment": ""
        },
        {
            "title": "除夕",
            "content": "梅花绕屋柳遮门，不是闾阊不是村。归寄柴桑人自老，就荒松菊径犹存。事关时命才何与，技止文章道未尊。灯火半生堪底用，只将黄犊教吾孙。",
            "comment": ""
        },
        {
            "title": "与至能夜话",
            "content": "吾生如征鸿，岁月如脱兔。江上烟雨寒。花老春已暮。肯辞白发亲，我盖坐贫故。文章未得力，儒冠岂余误。至能我辈人，未随时俗恶。青灯竹窗底，健论时一吐。风雷万马奔，沧溟百川赴。策名藉奉常，颜色若有迕。堂堂湖海豪，岂供折腰具。欲於我乎馆，西山美无度。谨勿袖笏来，恐犯西山怒。",
            "comment": ""
        },
        {
            "title": "送俞尉",
            "content": "空山十日雨，茅屋无炊烟。五饥尚可忍，夜读声琅然。荒寒数家聚，生理尤堪怜。频年岁不入，枯草生秋田。春深麦犹稚，米斗直万钱。悲哉几斛愁，博此半釜{上衍下食}。前村老翁姥，语笑何由缘。问知好官人，发廪不我朘。常时有司吝，宁肯圭撮捐。官来剖私量，不受吏舞权。中流一壶济，空复宽眼前。高轩忽予过，剪韭相留连。九华元老苍，归袖何翩翩。官无高与卑，为政要可传。使我一念存，所至民瘼痊。常平吾故人，问俗惟初搴。为言民戚休，毋可诿老天。吾方屏田庐，不敢驰书笺。并声绝宣城，倘寄晴云篇。",
            "comment": ""
        },
        {
            "title": "约鲁山兄",
            "content": "莫说寻芳已后时，春蔬解甲茗搴旗。松风石铫晴云盌，不是吾曹未必奇。",
            "comment": ""
        },
        {
            "title": "寿教授",
            "content": "昨夜长庚烂瑞光，间生贤於应明昌。风云际会当千载，天地交通复一阳。曾播声名题雁塔，暂时文柄坐鳣堂。庆闱雅燕笙歌彻，紫诏催归侍玉皇。",
            "comment": ""
        },
        {
            "title": "中秋",
            "content": "黄尘茫茫行野马，白发混混争蜗牛。老心如水夜声寂，明月不减山间秋。",
            "comment": ""
        },
        {
            "title": "次韵净照",
            "content": "一筇一衲出山相，不道斯人故可人。我已久闻挥翰手，师宁相对坐禅身。山林有味青灯古，天地无情白发新。认取本来真面目，瀑泉诗好未知津。",
            "comment": ""
        },
        {
            "title": "雪后梅边",
            "content": "花中淡伫只梅花，未见梅中萼绿华。一色琼瑶裾织翠，尚嫌红蜡蒂村些。",
            "comment": ""
        },
        {
            "title": "寄友人",
            "content": "面熟青山亦故人，霜逢肯负月粼粼。如闻行李且家住，未必梅花知路贫。荠老自堪供野饭，罾寒谁与脍溪鳞。商量只是归耕是，不料归耕也误身。",
            "comment": ""
        },
        {
            "title": "次韵费司法",
            "content": "山居未省佩弦韦，紧闭柴扉不问谁。自钓鳜鱼西塞雨，久盟猿鹤北山移。古今不遇岂惟我，宇宙无穷付与诗。直道背时宁敢尔，白云深处要耘芝。",
            "comment": ""
        },
        {
            "title": "山居十首",
            "content": "我爱山居好，堆豗忽坐忘。草塘银泼刺，庵户铁琅珰。只道云藏坞，那知市隔墙。人嫌吾寂寞，吾亦笑人忙。",
            "comment": ""
        },
        {
            "title": "争棋",
            "content": "江南底处无杨柳，海内何人解诗酒。春蓑雨湿蕙烟寒，閒却鸥沙钓竿竹。塞云漠漠方笞兵，油幢安用白面生。东山屐齿藓花绿，鹤唳风声到棋局。",
            "comment": ""
        },
        {
            "title": "唐律十首",
            "content": "吾亦爱吾贫，樵山采堕薪。百年双短鬓，九职一閒民。秋蔓花僧老，春泓酒毋淳。两生谁可致，此外不关身。",
            "comment": ""
        },
        {
            "title": "金陵怀古",
            "content": "过江渚老尽风流，煞有佳娱意未酬。杯滑酿成千古恨。角寒吹老一城秋。蟹初上簖诗仍隽，燕已还家客自愁。渔父不知兴废事，月明多在荻花洲。",
            "comment": ""
        },
        {
            "title": "书客星阁",
            "content": "小留不过貂蝉耳，亦恐遭人白眼看。已自费辞侯霸辈，归来漱石暮江寒。",
            "comment": ""
        },
        {
            "title": "除夕",
            "content": "一牛西崦又乐皋，独宿中年共作劳。世事略如云变灭，人生未抵玉坚牢。山林性气与时背，霜雪髭须得酒豪。野屋难为春帖子，自研冰雪写离骚。",
            "comment": ""
        },
        {
            "title": "晚秋犹热",
            "content": "九月年时已肃霜，今年九月尚追凉。幸吾絺綌犹无恙，杜老何烦苦自伤。",
            "comment": ""
        },
        {
            "title": "山居七咏·中隐洞",
            "content": "终南少室苦跻攀，已入先生一笑间。不学刘安便仙去，屋边尽自有佳山。",
            "comment": ""
        },
        {
            "title": "唐律十首",
            "content": "卷雨对遥岑，诗寒不自禁。猿猱三径小，虎豹九关深。道眼虚空蜀，閒身自在心。荷锄今亦倦，年与病相寻。",
            "comment": ""
        },
        {
            "title": "素馨",
            "content": "雪骨冰肌合耐寒，怕寒却不离家山。老夫怀土与渠等，一钁移来得许顽。",
            "comment": ""
        },
        {
            "title": "过采石",
            "content": "灵官行雨鳞幢湿，雷吼黑风吹水立。英雄不奈剑花寒。然犀夜午鱼龙泣。雪浪掀天箭能急，紫茸投箠胡星失。吴宫酒醒岸花愁，不是龙骧勇无敌。",
            "comment": ""
        },
        {
            "title": "独立",
            "content": "茅茨烟树水溶溶，篱落人家带晚春。独立西风无一事，自撑短艇看芙蓉。",
            "comment": ""
        },
        {
            "title": "石孙受命",
            "content": "圣泽如春雨露宽，弃遗犹不绝衣冠。万钉宝带翁无分，一幅花绫孙有官。得免白丁何啻足，亲曾黄甲不堪看。九经幸自澜翻熟，但守青灯雪屋寒。",
            "comment": ""
        },
        {
            "title": "严陵待锁",
            "content": "关却疏篷只恁休，莫留霜月孤伴舟。津亭万一商分数，锁到明朝何处求。",
            "comment": ""
        },
        {
            "title": "昭仪春浴",
            "content": "红薇滴露护轻寒，微鬓香丝卸玉鸾。只道春风庭掖秘，外间已作画图看。",
            "comment": ""
        },
        {
            "title": "梦中",
            "content": "树擎晚色柔枝碧，兔睡晴香老月寒。自滴玉蜍秋满袖，轻云片片泊阑干。",
            "comment": ""
        },
        {
            "title": "除夜",
            "content": "幸有牛衣暖似春，可曾半字日边人。不知相国何为者，撩得诸公屋大嗔。",
            "comment": ""
        },
        {
            "title": "湖山纪游",
            "content": "两山南北诗三百，付与秋风赵倚楼。忽忆老逋坟下路，梅花夜雪上孤舟。",
            "comment": ""
        },
        {
            "title": "亨道至能对棋月下文振闻后堂歌声逃席而起",
            "content": "高梧动凉吹，月色如新磨。吾侪冰雪胸，如此良夜何。二客信不凡，一局欲灿柯。中庭人语寂，玉佩鸣相摩。胜士何洒落，俗子谁讥诃。安得玉跳脱。酌我金叵罗。昭华不露面，独茧抽长歌。径令郑子真，飞梦巫山阿。",
            "comment": ""
        },
        {
            "title": "祷晴福善",
            "content": "稻压田塍米似珠，老农为说几年无。一晴不费君王力，莫等香烟上化炉。",
            "comment": ""
        },
        {
            "title": "除夜",
            "content": "眼底童乌已七龄，吾伊略亦记群经。丁宁莫就中书试，只可松边竹下听。",
            "comment": ""
        },
        {
            "title": "杨妃牡丹",
            "content": "马嵬残恨久销沈，花捻妆痕尚不禁。当日愿为连理木，春风不负合欢心。病维摩减诗情尽，穷孟尝添酒债深。醉面欲醒如有旧，沈香亭北记曾吟。",
            "comment": ""
        },
        {
            "title": "题甘露寺中峰",
            "content": "六朝晴树一江秋，尽入风烟顶{ 左宁右页}头。老手更擎江色出，小亭景却胜於楼。",
            "comment": ""
        },
        {
            "title": "书璨相公梅卷",
            "content": "一梢两梢晓滩月，三花五花暮江雪。春风到手眼生寒，烟水村深有茅蕝。",
            "comment": ""
        },
        {
            "title": "出居十六咏·石梯",
            "content": "山险者夷之，梯以石齿齿。於间遂成台，有梅适堪倚。",
            "comment": ""
        },
        {
            "title": "唐律十首",
            "content": "松露滴深幽，山寒草迳秋。蔓藤行伏兔，野竹上牵牛。日月双车毂，乾坤一传邮。功名成底事，何苦觅封侯。",
            "comment": ""
        },
        {
            "title": "春行",
            "content": "藓石阑干一欠伸，垂杨无力不禁颦。清明此去几何日，燕子未来谁可人。病起不知双鬓雪，雨中老却一分春。西山云卧蕨拳紫，待约溪翁饱食新。",
            "comment": ""
        },
        {
            "title": "次韵宋尚书山居十五咏·清竟亭",
            "content": "净洗从前两耳埃，溪声并逐雨声来。此奇赖有诗能领，一笑锺期安在哉。",
            "comment": ""
        },
        {
            "title": "梅花",
            "content": "竹绕疏篱水绕村，一枝无语更黄昏。暗香似识骚人意，月澹无风自入门。",
            "comment": ""
        },
        {
            "title": "次梁粹录囚上饶",
            "content": "此老清如许，宁求使节知。檄分风宪重，山到月岩奇。秋色深宜雨，寒花并入诗。圣朝本仁厚，鼠辈亦吾儿。",
            "comment": ""
        },
        {
            "title": "此君亭",
            "content": "此君雅有冰雪操，阿堵难为金石交。亭上月明晚色净，江头潮落秋声高。举杯相属非俗物，着我於中亦世豪。对之清坐欲忘日，凛有直气如吾曹。",
            "comment": ""
        },
        {
            "title": "次韵程弟",
            "content": "柴门虽设不曾开，俗面向人三寸埃。却是前溪双白鹭，门关不住又飞来。",
            "comment": ""
        },
        {
            "title": "出居十六咏·秋崖",
            "content": "凿空为此名，忽已落众口。聊结一间茅，承当作崖叟。",
            "comment": ""
        },
        {
            "title": "陪刘提察少集四圣观",
            "content": "诗人胸次倒磊块，试浇之酒将何知。作诗不压林逋倒，正恐湖山亦厌余。",
            "comment": ""
        },
        {
            "title": "诸公赋翠毛笔因次韵为羊毛笔叹",
            "content": "髯参草卧残阳浦，拔毛竟作文中虎。金华化石久已陈，玉置摛辞疾於羽。醉猩耆酒少乃劲，狡兔饱霜工媚妩。磔残鼠须肯收录，剥落鸡毛谁比数。文章诸公多好奇，往往得名专翰府。乃知草圣不世出，罕识公孙大娘舞。君不见华元分羹奇祸作，糜身鼎烹竟无补。又不见晋宫洒盐儿女曹，愤郁令人噤难吐。物生正系遭不遭，敢向词林叹辛苦。椽书大砚如南溟，吾其鹏乎匀鹦鹉。",
            "comment": ""
        },
        {
            "title": "堪笑",
            "content": "堪笑平原血溅衣，但知忠义未知机。命悬鬼貌千秋事，年及悬车自不归。",
            "comment": ""
        },
        {
            "title": "次严陵",
            "content": "二月寒如此，杨花不受春。路生寻店早，家近梦归频。白鸟无尘事，青山自故人。几时茅屋下，卜与尔为邻。",
            "comment": ""
        },
        {
            "title": "采菌",
            "content": "溪行近里所，雪菌朵寒箨。久晴危欲枯，抱瓮日商略。可怜书生愚，为口不计脚。龟肠惯饥虚，鸡肋忍馋嚼。独奇白雪芝，风露专一壑。自寻堕樵归，远掬飞泉瀹。此岂不足欤，更嫌村酿薄。世涂语百车，官仓陈一龠。胡为犯识弹，而负两芒屩。甘餐自当肉，石鼎香漠漠。宁忆武昌鱼，况复扬州鹤。",
            "comment": ""
        },
        {
            "title": "道中即事",
            "content": "冲雨冲风莫管渠，晨炊蓐食便巾车。能无几日到茅舍，睡到日高相折除。",
            "comment": ""
        },
        {
            "title": "次韵梁粹秋日白牡丹",
            "content": "自掩窗纱护夕阳，碧壶深贮溜晴光。可曾见此春风面，净洗铅华试晓霜。",
            "comment": ""
        },
        {
            "title": "清明日舟次吴门",
            "content": "片片飞化更异乡，人家插柳抵愁长。晴沙烟草几今古，春去春来燕子忙。",
            "comment": ""
        },
        {
            "title": "晚兴",
            "content": "山淡长疑雨，看山自捻髭。暝云延晚迳，秋蔓亚疏篱。院静凉於水，人閒瘦似诗。移床眠对竹，莫与俗人知。",
            "comment": ""
        },
        {
            "title": "感怀",
            "content": "独擅松风一壑哀，竹门虽设为谁开。宦情已矣随流去，老色苍然上面来。已惯山居无历日，不知人世有公台。天生此手终何用，只解持杯亦快哉。",
            "comment": ""
        },
        {
            "title": "山行",
            "content": "诗卷空留紫翠间，风花飞絮岂堪攀。埋云已笑梦中梦，敲月更烦山上山。长短百年谁是主，死生一概匹如閒。病余勘破人间事，底用瞿昙说八还。",
            "comment": ""
        },
        {
            "title": "次韵汪少卿赠别",
            "content": "一诗传戟外，春亦肯随行。老不论圭瓒，寒於嚼水晶。梦惊池草合，香泛墨花轻。立尽沙头月，鸥清睡不成。",
            "comment": ""
        },
        {
            "title": "约君用",
            "content": "十日春寒挟雨俱，新晴物色总欢娱。花曾识面若含笑，鸟不知名时自呼。流水短桥宜画取，暖风迟日有诗无。傥来须蜡登山屐，村北村南路欲芜。",
            "comment": ""
        },
        {
            "title": "报具阙",
            "content": "百不如人且罢休，又携书册上孤舟。归欤雅有一黄犊，愧甚何来双白鸥。但得浊醪供燕社，不妨明月老菟裘。研冰自补山人处，莫为区区费庙筹。",
            "comment": ""
        },
        {
            "title": "严陵待锁",
            "content": "一舸秋风梦亦寒，当人只作贾胡看。断桥袖手暮烟合，等得芦花雪满滩。",
            "comment": ""
        },
        {
            "title": "次韵萧同年古意",
            "content": "春拜有耕夫，扣角卧林麓。朝饥不能忍，肯受世熏沐。脱身从牛衣，入耳皆狗曲。何如一蓑寒，风雨立於独。人言骨相屯，自信亦良笃。空山多白云，万此空有足。幽然闺中秀，不如倚市门。彼美林下风，不如刺绣文。冰怀独耿耿，宁入俗眼观。岁月不我留，老苍眉宇间。举世无与娱，逝方从绮园。一歌一叹息，寘此忽复论。",
            "comment": ""
        },
        {
            "title": "登瓜步山",
            "content": "系船孤屿重跻攀，衰草荒烟亦厚颜。丁日不为春燕许，卯年犹放佛狸还。诸贤所恃江千尺，此虏奚为第一间。欲访前朝无故老，浪痕自溅藓花斑。",
            "comment": ""
        },
        {
            "title": "春日杂兴",
            "content": "吾生身世信天缘，一死何须较后先。未怕时逢真太岁，或言寿过古稀年。穷余禄料虀百瓮，醉负生涯囊一钱。又见山林春意思，办随芳草落花眠。",
            "comment": ""
        },
        {
            "title": "题偶爱",
            "content": "长汀宜日山宜雨，尽在鸥看鹭听中。想见夜寒留客醉，倚阑拍手唤渔篷。",
            "comment": ""
        },
        {
            "title": "送章监丞守广信",
            "content": "勇去何为者，寻盟少可人。雁声江国晓，梅蕊雪篱春。同舍谁如子，为州独有亲。月岩吟处碧，物物是吾仁。",
            "comment": ""
        },
        {
            "title": "清明",
            "content": "淡烟疏雨晴明日，飞絮落花游子心。燕话春愁初睡起，一帘草色暮池深。",
            "comment": ""
        },
        {
            "title": "溪店回文",
            "content": "啼莺几处垂垂柳，乳燕双飞片片花。溪浅度云山带雨，岸崩欹树草连沙。",
            "comment": ""
        },
        {
            "title": "梦寻梅",
            "content": "野迳深藏隐者家，岸莎分路带溪斜。马蹄残雪六七里，山觜有梅三四化。黄叶拥篱埋药草，青灯煨芋话桑麻。一生烟雨蓬茅底，不梦金貂侍玉华。",
            "comment": ""
        },
        {
            "title": "次韵谢从之以表闾投赠",
            "content": "长杨奏赋三十年，已甘老死穷山巅。醉眠独宿秋风前，此岂有意声名传。如驽伏枥不受鞭，要与騕褭难争妍。强令作对官道边，功名毕竟谁新鲜。岌岌两傍蛟龙缠，侯曰美哉岂其然，才当如楫航长川。粪墙空复烦雕镌，表闾不靳少府钱。粉饰休盛期半千，宁欲老我寒诗肩。归来归来直如弦，蓬莱回首惭班联。安用一鸣诸子先，登楼忽思王仲宣。不如傍家田一廛，锄烟犁雨仰问天。天生盘谷容盘旋，更有斗酒相留连。焉能跕跕愁堕鸢，一单坚坐三条椽。",
            "comment": ""
        },
        {
            "title": "春日杂兴",
            "content": "高下云藏野老家，纵横水漱竹篱斜。勒将春去许多雨，流出山来都是花。白首风烟三迳草，清时鼓吹一池蛙。身閒不耐閒双手，洗甑炊香夜作茶。",
            "comment": ""
        },
        {
            "title": "春晚",
            "content": "山杏溪桃睡欲昏，表旗邀客过孤村。杨花不肯随春去，惹住晴风自入门。",
            "comment": ""
        },
        {
            "title": "题致堂新州坐石",
            "content": "棱层不隔梅花岭，万里相从识两翁。却怪牧牛亭下路，石麟咫尺卧秋风。",
            "comment": ""
        },
        {
            "title": "岁晚",
            "content": "山云之东东复东，一蓑寂历鸣霜风。傥来轩冕外物外，别有宇宙中扃中。春容已自柳梢碧，人面未必桃花红。六十看看遽如许，世间白发何曾公。",
            "comment": ""
        },
        {
            "title": "观梅",
            "content": "卧疴半月不曾来，等胆来时渐次开。世外交情无久近，岁寒然后始知梅。",
            "comment": ""
        },
        {
            "title": "次韵山居",
            "content": "文如翻海百川朝，不说从前两耳嚣。径与此山俱寂寂，未应吾道竟寥寥。一生不办雕龙口，十万谁缠骑鹤腰。但得草茅化歇去，何如快活有新条。",
            "comment": ""
        },
        {
            "title": "霪雨",
            "content": "朝雨暮雨不肯晴，昏昏冥冥如翳尘。舍有连月汗流础，道傍前日泥埋轮。东南地倾水所汇，潮汐沙拥江之漘。埧头中沙坐可想，往往政与洪涛濒。陵迁谷变不知代，但见万瓦差鳞鳞。老钱试手建都邑，盖亦安土非经纶。海鹹舄卤易岚雾，况此梅蒸天絪缊。沮洳与吾类{上圭下黾}黾，爽垲久欲还麋麇。因思吴赵宁爱此，适山灞上翔真人。当时倘匪地天泰，讵知无意云雷屯。",
            "comment": ""
        },
        {
            "title": "除夜",
            "content": "年华三百六十日，尘劳八万四千门。高眠茅屋人亦老，相对梅花灯欲昏。静中颇窥造物意，极处是为天地根。生菜春盘一杯酒，明朝花柳又村村。",
            "comment": ""
        },
        {
            "title": "僦舍",
            "content": "僦舍真如百漏船，一番风雨一骚然。从头避席遍迁坐，并手移书已绝编。叹息敢为三宿恋，支吾那得一囊钱。世间事更多如屋，聊复因循过目前。",
            "comment": ""
        },
        {
            "title": "暑不杂兴",
            "content": "俚谓革鞾乌脚鬼，吾尊毛颖黑头公。与鞾作传何为者，颖则万世文辞工。",
            "comment": ""
        },
        {
            "title": "立春谢司法有诗次韵",
            "content": "一夜挼云作雪飞，池塘已自绿生肥。恁君检校阑干北，柳上新青归未归。",
            "comment": ""
        },
        {
            "title": "题赵漕小蓬莱",
            "content": "乾坤不尽一蘧庐，方寸中间几太虚。办着海涛三万里，乃翁底用费分疏。",
            "comment": ""
        },
        {
            "title": "立春前一日雪",
            "content": "入冬妍暖几兼旬，明日银幡岁又新。绝意六花无复腊，等閒一尺不胜春。老在咳唾何难事，瘦地耕锄亦幸民。径就梅梢嚼清冷，相如渴肺久生尘。",
            "comment": ""
        },
        {
            "title": "次韵山中小集",
            "content": "一生大错空环辙，何啻糜渠六州铁。不如归来乎山中，山泉自香山酒冽。冰虀一釂累数觞，山中之乐那可量。梅花在傍具知状，落笔烟云生草堂。雪意催诗斗清绝，与巧而迟宁速拙。岂知世上多路岐，莫遣胸中少风月。酒酣胆热须髯张，老夫无复当年狂。乾坤许大不欠我，春猿秋鹤聊徜徉。",
            "comment": ""
        },
        {
            "title": "次韵徐太博",
            "content": "湖山雨过晚云湿，解榻文堂梦亦清。秋入黄昏金粟粟，苔侵苍翠玉茎茎。虫鱼枉注书连屋，蛮触令人笑绝缨。讲罢肯同诗保社，有如江水敢寒盟。",
            "comment": ""
        },
        {
            "title": "次韵费司法",
            "content": "有客谁为数击鲜，西风孤人雁声前。酒无多酌何如醒，诗不能奇莫浪传。秋色淡於人寂寂，桂花香得月娟娟。五经不到山翁腹，且听便便引老边。",
            "comment": ""
        },
        {
            "title": "木犀",
            "content": "香到人间香更幽，月明风露正飕飕。天开金粟如来藏，人立广寒宫殿秋。几许多清冰脑片，一些来大雪花头。此生若并凡红紫，安得奇芬死不休。",
            "comment": ""
        },
        {
            "title": "入歙",
            "content": "野竹吾乡路，逢人似故知。社寒催燕早，夜雨勒花迟。草入思连梦，山邀到歙诗。客中春一半，煞是负春彝。",
            "comment": ""
        },
        {
            "title": "次韵姚监丞斫脍",
            "content": "冰盘飞缕落芳馨，雪色微红糁玉霙。唤起笭箵十年梦，诗肠平截鹭波清。",
            "comment": ""
        },
        {
            "title": "观荷",
            "content": "花叶根茎迥不同，略无些字犯春风。羽衣纵落寻芳后，解作清凉烈日中。",
            "comment": ""
        },
        {
            "title": "与客观雪",
            "content": "未怕风威酒亦冰，凭虚吞以气峥嵘。何人出此六奇计，我辈贤於五字城。松压钓蓑银独速，麦分棋局玉纵横。自然石鼎煎鱼眼，解致邹枚汰两生。",
            "comment": ""
        },
        {
            "title": "木犀",
            "content": "叶叶寒清粟粟黄，何年月斧落吴刚。秋风误到人间世，幽壑难藏天上香。渺立尘氛群玉府，独餐沆瀣碧云乡。生来不并凡红紫，合在蟾蜍蚬滴旁。",
            "comment": ""
        },
        {
            "title": "次韵林同年见寄",
            "content": "水圣山城几往来，雪鸥亦怪面生埃。径归不为麒麟楦，多病竟孤鹦鹉杯。老子地寒余草迳，广文官冷合兰台。山居美不堪持赠，云湿堕樵羹芋魁。",
            "comment": ""
        },
        {
            "title": "閒居无瑕酬答假庭下三物作·梅谢桃",
            "content": "下欲成蹊春已残，雨红犹自有人看。极知不与君同调，但守平生一点酸。",
            "comment": ""
        },
        {
            "title": "刘逊子架阁饷江茶",
            "content": "醉眠彭泽几何日，只与吟诗办秫田。灵草独醒山雨外，可曾持到漉巾前。",
            "comment": ""
        },
        {
            "title": "郑佥判取苏黄门图史园囿文章鼓吹之语为韵见",
            "content": "挂冠与结绶，孰者为良图。忍贫殊亦难，乃有山水娱。一官落世网，耳目皆非吾。以此裁量之，回也终不愚。茅屋八九间，左右瓜芋区。旋篘薄薄酒，美如步兵厨。醉中天地宽，渺视驺侏儒。六合日清旷，吾道宁榛芜。何幸畎亩间，身亲见唐虞。不学张季鹰，秋风但莼鲈。",
            "comment": "【注释】【原题】：郑佥判取苏黄门图史园囿文章鼓吹之语为韵见贻辄复赓载"
        },
        {
            "title": "山中",
            "content": "世间尘土隔丘林，竹绕松园不厌深。一片野云人寂寂，几番山雨夜沈沈。桑麻事业本来面，竹帛功名过去心。持戒十年今始定，邯郸梦不到寒衾。",
            "comment": ""
        },
        {
            "title": "种菘",
            "content": "老圃相传秋后菘，砖炉石铫一年冬。宁知迟种迟於我，又见南薰上番风。",
            "comment": ""
        },
        {
            "title": "次韵宋尚书山居十五咏·卧云庵",
            "content": "半坞云侵藓石床，向来忧乐已俱忘。墙西有竹曾留鹤，梦亦相携入帝乡。",
            "comment": ""
        },
        {
            "title": "过北固山下旧居",
            "content": "池塘燕子旧人家，杨柳春寒一迳斜。夜读自生书带草，朝饥曾对米囊花。侯谁在矣山如昨，今我来思鬓已华。舍馆不知何日定，竹舆鸣雨又咿哑。",
            "comment": ""
        },
        {
            "title": "明月雨再用韵",
            "content": "竹君颇介特，高节凌秋霜。朝来雨声寒，意色俱凄凉。此岂子败盟，而不能相忘。秋色雨亦佳，遣我冥搜忙。离骚日在眼，捃摭方滥觞。安得灵运屐，共窥公干墙。涉世三折肱，悲秋九回肠。脱巾漉浮蛆，醉卧六尺床。竹意亦自持，俨立何堂堂。会当有良夜，披户延寒光。",
            "comment": ""
        },
        {
            "title": "再用韵",
            "content": "终须西塞老渔村，抵用南昌隐市门。时序略如飞鸟过，世终何啻聚蚊喧。竹其安否六太息，梅自癯然三可尊。贫味却愁儿辈觉，未妨壁立病文园。",
            "comment": ""
        },
        {
            "title": "田园居之右辟小室曰耕雨醉题壁上",
            "content": "南冈北冈鸣鹁鸠，高田低田俱怒流。一蓑烟雨驾觳觫，老手犹在吾何忧。灯火半生书作崇，几欲送穷穷不去。吁嗟先生谁使汝，苦要革革换双屦。如闻双屦得有辞，向来弃我君何之。百无一成唯忍饥，胡不烂煮秋崖诗。岁晚相期亦不恶，莫更将书累牛角。并烦说似下邳侯，尔辈方当束高阁。",
            "comment": ""
        },
        {
            "title": "雨望",
            "content": "前溪雨埋村，咫尺不我过。雷霆但蒙鸿，林莽亦掀簸。竟微一飘洒，起此北窗卧。对面自胡越，孰为天宇大。得非老龙公，悯念茅屋破。田父适在傍，出语惊四座。指予两青虹，可见不可唾。是能隔截之，帝泽谁与播。坐令水南人，一蹉成百蹉。上天本均平，夫岂不渠奈。虹亦何能神，书生例穷饿。",
            "comment": ""
        },
        {
            "title": "简徐宰",
            "content": "雨外茅茨黄叶村，老农相语一灯昏。山深未识新官姓，但说无人夜打门。",
            "comment": ""
        },
        {
            "title": "山中",
            "content": "莫怪山翁老更迂，竹庵终日一团蒲。万言万当不如默，百技百穷同是愚。往事自惊天大胆，近诗空捻雪成须。未忧卒岁无衣褐，紫凤天吴柝海图。",
            "comment": ""
        },
        {
            "title": "黄宰致江西诗双井茶",
            "content": "黄侯授我以江西诗禅之宗派，瀹我以双井老仙之雪香。砖炉春着兔毫玉，石鼎月翻鱼眼汤。夜窗搜搅十年读，候虫鸣秋声殷墙。乃翁诗家第一祖，不用棒喝行诸方。掀翻杜陵自作古，夜半衣缽谁升堂。单传横出二十六，未许歙梅洪雁行。雅闻滕阁藏墨本，欲往从之山阻长。牙签大册忽在眼，荒苔茅屋森珩璜无此光。宜州戍楼山月苦，茫茫参到无何乡。",
            "comment": ""
        },
        {
            "title": "月下",
            "content": "春风不到莓苔石，山月自随烟水身。穷是世间常事耳，不知颠倒几多人。",
            "comment": ""
        },
        {
            "title": "又和晦翁棹歌",
            "content": "家在清溪第几峰，谁搴薜荔采芙蓉。渔歌未断忽归去，翠壁一重云一重。",
            "comment": ""
        },
        {
            "title": "元日雨",
            "content": "那得工夫作往还，一犁取日破荒湾。春今又绿山中草，酒不能朱镜裹颜。六十只余三岁在，百年亦是霎时间。村村雨色冥蒙外，已觉天公露一斑。",
            "comment": ""
        },
        {
            "title": "催雪",
            "content": "作笺拟上朝元殿，为说梅须雪转香。杯隽已生诗意思，砚寒更作夜商量。轻明玉费天工巧，顷刻花催帝子忙。醉梦蓬莱宫阙冷，共题新曲按霓裳。",
            "comment": ""
        },
        {
            "title": "感怀",
            "content": "异人曾授相牛经，奇字初传瘗鹤铭。敲月不知僧某甲，锄烟赖有老畦丁。山灵呵护閒居赋，象纬森罗处士星。俯仰中间无愧怍，芋区瓜陇亦朝廷。",
            "comment": ""
        },
        {
            "title": "即事",
            "content": "野迳孤横雪外枝，岁寒了不受春知。世间所谓奇男子，除却梅花更是谁。",
            "comment": ""
        },
        {
            "title": "山中",
            "content": "消防閒必在林泉，要自胸中别有天。面壁九年曾悟道，观棋一局偶成仙。不知老圃风烟外，请祝圣人香火缘。莫道秋崖长是懒，无求何处不超然。",
            "comment": ""
        },
        {
            "title": "杨柳枝",
            "content": "小桥风定绿烟垂，几送行人此别离。蹀躞玉骢嘶草去，啼莺寂萤雨千丝。",
            "comment": ""
        },
        {
            "title": "山中",
            "content": "长啸出门山月高，古来宁独我蓬蒿。拙於生事岂无粥，犹有故情焉用袍。垅亩桑麻豳雅颂，亭皋木叶楚离骚。不知公相今谁是，已与人间久绝交。",
            "comment": ""
        },
        {
            "title": "次韵梁粹",
            "content": "把住新花做好看，伤春时共倚阑干。醉中不记暮烟碧，杨柳楼深燕子寒。",
            "comment": ""
        },
        {
            "title": "过李季子丈",
            "content": "易在床头注未成，晦庵往矣与谁评。深衣静对山逾好，语录重抄眼尚明。春晚有诗供杖屦，日长无事乐锄耕。家风终与常人别，只听芭蕉滴雨声。",
            "comment": ""
        },
        {
            "title": "三岩",
            "content": "山入花州翠作层，何年凿此玉崚嶒。瀑从峭壁飞将落，雪沍苍崖危欲崩。寺老尚堪支古佛，地灵不肯着凡僧。定应嫌客留名姓，云逼人寒一砚冰。",
            "comment": ""
        },
        {
            "title": "立春前一日雪",
            "content": "历眼看看剩浃旬，山河大地一齐新。不成过腊都无雪，只隔明朝便是春。夜半有谁过剡曲，年丰无处不尧民。草亭只在梅花外，知与人间隔几尘。",
            "comment": ""
        },
        {
            "title": "出居十六咏·锦巢",
            "content": "佳日春酣酣，一色锦步障。谁知山中人，如此富贵相。",
            "comment": ""
        },
        {
            "title": "简徐宰",
            "content": "西山有蕨北山薇，荷雨锄烟不疗饥。但得县官如卓鲁，此言只恐未曾知。",
            "comment": ""
        },
        {
            "title": "用佚老园叟韵简直孺并寄园叟",
            "content": "赵君规模要名世，徐君人物南州稚。欲携老砚共砚冰，梅花不许山礬弟。今年识徐如识春，未识佚老园中人。似闻竹外一溪碧，天与隔断俗子尘。此诗到眼情已浃，吾曹终与常人别。不然持问溪头云，渠自客吾分半榻。",
            "comment": ""
        },
        {
            "title": "贷钱买牡丹屏",
            "content": "作券西家贷子钱，略容书卷识春妍。杜陵妇忍长贫面，夸与樵青亦自贤。",
            "comment": ""
        },
        {
            "title": "出居十六咏·草堂",
            "content": "烟低一片春，留与贫受用。阿连自能诗，吾衰不复梦。",
            "comment": ""
        },
        {
            "title": "泗州之约令君以雨不至次韵奉酬",
            "content": "已料天公作好晴，近山初试一筇轻。溪平染就縠纹绉，雨急眠惊瀑布声。醉裹梨花俱瘦尽，梦中池草太愁生。未知谁是文昌段，看得春风亦世情。",
            "comment": ""
        },
        {
            "title": "隔墙梅",
            "content": "寂寂度年光，坚贞玉雪香。冶容谁氏子，终日傍垂杨。",
            "comment": ""
        },
        {
            "title": "次韵宋尚书山居十五咏·海棠径",
            "content": "酒泻银壶莫近傍，怕惊花睡损残妆。拟题报答春风句，也恐春风未敢当。",
            "comment": ""
        },
        {
            "title": "题赵漕小蓬莱",
            "content": "老夫曾到道家山，太乙青藜夜叩关。著作承明今付子，仙壶元不隔人间。",
            "comment": ""
        },
        {
            "title": "大雷雨",
            "content": "黑云压山雨如镞，霹雳火光龙起陆。四壁淋漓风撼屋，一窗寒灯卧空谷。龙简龙简盍归来，先生床湿生青苔。未识青黄麦枯死，古语更占春甲子。",
            "comment": ""
        },
        {
            "title": "夏日简王尉",
            "content": "松萝为屋芰荷衣，只与凫鸥共钓矶。雌霓横溪遮雨断，雄风吹雨作尘飞。山林谁可閒来往。世俗难论真是非。颇喜雪舟王逸少，夜凉吾欲扣齐扉。",
            "comment": ""
        },
        {
            "title": "晚泛草塘有鱼入舟呼童脍之适见瑞莲骈植与客",
            "content": "柳边又报瑞莲开，持与南薰讨论来。君子花宁儿女熊，隐居人岂艳阳才。一经在昔曾双荐，三世於今不异财。自有老天知我在，草塘晚泛亦佳哉。",
            "comment": "【注释】【原题】：晚泛草塘有鱼入舟呼童脍之适见瑞莲骈植与客赋首尾吟"
        },
        {
            "title": "梅花十绝",
            "content": "自有诗来几许诗，玉堂吹彻又茅茨。阿谁不爱梅花句，未省梅花爱阿谁。",
            "comment": ""
        },
        {
            "title": "送蔡子奇节推之官庐陵",
            "content": "春不多寒风已柔，数君到日正红稠。庵藏澹叟诗成集，山护醉翁书满楼。岸柳欲眠维鷁首，幕莲俱起看鳌头。无忘晓殿三千字，一洗公孙富贵羞。",
            "comment": ""
        },
        {
            "title": "艺兰",
            "content": "猗兰杳幽茂，深林自吹香。何必九畹滋，一枝有余芳。春锄斸寒烟，渺渺怀江湘。灵均恫未死，憔悴歌沧浪。",
            "comment": ""
        },
        {
            "title": "社日万监招饮不往",
            "content": "土润如酥麦已鞭，社公满意作丰年。吹筒挝鼓儿童竞，宰肉分膰父老专。欲事田园供岁课，未甘花鸟老春烟。客中不饮聋何害，正厌夜窗啼杜鹃。",
            "comment": ""
        },
        {
            "title": "感怀",
            "content": "野圹风高一欠伸，平生俯仰已成陈。老天无意独穷我，直道有时能误人。悔不可追身是胆，怒何堪触腹生鳞。忍饥罢乞祠官禄，只麽扶犁亦幸民。",
            "comment": ""
        },
        {
            "title": "即事",
            "content": "荒烟疏树野人家，竹外寻诗一迳斜。出鸟亦知人意思，忽翻残雪啄梅花。",
            "comment": ""
        },
        {
            "title": "杏",
            "content": "马令园中本，移来村墅中。太官令却献，黄帕不来封。",
            "comment": ""
        },
        {
            "title": "次韵酬其又",
            "content": "心事一鸥轻，邮签夜卜程。春寒眼对雨，别久语连明。砚有诗能秀，山於梦亦清。歙溪多老石，一一待题名。",
            "comment": ""
        },
        {
            "title": "题陈叔茂二亭·观澜",
            "content": "喷腾浙江潮，奔放吕梁水。人情骇奇观，所见涛浪耳。见浪不见澜，滔滔者皆是。天晴风日佳，试叩二三子。",
            "comment": ""
        },
        {
            "title": "买菊栽",
            "content": "新绿丛丛手自培，东篱准拟白衣来。荷锄政欠半畦雨，抱瓮空遗满迳苔。说与园丁重九近，毋烦老子再三催。径须寻觅谁家有，带土移将一两栽。",
            "comment": ""
        },
        {
            "title": "即事十首",
            "content": "残鬓萧萧不满梳，秋风樵髻立庭除。日明照见崚嶒影，自是山僧不是予。",
            "comment": ""
        },
        {
            "title": "次韵郑省仓",
            "content": "月满长汀晚沐新，一凉犹下耐冠巾。江连碧树自今古，我与青山迭主宾。乞巧未能从帝子，坐愚宁免辱溪神。向来鸥鸟间何阔，莫是炎凉不我亲。",
            "comment": ""
        },
        {
            "title": "除夕",
            "content": "一枝紫竹两青鞋，只麽穷年亦自佳。理乱不知閒世界，浮休自若老情怀。竹居可使食无肉，草具宁须菜与鲑。春入灯花供别岁，葛巾随分对荆钗。",
            "comment": ""
        },
        {
            "title": "次韵酬奚兄",
            "content": "亦笑诗书记姓名，到头为崇若为情。汉家礼乐今尘土，不欠当时鲁两生。",
            "comment": ""
        },
        {
            "title": "次韵红蕉",
            "content": "山花山草杂前陈，谁解芬芳霰雪晨。红菡萏肥如欲焰，绿玲珑卷过于春。化工有意怜丘壑，老我无诗泣鬼神。待唤麯生相暖熟，雨晴禽哢是歌唇。",
            "comment": ""
        },
        {
            "title": "挽谢公王",
            "content": "白鹿遗书山泽癯，归来花木尽堪娱。功名之梦晦庵晦，礼乐其家迂叟迂。雪屋一灯春夜半，竹山千古暮云孤。雨寒愁绝兰亭禊，灵寿空余九老图。",
            "comment": ""
        },
        {
            "title": "春晚",
            "content": "一樽无计遣春留，落日伤情独倚楼。柔绿怕堤如可染，老红满径为谁愁。",
            "comment": ""
        },
        {
            "title": "次韵刘簿观雪用东坡聚星堂韵禁体物语",
            "content": "江皋黯黯飞云叶，淅沥破窗鸣急雪。乱飘蜜洒寒正苦，低唱浅斟痴亦绝。冻吟可但笔锋健，醒狂不觉屐齿折。留连急景聊从容，俯仰幻尘空变灭。舒眉一笑各云散，转眼百年如电掣。风凝光眩眼欲花，酒带潮红脸生缬。剧夸陶语何区区，等与谢吟争屑屑。醉翁出令凡马空，坡老挥毫风燕瞥。两公仙去各已久，一代风流尚谁说。吸鲸今夕不可辞，醉中有句铮如铁。",
            "comment": ""
        },
        {
            "title": "过吴江",
            "content": "风借吴松十幅蒲，春愁渺渺际烟芜。傍船沓有能言鸭，举网今无巨口鲈。欲访龟蒙前杞菊。谁怜麋鹿旧姑苏。一尊重酹沙头月，物色分流到我无。",
            "comment": ""
        },
        {
            "title": "道中即事",
            "content": "画中亦爱雨中山，连雨山行却厌看。一夜东风吹作雪，问谁画我访袁安。",
            "comment": ""
        },
        {
            "title": "送章监丞守广信",
            "content": "近世无佳郡，中朝有此公。再三疑坏证，第一是贪风。野雪深耕耒，春苔蚀缿筒。龚黄只如此，为问玉山翁。",
            "comment": ""
        },
        {
            "title": "山中",
            "content": "暄风已惬绿阴凉，小簟初横六尺床。如宇宙宽容膝地，与尘埃隔及肩墙。鸟乌声乐樱桃熟，田舍人忙麦饭香。留得壁间双不借，尚堪锄水共移秧。",
            "comment": ""
        },
        {
            "title": "次韵田园居",
            "content": "带郭林塘尽可居，秫田虽少不如归。荒烟五亩竹中半，明月一间山四围。草卧夕阳牛犊健，菊留秋色蟹螯肥。园翁溪友过从惯，怕有人来莫掩扉。",
            "comment": ""
        },
        {
            "title": "春日杂兴",
            "content": "冲雨冲泥处处行，物情殊不可诗情。牡丹又是一年过，春事略无三日晴。先后笋争滕薛长，东西鸥背晋齐盟。山居寂寞谁堪共，杞{上艹下左木右共}菊苗俱可耕。",
            "comment": ""
        },
        {
            "title": "九日",
            "content": "把住秋云绕菊篱，野情未觉老垂垂。古今不遇岂惟我，风雨相过莫问谁。未郭索前空有酒，自陶潜后久无诗。底须计较明年健，只麽悠然自一奇。",
            "comment": ""
        },
        {
            "title": "送别薛丞",
            "content": "肯为祁山住，晴浮草木春。溪晴随砚转，心远与鸥亲。几佐弦歌旧，宁矜硎刃新。萧规元好在，传语憩棠人。",
            "comment": ""
        },
        {
            "title": "闻罢",
            "content": "面骨岩棱不入流，放归何止四宜休。束书自可供儿读，斗酒聊须与妇谋。旧藁如山应有误，老夫於世本无求。一犁春雨平生事，莫与诸公作话头。",
            "comment": ""
        },
        {
            "title": "送五尉归觐",
            "content": "不以登朝急，归欤有母慈。新炊甘野荠，秋思老江蓠。薄宦惟琴在，孤征与月随。几时湖上去，吾欲报欧知。",
            "comment": ""
        },
        {
            "title": "野步",
            "content": "云埋莎径閒看竹，瀑煮松风旋作茶。山骨未如诗骨瘦，涧声欲乱语声哗。相逢杯有友名玉，所恨坐无人姓车。至手新诗遣谁写，惊鸦栖壁落枯槎。",
            "comment": ""
        },
        {
            "title": "山中",
            "content": "缭碧萦青一径深，倦随扶老上遥岑。耕云自识本来面，曝日谁知见在心。浮世事如风雨过，贵人头亦雪霜侵。草庵虽窄乾坤阔，野鹤孤云不可寻。",
            "comment": ""
        },
        {
            "title": "次韵徐宰三雪",
            "content": "春其几何到端木，三信东风银粟粟。眼惊天地有奇事，喜不自持诗陆续。尔时茅屋亦堪画，有竹宁甘食无肉。多年裋褐夜不暖，紫凤天吴共伸缩。袖中书册字蝇头，略借瑶阶明月烛。忍饥未惯愿岁丰，口虽不言以心祝。一生懒作贷米书，自汲溪水煮溪蔌。荷锄久欲眠秋云，飞翰谁惊落春瀑。人言安用管城子，家本田家一犁足。分吾此雪谢老天，高吟信手三千牍。蛰雷之腹庶其饱，杀气犹缠当肃穆。彼姝者子羔酒融，夜寒斗帐金花蹙。何如石鼎鸣涧松，风味之高未渠恧。先生坚卧袁安庐，正坐不能甘鹿鹿。才晴便欲出畦麦，止可挂书骑健犊。脱蓑许过宓贱堂，金杯亦眩渊明菊。清谈吾独为诗耳，卷轴今如春笋束。我所思兮孤凤翔，欲往从之老鶬秃。",
            "comment": ""
        },
        {
            "title": "至日",
            "content": "至日观书不几行，梅梢横影月昏黄。汉家红影无人见，未必曾添一线长。",
            "comment": ""
        },
        {
            "title": "次韵杜监簿",
            "content": "杜曲无边风露秋，瓮头酒熟了无忧。一诗连夜穿兵卫，略似齐城战火牛。",
            "comment": ""
        },
        {
            "title": "观梅",
            "content": "去年今日雪平檐，烧叶谈计酒屡添。一笑今年又今日，不成飞絮不成盐。",
            "comment": ""
        },
        {
            "title": "山中",
            "content": "古木苍藤正一丘，草庐吾亦爱深幽。断无俗物敢排闼，尽有好山堪倚楼。已老始知书作崇，不才宁与命为仇。石床只在松阴底，拳手支头百不忧。",
            "comment": ""
        },
        {
            "title": "社日次韵",
            "content": "邂逅治聋酒，春风免破除。燕来双鬓雪，花覆一床书。野确生茨草，山盂饱饭蔬。宰平无此手，自觉老怀纾。",
            "comment": ""
        },
        {
            "title": "食猫笋",
            "content": "此君乃有宁馨儿，犀角丰盈玉不如。老去烟姿元耸壑，生来风骨已专车。诗肠惯识猫头笋，食指宁知熊掌鱼。莫遣匆匆上竿绿，一春心事政关渠。",
            "comment": ""
        },
        {
            "title": "书手实簿",
            "content": "随缘常住薄於秋，不了锺鱼粥饭头。叹息结绳人远矣，例教吾负剡藤羞。",
            "comment": ""
        },
        {
            "title": "山居七咏·湛然亭",
            "content": "一念惟余睡作魔，鸥閒不与世同波。迩来定力空诸妄，如以摩尼照浊河。",
            "comment": ""
        },
        {
            "title": "受诰口号",
            "content": "雪寒月瘦鬓马丝，缘底天家圣得知。从此江山尽驱使，小民奉赖遣吟诗。",
            "comment": ""
        },
        {
            "title": "次韵郑佥判",
            "content": "白菰紫芰更红渠，不枉平生水竹居。醉眠岂知吾是我，机心亦笑子非鱼。无能涉世何妨睡，有道登山只是徐。六月好风清樾底，付渠天地一蘧蒢。",
            "comment": ""
        },
        {
            "title": "梅花十绝",
            "content": "逋仙解道影南斜，二百年来蔑以加。别有脱胎诗一句，自从梅后更无花。",
            "comment": ""
        },
        {
            "title": "逢梅",
            "content": "人言草没孤山冢，从此梅花不要诗。却是未嫌吾辈在，一枝开过竹巴篱。",
            "comment": ""
        },
        {
            "title": "与客观雪",
            "content": "肺渴初供醒酒冰，又思携客上峥嵘。十分宇宙无尘事，一色琼瑶是化城。病起未堪论斗醉，诗狂且莫到参横。剡溪可是忙回棹，冻合琉璃作麽生。",
            "comment": ""
        },
        {
            "title": "三禽言",
            "content": "麦熟熟，黄云肩堆满屋。大儿烧穟事治谷，小儿撷蔬归作粥。阿翁饱去摩挲腹，柿叶浓阴对黄犊，快活一生甘碌碌。君不见秋崖白头守残牍，麦虽熟，饭不足。",
            "comment": ""
        },
        {
            "title": "劝耕",
            "content": "归欤我亦耦耕人，麦陇桑畦意自亲。才出郭收连日雨，已拚花负一年春。农安用劝村村急，文不须工字字真。自是非材头白头，不缘方寸在吾民。",
            "comment": ""
        },
        {
            "title": "送滕广叔铨试",
            "content": "矮屋曾分雪夜灯，相期各已上青冥。得官谁谓非黄甲，如我今犹祗白丁。别久不论清浊酒，情亲或梦短长亭。一生科目十名上，自有君家旧典刑。",
            "comment": ""
        },
        {
            "title": "次韵方蒙仲高人亭",
            "content": "烟霏日夕佳，隐固胜於显。孰从崦诗之，要亦山一蹇。",
            "comment": ""
        },
        {
            "title": "次韵羹苋",
            "content": "琉璃蒸乳压{左犭右屯}膏，未抵斋厨格调高。脱粟饭香供野苋，荷锄人饱捻霜毛。断无文伯可相累，比似何曾无大毫。见说能医射工每，人间此物政骚骚。",
            "comment": ""
        },
        {
            "title": "用王深造韵观射寄呈吴门吴侍郎",
            "content": "吴苑云酣歌舞地，平时灞上真儿戏。府公槌鼓入辕门，盘马弯弓士增气。玉虬夜吼双宝刀，晓霜冷透宫花袍。君王有意敌天骄，霹雳劲统吾与操。满月犹嫌无腕力，三军鸣金齐破的。莫将电镞惊飞翼，请射檄书青草砾。参旗井钺光相摩，帐前万叠轰灵鼍。呼韩要通作编户，勿遣喘从榆塞过。雁沙枯叶改凯歌，安得壮士翻银河。三边农桑俱偃武，将军懒射南山虎。不须土训喻远人，天地中间悉臣主。文章四海吴状元，那肯军装遽如许。",
            "comment": ""
        },
        {
            "title": "次韵郑佥判",
            "content": "渔村留得旧蓑衣，鹭侣鸥朋共断矶。衰发三千余丈白，倦游五十二年非。清风明月天四壁，老木苍藤草半扉。寂寞相从交有道，骊驹未可遽言归。",
            "comment": ""
        },
        {
            "title": "礼斗石",
            "content": "一方苍石老莓苔，只合渊明共酒杯。岁晚出山成底事，至今笙鹤不归来。",
            "comment": ""
        },
        {
            "title": "山行",
            "content": "野鹤相将拄杖前，倚松穿竹各欣然。山行一匝又一日，云作四邻今四年。名教之中元有地，吾心以外别无天。平生老仆犹疑我，不是凡夫不是仙。",
            "comment": ""
        },
        {
            "title": "唐律十首",
            "content": "谷口岂其卿，胡然朝市争。远山长晚色，幽鸟乍春声。老觉人情薄，閒於世累轻。早红香可饭，何必又鱼羹。",
            "comment": ""
        },
        {
            "title": "观诸北子射石孙七龄亦能二十四步四十的",
            "content": "饱闻吾季艺穿杨，试手春风百步强。赤白羽飞低日月，东西朋立凛冰霜。共观栖鹄如环堵，亦笑童乌敢擅场。莫计草间狐兔尽，关河久已失耕桑。",
            "comment": ""
        },
        {
            "title": "又和晦翁棹歌",
            "content": "宿雨留云被半岩，晴光飘散雪毵毵。沾衣不识骨轻重，下有老龙无底潭。",
            "comment": ""
        },
        {
            "title": "此君室",
            "content": "一迳自明月，谁能此婆娑。床头易未了，如此良夜何。",
            "comment": ""
        },
        {
            "title": "二禽",
            "content": "鹊噪令公喜，鸦噪令公怒。福兮挽不来，祸兮推不去。咄哉之二虫，於尔竟何与。茅檐新雨晴，鹊声哢圆嗉。主人颜色和，甘谀终不悟。祸常十八九，鸦故告之故。城头尾毕逋，唾者满行路。佞鹊不我忤，忠鸦不我误。试尝问主人，无乃乖好恶。呜呼平生所闻唐太守，切齿不平田舍翁。昨朝坟上土花堕，断碑零落悲秋风。",
            "comment": ""
        },
        {
            "title": "舟次严陵",
            "content": "与雁分洲宿，连云做梦清。江风人事老，夜雨客心惊。潮急仍吞濑，更寒不过城。子陵吾所韪，蓑外底须名。",
            "comment": ""
        },
        {
            "title": "除夜",
            "content": "莫嫌工部太侵寻，老杜称呼直至今。我但六年难改口，不知老杜更年深。",
            "comment": ""
        },
        {
            "title": "徐仁伯侍郎挽诗",
            "content": "诸老遗书在，情亲独考亭。学卑时俗陋，文起众人醒。壮笔扛周鼎，危言耸汉庭。群公俱避易，吾道未凋零。纶綍泥封玺，蓬莱月锁厅。冰霜寒挺操，霄汉倦梳翎。有碣留南剑，无心徙北溟。一襟梅野雪，半世草堂星。晚对螭坳墨，亲探虎穴猩。豹关传晓跸，蛰户动春霆。彼相隳人纪，臣言准老以。纲常通宇宙。机阱骇朝廷。躔宿惊霄陨，乾坤为书冥。囊封争论切，诏敕费丁宁。愤极空流涕，时平竟失刑。忆曾歌楚些，忍复吊湘灵。光蚀星奎壁，冤沈古鼎铏。茫茫千载恨，不尽月岩青。",
            "comment": ""
        },
        {
            "title": "雪中观梅",
            "content": "落尽梅花合一杯，雪深无复旧莓苔。山溪莫遣人行破，安得酒从天上来。",
            "comment": ""
        },
        {
            "title": "元日雨",
            "content": "云泥隔断拜年人，天自怜予老病身。荠菜共挑元日雨，梅花未放去年春。风烟不尽惟吾老，造化无他只此仁。小试园林栽接手，山中亦是一洪钧。",
            "comment": ""
        },
        {
            "title": "山中",
            "content": "寂寞空山久掩扉，残书谁与解重围。推豗时作橐驼坐，恍惚化为蝴蝶飞。春事已归双雪鬓，生涯尽在一荷衣。夜寒扣角悲声壮，但得牛肥道亦肥。",
            "comment": ""
        },
        {
            "title": "立春都堂受誓祭九宫坛",
            "content": "辇路香融雪未乾，鸡人初唱五更寒。琼幡第一番花信，吹上东皇太乙坛。",
            "comment": ""
        },
        {
            "title": "次韵程汪二兄投赠",
            "content": "未论知已定谁欤，却恐春皋失故吾。穷老不随时世薄，行藏犹识圣人污。陶元亮已觉今是，祁孔宾毋费夜呼。便拟耕桑教豚犬，不令渠辈指之无。",
            "comment": ""
        },
        {
            "title": "劝耕",
            "content": "郡如斗大亦何堪，耕雨锄烟亦饱谙。共话桑麻真有味，久抛蓑笠得无惭。野田春水自深浅，晴日鸟声时两三。安得一牛横短笛，南山之北北山南。",
            "comment": ""
        },
        {
            "title": "道中即事",
            "content": "梅已飘零尚黄刑，断魂篱落野烟青。灵均憔悴乃知此，到老可人宁独醒。",
            "comment": ""
        },
        {
            "title": "山中",
            "content": "黄纸红旗总不宜，绿蓑青笠久相知。躬耕莘野一犁雨，亲见豳风七月诗。老已自催蚕作茧，死时须用豹留皮。山深未省人间世，黑白纵横几局棋。",
            "comment": ""
        },
        {
            "title": "客有饷水母线者坐人赋之因次其韵",
            "content": "苍潮漱雪尽风流，寒拥春沙了隽游。霜髓英英矜客梦，冰丝一一做诗愁。有骚风味秋能老，非酒生涯谁与酬。解佩楚皋云杳渺，月明正有玉搔头。",
            "comment": ""
        },
        {
            "title": "题义约",
            "content": "向来祁山赭如天，迩来祁山翠如碧。祁山草木皆精神，祁山人材方气魄。君不见癸丑诸贤奉亲策，武成殿前天咫尺。太微星动豹尾班，祁山人作龙头客。所以天留老子山之侧，为守云烟护山碧。山转碧兮人转奇，未许右科专此席。前头更有文状元，努力风鹏九霄翮。",
            "comment": ""
        },
        {
            "title": "田头",
            "content": "秧田多种八月白，草树初开九里香。但得有牛横短笛，一蓑春雨自农桑。",
            "comment": ""
        },
        {
            "title": "古人行",
            "content": "古人二十四，已自取亿印。加我三十一，拥褐猿猱迳。古人三十六，已自叹头颅。加我十九年，雪颔埋霜须。春风秋月五十五，青山白云自今古。与其浮沈於不卿不相之间，孰愈自适於老圃老农之伍。休休休，仰面看人吾所羞。莫莫莫，天下事堪几回错。既不能致君乎唐虞，又不能收身於樵渔。提携手板聊复尔，安用局促辕下驹。昌黎老韩手笔大，光范三书看渠破。号天叫地为一官，宰相须还贾耽做。不如荷葭坞中之把茅，卧听松声三峡涛。开门夜半划长啸，已笑古人山月高。",
            "comment": ""
        },
        {
            "title": "次韵刘簿祷雨西峰",
            "content": "爱民端与共胞胎，消得黄金为筑台。一道香烟随牒去，五更风雨入诗来。雪灯字暗心犹在，霜叶衫枯首独回。气格老苍能过我，柴门不厌为君开。",
            "comment": ""
        },
        {
            "title": "此君室",
            "content": "曲士多在今，节士多从古。此君岂易得，仅可一二数。",
            "comment": ""
        },
        {
            "title": "宿奉圣寺下",
            "content": "幽事随人撰，兹行亦屦逢。饭多依钓艇，宿喜近僧钟。野水连秋暝，溪烟急晚舂。诚斋题石老，细读得从容。",
            "comment": ""
        },
        {
            "title": "除夜",
            "content": "日月无根走弹丸，年来年去几椒盘。秋崖老却浑閒事，老却梅花不耐寒。",
            "comment": ""
        },
        {
            "title": "戏简王尉",
            "content": "半床明月老秋风，未必诗人一例穷。比似乐天犹欠在，是非已落酒杯中。",
            "comment": ""
        },
        {
            "title": "谢人致蟹",
            "content": "雪砍双螯玉一壶，樵中曾有此奇无。始知张翰思归意，不为秋风只为鲈。",
            "comment": ""
        },
        {
            "title": "山中",
            "content": "漫道高眠昼掩关，南冈北岭几曾閒。隰桑已作虾蟆眼，山笋蛙窥虎豹斑。一味懒堪医传僻，五穷技不害诗孱。着身何幸山岩裹，多阅人间百险艰。",
            "comment": ""
        },
        {
            "title": "桂子白大监饷酒冰炭",
            "content": "尽雪专为我辈寒，故人亦肯记袁安。麒麟红作千金真，鹦鹉绿随双玉乾。贷米不烦临古帖，敲门未敢兀吟鞍。明朝第一番花信，也办琼丝翠缕盘。",
            "comment": ""
        },
        {
            "title": "谢人致蟹",
            "content": "樵岚无蟹有监州，已负诗肠过一秋。莫怪渊明便归去，得渠自合老菟裘。",
            "comment": ""
        },
        {
            "title": "赠诗僧",
            "content": "从来佛法无多子，底用芒鞋半九州。赢得诸人诗满袖，草深一丈法堂秋。",
            "comment": ""
        },
        {
            "title": "次韵所居龙池巷",
            "content": "从来绝技似屠龙，莫倚神奇阿堵中。但得直声如汲黯，尽渠曲学付孙洪。草堂自作冥鸿计，药市宁收汗马功。古井无波门巷静，再三不用起雷风。",
            "comment": ""
        },
        {
            "title": "立秋",
            "content": "秋日寻诗独自行，藕花香冷水风情。一凉转觉诗难做，付与梧桐夜雨声。",
            "comment": ""
        },
        {
            "title": "次韵汪宰见寄",
            "content": "行行骢马劾粗豪，叱叱共牛倦作劳。穷则有余名迹在，言之无作语声高。谁求封禅家徒壁，自谓羲皇人似陶。见说醉乡天地阔，此生聊向此中逃。",
            "comment": ""
        },
        {
            "title": "此君室",
            "content": "匪书谁与稽，匪行谁与居。以书造竹所，俯仰千载余。",
            "comment": ""
        },
        {
            "title": "山中",
            "content": "解缨聊复濯沧浪，晞发松阴藓石床。有味是贫琳馆俸，无功於懒玉函方。自参老子鼻端白，未羡诸公腰下黄。蔗境渐佳惟习静，笔床茶灶并荒唐。",
            "comment": ""
        },
        {
            "title": "病目",
            "content": "病眸未老已昏眵，近废秋堂几卷书。世事难看宁闭却，人生自扰正纷如。棋声久避灯前雨，菜本犹堪月下锄。面壁且容趺足坐，此心雅与俗人疏。",
            "comment": ""
        },
        {
            "title": "新晴",
            "content": "久雨村仍暝，新晴物自欣。蝶翎穿户过，禽哢隔溪闻。野径忙穿屐，山泥尽溅裙。柳垂春寂寂，花落雪纷纷。半月风雷雹，四郊烟水云。画图寒不卷，林壑远难分。好在鱼虾侣，甘同鸟兽群。坞深藏曲折，灶冷郁氛氲。野确多舂药，山庖少膳荤。瓶储徵士粟，涧煮野人芹。美可冰甆茹，香惟瓦甑醺。鹰芽长及寸，猫笋重兼斤。淡泊谙贫味，熹微策睡勲。意行随远近，高卧送朝曛。原隰桑麻沃，衡门卉木薰。隐居捐世累，处士应星文。诗忆春池草，书忘秘阁芸。桐孙涵古色，柏子吐奇芬。载籍悲千古，枰棋憖两军。乌藤同寝饭，黄犊了耕耘。目为蝇头眩，肱缘鹳嘴皲。一科曾不补，四体正须勤。陋巷瓢供饮，文穷砚待焚。刚肠犹木强，皱面自靴纹。夜帐猿孤愤，山篱犬怒狺。怪哉空复咄，老矣尚何云。我亦轻余子，人谁爱此君。避喧方匿影，走俗枉劳筋。日月双飞鸟，江湖一聚蚊。相携聊醉去，酒不到刘坟。",
            "comment": ""
        },
        {
            "title": "报旱",
            "content": "将军此腹忍饥惯，时事乃尔当何如。百骸受病惫甚矣，微此一脉民其鱼。",
            "comment": ""
        },
        {
            "title": "白鹭亭",
            "content": "荻花芦叶老风烟，独上秋城思渺然。白鹭不知如许事，赤乌又复几何年。六朝往事秦淮水，一笛晚风江浦船。我辈人今竟谁是，只堪渔艇夕阳边。",
            "comment": ""
        },
        {
            "title": "暑不杂兴",
            "content": "是非不到野溪边，只就梧桐听雨眠。睡熟不知溪水长，鹭鸶飞上钓鱼船。",
            "comment": ""
        },
        {
            "title": "感怀",
            "content": "从古幽閒在涧阿，不将齿发犯风波。共知韩愈亦人耳，子谓伯寮如命何。野处生成盘谷序，襟期写在醉时歌。尚嫌山浅人知处，更与移床入薜萝。",
            "comment": ""
        },
        {
            "title": "观刈",
            "content": "蹄豚盂酒祝瓯窭，一饱人间百事休。已约山妻同野饭，今年又胜去年秋。",
            "comment": ""
        },
        {
            "title": "南窗偶书",
            "content": "毛颖轻俗子，孔方疏吾曹。未须奴事钱，正可仆命骚。持此将安之，聊足以自豪。向来与诸儒，尚论夔与皋。此言终当醉，时命不我遭。欲语恐惊纷，卑之无甚高。",
            "comment": ""
        },
        {
            "title": "次韵双头牡丹",
            "content": "春入多情草木妖，霓裳相倚奏咸韶。玉栏一样红如洗，不比觚棱锁二乔。",
            "comment": ""
        },
        {
            "title": "次韵洪尉",
            "content": "平生坐狷狭，无与同襟期。宁论马得丧，但问蛙公私。其初或取憎，其究还见思。不思亦何伤，此癖终难移。",
            "comment": ""
        },
        {
            "title": "寄别参政",
            "content": "一见臞仙眼为清，寒温未了与谈经。有书谷问文中子，无策崇窥传说星。马瘦不妨吟下泽，鹤归宁复唳华亭。独于知己难忘在，投老残编傥乞灵。",
            "comment": ""
        },
        {
            "title": "山墅",
            "content": "牛背夕阳暖，沙头霜叶寒。酒生宁可薄，橘老尚多酸。友昔几相卖，山吾素所欢。墙阴有茅茨，留得菊花看。",
            "comment": ""
        },
        {
            "title": "次韵才老",
            "content": "藏拙欲分萝月阴，十年回首愧重临。吾徒空倚横天剑，此老长閒布地金。案有法华山寂寂，门无俗客竹深深。瘦藤莫厌频来往，同社壶觞手自斟。",
            "comment": ""
        },
        {
            "title": "钓台",
            "content": "送裘偃蹇钓烟沙，不肯云台定等差。汉室了无尘土在，满江风月自芦花。",
            "comment": ""
        },
        {
            "title": "李监饷四物各以一绝答之·土瓜",
            "content": "蹲鸱一紫茯苓黄，初斸春烟带土香。久觉相如诗肺渴，入山餐玉不传方。",
            "comment": ""
        },
        {
            "title": "次韵郑省仓见寄",
            "content": "老年梦不到歌姝，一笑离尊孰与娱。岁事沈沈江上月，时情泛泛水中凫。路贫如此谁来往。山意於人定有无。牢落不堪持说似，诗成时一寄奚奴。",
            "comment": ""
        },
        {
            "title": "梦陈和仲如平生交有三言觉而记其一曰错后乱",
            "content": "睡残寒月海东头，不起斯人孰与游。天下事宁堪几错，梦中语亦戒前筹。江湖浩浩二三字，风雨寥寥十五秋。莫向断云多感慨，孔颜无命不伊周。",
            "comment": "【注释】【原题】：梦陈和仲如平生交有三言觉而记其一曰错后乱梦中了了以为事错了后此心撩乱不如早谋其始也"
        },
        {
            "title": "观荷",
            "content": "春红树树或丛丛，一一托根尘土中。不道独清冰氏子，炎天玉立水晶宫。",
            "comment": ""
        },
        {
            "title": "有客",
            "content": "晚迳云深雨未乾，爱闲有客过方干。茶瓯之外无祗待，清坐不言松韵寒。",
            "comment": ""
        },
        {
            "title": "次韵宋尚书山居十五咏·见一庵",
            "content": "有山如此且深登，等一逍遥鷃与鹏，只作住庵看便了，华阳衔亦不须称。",
            "comment": ""
        },
        {
            "title": "呈和仲",
            "content": "何须不踏东华土，何须不吃吴山水。同时辈流半霄汉，径上银台彼凤尾。几曾礼部奏第一，十载青衫百寮底。相公之甥迳甚捷，头放稍低那得尔。直不虎关非狂耶，胡不爱官几历诋。吏铨教授古括州，管领风云二三子。孔堂丝竹秋雨荒，弦诵琅然顿盈耳。深衣楚楚有古意，相对青灯夜分语。六鳌云海渺何许，宝字森罗风日美。人言欠渠挥翰手，倘及春江戒行李。寒毡对客澹无欲，清梦不劳曾到此。谈经归来喜津津，手洗翠缶香倾银。何以娱子白发亲，梅花中有无边春。",
            "comment": ""
        },
        {
            "title": "除夜宿桐庐",
            "content": "才有佳山便歇程，岛烟汀雨正关情。世於吾道亦聊尔，我与梅花各瘦生。无处不曾供夜话，有田谁肯废春耕。年华俱在客中过，只为天公乞一晴。",
            "comment": ""
        },
        {
            "title": "次韵方教采芹亭",
            "content": "亭与樵岚一样新，诗书不受世间尘。清风明月来无尽，不在溪山只在人。",
            "comment": ""
        },
        {
            "title": "别子才司令",
            "content": "不如意事常八九，可与语人无二三。自识荆门子才甫，梦驰铁马战城南。",
            "comment": ""
        },
        {
            "title": "暑不杂兴",
            "content": "今年不上一竿竹，渠岂於人亦世情。风雨尚余千个在，结巢吾欲听秋声。",
            "comment": ""
        },
        {
            "title": "合纸屏为小阁画卧袁访戴其上名之曰听雪各与",
            "content": "空山十日雪塞门，天荒地老无行人。芦花败絮不堪着，山石夜裂苍皮皴。奇寒中人僵赑屃，樵汲路迷瓶粟既。驾风万鹤危欲仙，此腹久无烟火气。家家暖入红麒麟，谁肯问讯推柴荆。洛阳令亦可人者，惜哉史不书其名。此公要亦非知我，志士从前例寒饿。倘令开口向凡儿，宁忍春雷曲肱卧。飕飕飗飗风落木，淅淅沥沥声撼竹。乾坤不夜起开关，一港玻璃四山玉。我所思兮渺中洲，幽怀欲写谁与酬。世间余子不足语，乘兴径上渔翁舟。未到山阴竟回棹，歘去骤来何草草。神交如必面相朋，逸韵高情一如扫。宁可一生无此人，不可一日无此君。襟期何必戴安道，玉立寒青自不群。",
            "comment": "【注释】【原题】：合纸屏为小阁画卧袁访戴其上名之曰听雪各与长句"
        },
        {
            "title": "次韵章太博迁匠丞不入",
            "content": "谁唤山民亦此来，苍浪犹带野田埃。秋风吊古琴三叠，夜雨论文酒一杯。巨笔泻成鹦鹉赋，细书飞过凤凰台。恨君不入秋堂琐，校定雄文鼎亚魁。",
            "comment": ""
        },
        {
            "title": "宿多景楼奉简吴总侍",
            "content": "客怀孤倚夕阳楼，烟老平芜岸岸秋。往事六朝南北史，晴江一片古今愁。慨其叹矣山吞吐，何以酬之酒拍浮。此意政须诸老共，容分芦雨寄渔舟。",
            "comment": ""
        },
        {
            "title": "唐律十首",
            "content": "老去脚犹轻，吟边不杖行。孤亭深野色，高木易秋声。岁事才中熟，山居亦太平。不辞遭泥饮，谨勿杀能鸣。",
            "comment": ""
        },
        {
            "title": "登山",
            "content": "物华无处不东风，只恐东风笑此翁。双鬓不随春草绿，一尊聊借老颜红。棋声未急雨声急，眼力无穷脚力穷。穿径本为行散计，却将篮笋上空蒙。",
            "comment": ""
        },
        {
            "title": "立春",
            "content": "诗傥穷人莫送穷，但穷诗亦不须工。银幡雪柳人何似，翠缕琼丝菜则同。百事到头惟早白，一年弹指又春红。渔溪亦喜溪冰泮，新绿生肥撼钓筒。",
            "comment": ""
        },
        {
            "title": "雪后梅边",
            "content": "老来筋力倦登山，契阔梅花几日间。莫与梅花筋力倦，且推一雪阻跻攀。",
            "comment": ""
        },
        {
            "title": "采蕨",
            "content": "野烧初肥紫玉圆。枯松瀑布煮春烟。偃徐妙处元无骨，钩弋生来已作拳。蚤韭不甘同臭味，秋莼虽滑带腥涎。食经岂为儿曹设，弱脚寒中愁未然。",
            "comment": ""
        },
        {
            "title": "此君室",
            "content": "泉石宁人癖，烟雨宁我惛。是间有佳趣，不可无此君。",
            "comment": ""
        },
        {
            "title": "送琴遂还楚东",
            "content": "脚根踏地袈裟破，鼻孔撩天拄杖横。归扫秋云趺足坐，荻花半落晚风晴。",
            "comment": ""
        },
        {
            "title": "题偶爱",
            "content": "每评吾郡佳山水，当以水西为最奇。径向水西非具眼，不眠偶爱不渠知。",
            "comment": ""
        },
        {
            "title": "过缙云胡君作茶古松下丛兰中",
            "content": "十丈苍皮带雪僵，山云归晚泊书床。不缘曾读离骚熟，兰亦欺人未肯香。",
            "comment": ""
        },
        {
            "title": "郡斋即事",
            "content": "一筇五老几相携，吟得诗成竟未题。易地不干渠辈事，樵夫只合管樵溪。高下黄云{左禾右罢}稏秋，眼中一饱失千忧。雌堂自是无龚遂，莫怪耕桑人带牛。王渊换得玉为环，非梦蓬莱几日间。珍重君王能记忆，予麾犹得道家山。",
            "comment": ""
        },
        {
            "title": "题宋氏小赤壁",
            "content": "自有梅花赋，何烦苦觅诗。鹤能嗔客俗，山亦忌人痴。岸断流春急，峰高吐月迟。吾诗不须刻，万一老坡知。",
            "comment": ""
        },
        {
            "title": "题归来馆",
            "content": "莫问渊明隔几尘，归来瓮面绿粼粼。醉眠明月元无价，对画凌烟自有人。绝口不谈当世事，掉头宁作太平民。春来春去棋声外，不管人间局面新。",
            "comment": ""
        },
        {
            "title": "漫兴",
            "content": "秋风寂寞断过从，只有残书伴夜蛬。官职到头三口石，世情对面九疑峰。人间浪漫老元结，鬼物揶揄刘伯龙。明日黄花定何似，无钱相待若为容。",
            "comment": ""
        },
        {
            "title": "行田",
            "content": "屋头乌柏午阴密，牛与牧童相对眠。不是官中催税急，十年前已学耕田。",
            "comment": ""
        },
        {
            "title": "逢梅",
            "content": "水仙婉弱山樊冗，自我视之儿女曹。鲁直径令相伯仲，至今未敢广离骚。",
            "comment": ""
        },
        {
            "title": "重阳",
            "content": "帽不禁吹怯酒觞，只携老砚了重阳。黄花未抵渊明瘦，却做离骚以上香。",
            "comment": ""
        },
        {
            "title": "观荷",
            "content": "南薰独擅水云乡，不许人间别有香。是草是花开一遍，春风却似欠商量。",
            "comment": ""
        },
        {
            "title": "感怀",
            "content": "三十年前气挂天，老来身世竟茫然。穷愁正坐识丁字，生事不聊称子钱。得见古人千载上，已忘今我一沤边。刘伶坟上宁须酒，并与声名不用传。",
            "comment": ""
        },
        {
            "title": "次韵红蕉",
            "content": "霜林蕉叶尚横陈，不易禁寒夜向晨。以貌取人通休似，其心如我别般春。两年开就花何晚，千里移将句有神。待学伊蒲修净供，自烹菡萏当猩唇。",
            "comment": ""
        },
        {
            "title": "春日杂兴",
            "content": "春来多病感颓龄，草药泥瓶不暂停。身似漏船难补贴，齿如改屐久凋零。炎黄岂解留年寿，庄老聊堪悦性灵。长剑拄颐儿戏耳，底须麟阁更图形。",
            "comment": ""
        },
        {
            "title": "和放翁社日四首·社鼓",
            "content": "冬冬枌榆社，坎坎桑竹野。初非有均度，意欲薄豳雅。侯家按新声，视此宁勿赭。且从群儿嬉，吾耒已可把。",
            "comment": ""
        },
        {
            "title": "即事十首",
            "content": "岩暝林霏日夕佳，百年宁复此秋崖。不须更问青鸟子，一锸相随死便埋。",
            "comment": ""
        },
        {
            "title": "春词",
            "content": "剪得春词不忍看，雨深怕近碧阑干。春无些力吹成雪，未必杏花能耐寒。",
            "comment": ""
        },
        {
            "title": "陪刘提察少集四圣观",
            "content": "江山於我故眼青，我亦辄以诗酬之。东华昨梦已尘士，千万勿令鸥鹭知。",
            "comment": ""
        },
        {
            "title": "海棠落尽次谢司法韵",
            "content": "花前谁与东西玉，但遣能诗一夔足。雨寒无奈雪飘零，酒醒却愁香陆续。阿娇深贮黄金屋，阿环初出华清浴。骑{僵左换鱼}安得谪仙人，宫袍夜醉金莲烛。海棠寂寂香埋玉，山雨浪浪负欢足。闭门长憾虎头痴，对客不供貂尾续。径呼伯雅相拍浮，试坐毛锥三沐浴。满身花片为谁春，政欠太虚明月烛。",
            "comment": ""
        },
        {
            "title": "山迳",
            "content": "一迳净於秋，山中夜来雨。倚松不知还，幽禽妙言语。",
            "comment": ""
        },
        {
            "title": "次韵方教采芹亭",
            "content": "山是乌山落一支，径烦诗眼相亭基。舞雩人在春风里，清坐不言山更奇。",
            "comment": ""
        },
        {
            "title": "即事十首",
            "content": "赤日黄埃槁欲焚，赛神迎佛正纷纷。天公老手何关汝，一雨晴无一点云。",
            "comment": ""
        },
        {
            "title": "山行",
            "content": "住世间须出世间，世情何事苦牵攀。蟠胸自作三分国，觌面相悬两戒山。大好闭门赢得睡，不多识字煞妨閒。长须赤脚顽於我，未必淳风不再还。",
            "comment": ""
        },
        {
            "title": "用吕宗卿山亭韵",
            "content": "约住山云倚断栏，云如秋薄与山环。为山醉矣无山句，山不负予予负山。",
            "comment": ""
        },
        {
            "title": "即事",
            "content": "自刈香秔税水舂，旋篘新酒搦泥封。晚菘种已无余地，不枉归田学老农。",
            "comment": ""
        },
        {
            "title": "送荔子方蒙仲",
            "content": "风枝露叶走筠笼，玉润冰寒擘绉红。自往胸中评史记，久闻格调略相同。",
            "comment": ""
        },
        {
            "title": "山中",
            "content": "草草庵居绝似僧，不同劣有发鬅鬙。空山一夜雷驱雨，老屋四围云拥灯。诗骨瘦来人似鹤，书幐懒去字如蝇。开门桃李俱尘土，春到园林曾不曾。",
            "comment": ""
        },
        {
            "title": "浇花",
            "content": "篱落花无赖，春寒手自治。但留根本在，终有发生时。雨露曾何择，山林未易移。吾知勤抱瓮，一任化工为。",
            "comment": ""
        },
        {
            "title": "丐祠不获",
            "content": "老马倦长路，归鸿惬深林。庐山共江左，久已费越吟。樵川邈何方，岂解操南音。三书光范门，香火盟初心。颇闻丞相嗔，竟欲烦窥临。宁知新种梅，条{上艹下拱}雪霜侵。谁与旋移竹，世此十亩阴。所嗟饭不足，未能决投簪。出处方两难，搔首成孤斟。",
            "comment": ""
        },
        {
            "title": "次韵陈诗郎谢送牡丹",
            "content": "人在金华殿角头，诗情却遣为花留。春风不入癯仙眼，六六峰寒隔几州。",
            "comment": ""
        },
        {
            "title": "次韵李山窗",
            "content": "一船明月秋江冷，曾与梅花有约来。谁唤雪溪回短棹，宁孤何逊莫孤梅。",
            "comment": ""
        },
        {
            "title": "立春谢司法有诗次韵",
            "content": "草亭亦欲识诗葩，连夜开将雪树花。清处尽强陶学士，不关羔酒与龙茶。",
            "comment": ""
        },
        {
            "title": "用简斋建除体韵",
            "content": "建旗凛大将，负弩纷前驱。除此两不能，锄荷则有余。满畦老菘韭，贫犹未饥虚。平生错料事，不到齐王竽。定无相携人，岁晚谁与娱。执杯手欲龟，风雪侵貂褕。破颜划孤啸，郁屈终不舒。危坐发深省，宁若巾柴车。成败未可知，芜我瓜芋区。收身黄觳觫，心迹何裕如。开口不言钱，未害书生迂。闭户聊课诗，政与俗士疏。",
            "comment": ""
        },
        {
            "title": "舟次严陵",
            "content": "人语山相应，舟行岸自移。鱼因寒越隽，鹭到晚犹饥。岁尽难为客，江晴易得诗。渺予烟水阔，何以此行为。",
            "comment": ""
        },
        {
            "title": "次韵郑佥判",
            "content": "诗穷不易办亭材，只恁荒寒处处苔。种秫便当终老去，爱花能有几人来。生前尺足竹三迳，身外无穷水一杯。未必诸贤知此意，柴门虽设不曾开。",
            "comment": ""
        },
        {
            "title": "得家信",
            "content": "云冻窗棂香未残，月欹沙渚角声乾。相思千里梦初断，又是五更霜正寒。客路不知花代谢，家书只报竹平安。诗情却与山如旧，但做吾乡一等看。",
            "comment": ""
        },
        {
            "title": "简刘尉",
            "content": "秋风昨夜起，碧宙已澄穆。肯乘鸡栖车，远过蜗壳屋。纵无二顷秫，亦有两窗竹。喜逢谏议面，未负将军腹。灯寒一夜话，梦破二年读。贫味故自佳，柔蔬雨中绿。",
            "comment": ""
        },
        {
            "title": "元夕",
            "content": "去年人老已苍华，野蔌山醪办咄嗟。到得今年人又老，也无筋力看梅花。",
            "comment": ""
        },
        {
            "title": "陈汤卿致绍梅",
            "content": "林下风流自一家，纵施朱亦不奢华。冷香犹带灞桥雪，不比春风桃杏花。",
            "comment": ""
        },
        {
            "title": "懒庵",
            "content": "坐兀忘书长，睡熟苦夜短。一衲六十年，肘见不渠管。华鲸撼林樾，饭香云子碗。欠伸起卧堂，云何师不懒。",
            "comment": ""
        },
        {
            "title": "答惠牡丹",
            "content": "不识桃花过一年，已甘无分牡丹边。开园肯剪夜栏雨，抱瓮亟分山涧泉。书室乍惊春富贵，草庐谁结酒因缘。如闻花贡今成例，独未时情也自贤。",
            "comment": ""
        },
        {
            "title": "直汀晚望",
            "content": "沙头新雨没潮痕，独立苍茫欲断魂。如以长江限南北，何堪丑虏共乾坤。中年岁月疾飞鸟，旧隐文隐惊夜猿。鸥鹭不能知许事，烟寒袖手与谁论。",
            "comment": ""
        },
        {
            "title": "九日新种梅花开",
            "content": "木叶绿未脱，菊丛黄始华。泛萸几何日，尚觉陶巾斜。寒梅殊不情，矜秋吐奇葩。霜须半含蕾，春{上艹下拱}新茁芽。记初手锄月，垂杨已藏鸦。了无盘错根，但有枯槎牙。真同弃之耳，生意讵可涯。岁行不能半，孤秀则汝喜。眷言抱幽独，乃亦纷竟耶。妨处在岁寒，奚取俗眼夸。盍守虬龙姿，毋污蜂蝶哗。雪霜政凌厉，春自不我遐。",
            "comment": ""
        },
        {
            "title": "又和晦翁棹歌",
            "content": "又撑小艇过前湾，竹外庵居书掩关。桃李无言开未了，春风元自不曾閒。",
            "comment": ""
        },
        {
            "title": "答客问",
            "content": "本自沧浪一钓竿，秋风还我旧沙滩。未论袁圣宜休去，只作刘蕡不第看。书授我犹惭取履，位因人莫便弹冠。不然林下何曾见，灵沏能拈作笑端。",
            "comment": ""
        },
        {
            "title": "次韵赵端明万花园",
            "content": "玉箫吹断知何许，柳径日长娇燕舞。鹤城半掩人未归，数点春愁杏花雨。",
            "comment": ""
        },
        {
            "title": "次韵汪卿",
            "content": "霜洗梅花春满握，夜寒吹老城头角。琐窗砚作离骚香，吐句不教花莫落。裁量要是修月手，我欲追随惭笔阁。平生万事不挂口，爱诗苦未厌溪壑。有人肯筑风骚坛，敢不束甲三距跃。当时只料孤凤凰，不与鸡群同抱啄。拔旗赵壁决此胜，金鼓俄惊自天落。一嗔纵得马辟易，已觉楚歌声四薄。夜光明月以暗投，心甚爱之颜有怍。公诗端似大国晋，玉帛诸侯赖联络。倘令吴楚主夏盟，获麟正恐春秋作。歙州虽小水如练，沤鸟亦知文字乐。此盟定自不可寒，把住梅花更商确。夜窗或许时过从，莫问圣清与贤浊。",
            "comment": ""
        }
    ]
}