{
    "dynasty": "宋",
    "author": "刘拯",
    "poems": [
        {
            "title": "秋霜阁",
            "content": "翰林诗笔振千古，珊瑚照夜横雕梁。高文胜地占江左，我来戴胜初降桑。雨师愤郁欲倾注，气蒸柱礎如迸浆。清风执热逝可濯，定知五月飞秋霜。山盘左右俨环列，赏溪远带摩寒光。苍松怪柏倚层岭，不许桃李参其行。干缠薜荔俯危涧，渴龙矫矫鳞甲张。云生楼宇隐金绿，泉落庭除兰芷芳。虎传老包踞前壁，百兽辟易远我堂。像瞻黄檗若欺魄，智囊岂特降支郎。碧鸡一声破烟雾，静中不觉尘世忙。冥搜穷讨扫俗轨，更开竹径通禅房。荒台谁忆遗民钓，乐土长吟帝子章。避世徵君想岩穴，濯缨孺子思沧浪。临流赋诗情骀荡，万虑不敢愁吾肠。会须畏夏继康乐，青松架壑聊相望。",
            "comment": ""
        },
        {
            "title": "破山八咏·空心潭",
            "content": "碧潭发幽石，萧洒无织尘。寒光湛秋月，有物难比伦。离钩况无鱼，千尺徙垂纶。到此心已空，何用濯吾缨。",
            "comment": ""
        },
        {
            "title": "破山八咏·龙门涧",
            "content": "白龙门巍峰，长涧落千尺。灵泉应奇踪，高连暮云碧。寒影凌苍崖，清流动危石。八月苗正枯，犹能变甘泽。",
            "comment": ""
        },
        {
            "title": "破山八咏·文举塔",
            "content": "圆旨探双林，卮言发南华。万里归一空，谁云正非邪。门影摇青松，曾回贵侯车。犹遗数层塔，岌岌凌飞霞。",
            "comment": ""
        },
        {
            "title": "涵晖阁",
            "content": "胜地清无一点埃，水晶城裹小瑶台。环堤柳弄碧云合，浮岛莲分翠盖来。",
            "comment": ""
        },
        {
            "title": "破山八咏·兴福寺",
            "content": "峨峨乌目山，曾临贵侯宅。重房昔珠翠，峻宇焕金碧。泉激晨霞明，松摇暮云白。宜尔山中人，日轮自朝夕。",
            "comment": ""
        },
        {
            "title": "破山八咏·救虎阁",
            "content": "三昧游深慈，结宇依苍崖。猛虎伏嵬阁，拔箭非忘骸。穷兽虽覆车，危雀犹投怀。况我见已志，而彼犹其侪。",
            "comment": ""
        },
        {
            "title": "破山八咏·御赐钟",
            "content": "大声扣洪钟，万里来彤庭。鸟闲栖影重，星淡云气清。余音绕岩壑，林叶如回惊。有客发深省，尘耳非谩倾。",
            "comment": ""
        },
        {
            "title": "破山八咏·体如塔",
            "content": "妙理悟三伊，巍巍抗奇节。千尺岩下松，萧然独凌雪。珠影虽青黄，月输岂圆阙。危石扬寒泉，至今伴清绝。",
            "comment": ""
        },
        {
            "title": "中峰",
            "content": "蹑径登高亭，天远不敢局。疏帘卷檐花，百里在举目。江横缟带明，山隐螺髻绿。啼鸟破长烟，飞泉漱寒玉。云回猛虎啸，清风绕岩谷。飕飕入青松，古淡琴一曲。倚栏更凝望，斜阳上修竹。欲去还迟迟，胜概那可足。",
            "comment": ""
        },
        {
            "title": "破山八咏·宗教院",
            "content": "妙义传天台，迷云净如扫。初终虽五时，修短自三草。结隐非此峰，获藏亦珍宝。秋来月正圆，独照松已老。",
            "comment": ""
        }
    ]
}