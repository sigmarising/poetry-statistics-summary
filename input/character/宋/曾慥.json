{
    "dynasty": "宋",
    "author": "曾慥",
    "poems": [
        {
            "title": "临江仙",
            "content": "子後寅前东向坐，冥心琢齿鸣鼍。托天回顾眼光摩。张弓仍踏弩，升降辘轳多。三度朝元九度转，背摩双摆扳弩。虎龙交际咽元和。浴身挑甲罢，便可蹑烟萝。",
            "comment": ""
        },
        {
            "title": "巫山",
            "content": "巫山不可见，翠岫几重重。云外藏三岛，江头认九峰。淡烟迷暝色，疏雨浥秋容。目断凝贞路，松风传连宵。",
            "comment": ""
        },
        {
            "title": "调笑/调笑令",
            "content": "玉友。平生旧。相与忘形偏耐久。醉乡径到无何有。莫问区区升斗。人生一笑难开口。为报速宜相就。",
            "comment": ""
        },
        {
            "title": "调笑/调笑令",
            "content": "净友。如妆就。折得清香来满手。一溪湛湛无尘垢。白羽轻摇晴昼。远公保社今何有。怅望东林搔首。",
            "comment": ""
        },
        {
            "title": "题苏养直词翰巨轴",
            "content": "元佑文章绝代无，为盟主者眉山苏。旧闻宗匠为诗匠，今见东湖说后湖。寂寞香山老居士。浩荡烟波古钓徒。澜翻翰墨惊人眼，一段清冰在玉壶。",
            "comment": ""
        },
        {
            "title": "调笑令",
            "content": "佳友。金英辏。陶令篱边常宿留。秋风一夜摧枯朽。独艳重阳时候。剩收芳蕊浮卮酒。荐酒先生眉寿。",
            "comment": ""
        },
        {
            "title": "白帝城",
            "content": "白帝城头路，逶迤一径遥。高堂临峡口，暴水没山腰。隔岸鱼施网，横江铁贯桥。神妃翻覆手，愿赐雨连宵。",
            "comment": ""
        },
        {
            "title": "调笑/调笑令",
            "content": "清友。群芳右。万缟纷披兹独秀。天寒月薄黄昏後。缟袂亭亭招手。故山千树连云岫。借问如今安否。",
            "comment": ""
        },
        {
            "title": "沔鄂",
            "content": "渺渺阳台去，茫茫鹦鹉洲。干戈迷大别，烟雨瞑南楼。",
            "comment": ""
        },
        {
            "title": "到夔州",
            "content": "众水归三峡，悠悠万古情。白盐无路到，赤甲罕人行。西瀼泉尤胜，东屯谷有名。丰年公事少，饱暖荷恩荣。",
            "comment": ""
        },
        {
            "title": "句",
            "content": "秋风三度发孤妍，扑面幽香十里传。",
            "comment": ""
        },
        {
            "title": "句",
            "content": "云连三峡苍茫外，人在千峰紫翠间。",
            "comment": ""
        },
        {
            "title": "浣溪沙",
            "content": "别样清芬扑鼻来。秋香过後却追回。博山轻雾锁崔嵬。珍重芗林三昧手，不教一日不花开。暗中错认是江梅。",
            "comment": ""
        }
    ]
}