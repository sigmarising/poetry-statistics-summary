{
    "dynasty": "宋",
    "author": "释可湘",
    "poems": [
        {
            "title": "偈颂一百零九首",
            "content": "灌顶云收，峨眉月昼。父翁一片肝肠，宛如生铁铸就。弟应兄呼，全机漏逗。苏州菱，邵伯藕。",
            "comment": ""
        },
        {
            "title": "偈颂一百零九首",
            "content": "胸摩卐字，弄假像真。槨示双趺，弄真像假。柳垂金线舞春风，演说涅槃犹未罢。",
            "comment": ""
        },
        {
            "title": "颂古十四首·七处徵心",
            "content": "七处徵它天外天，毫光直射阿难肩，瞿昙忒煞怜儿切，逼得鲇鱼上竹竿。",
            "comment": ""
        },
        {
            "title": "偈颂一百零九首",
            "content": "言中彼此带幽玄，尽向言中辨正偏。孤负一条官驿路，茫茫沉在月明前。",
            "comment": ""
        },
        {
            "title": "偈颂一百零九首",
            "content": "见鞭影而行已非良马，听板声打坐岂是禅流。参须自参，悟须自悟。少林孤坐接神光，更无一句闲言语。",
            "comment": ""
        },
        {
            "title": "朝阳穿破衲赞",
            "content": "雨铁在手，横穿竖穿插。劄不入处，日轮升天。",
            "comment": ""
        },
        {
            "title": "达磨赞",
            "content": "一无圣，二不识，忠言逆耳投江北。入水见长人，梁王方失色。千古万古空相忆。",
            "comment": ""
        },
        {
            "title": "颂古十四首·鹫岭拈花",
            "content": "灵山结舌举花枝，迦叶难瞒展笑眉。接响承虚到今日，儿孙棒喝竞交驰。",
            "comment": ""
        },
        {
            "title": "文殊赞",
            "content": "七佛命之为师，法王称之为子。五时开演，始终辅赞世尊。三昧常行，谈笑发挥龙女。曾现百千妙相，迦叶椎不能举。自言我真文殊，其科是甚伴侣。",
            "comment": ""
        },
        {
            "title": "偈颂一百零九首",
            "content": "老瞿昙，没碑记。占慈氏机先，埋通天界至。也须还我坐具地。",
            "comment": ""
        },
        {
            "title": "偈颂一百零九首",
            "content": "南来北来，上载下载。赵州老儿，法久成弊。三峰建个门庭，除此别无体制。任是宿觉经过，也只一样看等。分什么南赡部洲，北郁单越，西瞿耶尼，东弗于逮。",
            "comment": ""
        },
        {
            "title": "偈颂一百零九首",
            "content": "几次淘澄，半生熬炼。直教气息全无，脱体精明自现。粗细短长突出难辨。不是心，不是佛，不是物，分晓一团银绣线。",
            "comment": ""
        },
        {
            "title": "偈颂一百零九首",
            "content": "净倮倮，赤洒洒。婷娉柳底花间，依约风前下。僧繇妙笔难描画。",
            "comment": ""
        },
        {
            "title": "偈颂一百零九首",
            "content": "药山索盐，云岩奉马。父子一家，风流儒雅。我也有个木扑，亦要辊上辊下。沙弥在麽，出手不来，还成滞货。",
            "comment": ""
        },
        {
            "title": "偈颂一百零九首",
            "content": "乾纸燃，漏灯盏，茫茫蹉过人何限。当头点出许谁看，三世如来同个眼。",
            "comment": ""
        },
        {
            "title": "偈颂一百零九首",
            "content": "追忆仙游辇未还，特输忠赤举风幡。制开玉殿黄金锁，最忌当头触圣颜。",
            "comment": ""
        },
        {
            "title": "偈颂一百零九首",
            "content": "一大藏教，了无关钥。奇峰峨峨，幽石落落。拨转机轮话已行，到底不留元字脚。",
            "comment": ""
        },
        {
            "title": "问庵",
            "content": "撞入柴门扣有麽，赵州用打不防家。依前只把拳头竖，未必蒿汤当得茶。",
            "comment": ""
        },
        {
            "title": "偈颂一百零九首",
            "content": "日月如梭，光阴似箭。目前一机，万化千变。甚处见得，西风一阵来，落叶两三片。",
            "comment": ""
        },
        {
            "title": "九岩常住请赞",
            "content": "单丝作线，独掌打拍。乞讨样画猫儿，令一般体格。搅得蒙泉彻底浑，领边那免千斤轭。",
            "comment": ""
        },
        {
            "title": "偈颂一百零九首",
            "content": "语是谤，默是诳。语默向上一机，佛祖闻而胆丧。曾郎辊三个木扑，德山挥一条白棒。尽是弄精魂，呈影像。何似脚指筑著，挨门拶著。卷帘见著，堪作衲僧榜样。一声鹤唳千峰上。",
            "comment": ""
        },
        {
            "title": "偈颂一百零九首",
            "content": "如来禅与祖师心，不在灵山及少林。日转柳阴莲沼静，乱蝉呜咽众蛙嗂。",
            "comment": ""
        },
        {
            "title": "偈颂一百零九首",
            "content": "嗟末法，恶时世。谕之向上关。略不点头。说及龙华会，何曾抽采。但见埯撒花萦苗米，恼得头白，逼得面黄。留香一钵饭，浑是皱眉粮。今岁上供银未解，来年新底又催纲。归堂快合休粮方。",
            "comment": ""
        },
        {
            "title": "拾得赞",
            "content": "磨墨趱人下笔，肚里难禁技痒。频频转脑回头，不知失了白象。",
            "comment": ""
        },
        {
            "title": "偈颂一百零九首",
            "content": "药山久不上堂，石中蕴玉。院主率先启请，眼里无珠。昧一已而且从，误三军尤可悯。大似{左鸟右葴}{左鸟右葴}鸟守空池，鱼从脚下过，{左鸟右葴}{左鸟右葴}总不知。",
            "comment": ""
        },
        {
            "title": "偈颂一百零九首",
            "content": "触目未尝无，临机道什么。钱是足陌，物是定价。坐破七个蒲团，卷帘方见天下。千里追风非骏马。",
            "comment": ""
        },
        {
            "title": "观音赞",
            "content": "观以耳观，听以眼听。道不虚行，谷不虚应。施无畏之力，灭烦恼之病。与诸佛同一慈心，与群生共一悲命。若非菩萨超越世出，世间焉能获二殊胜。",
            "comment": ""
        },
        {
            "title": "偈颂一百零九首",
            "content": "岸柳骎骎绿，岩花渐渐红。摩胸一段义，舒卷在春风。分明点与诸人了，切忌朦胧在梦中。",
            "comment": ""
        },
        {
            "title": "偈颂一百零九首",
            "content": "衲子奔相看，相看莫相岁。饮水须贵脉，入门富弁生。问讯时，揖茶处，总为诸人开活路。若是谢三郎，扬眉便归去。",
            "comment": ""
        },
        {
            "title": "颂古十四首·文殊领众问疾",
            "content": "望见毗耶彼上人，十中有九丧精魂。只消一个浑仑石，打破群贤不二门。",
            "comment": ""
        },
        {
            "title": "马郎妇赞",
            "content": "携鱼篮，呈粉面，勾动马家郎，眼花山影转。七轴莲经念到头，乞与黄金骨一串。",
            "comment": ""
        },
        {
            "title": "偈颂一百零九首",
            "content": "一年十二月，过了无多日。乃事竟如何，茫然黑似漆。休休休，空悠悠，前许多时何处去，大寒然后索衣裘。",
            "comment": ""
        },
        {
            "title": "拾得赞",
            "content": "生苕箒，提在手。放下绝诸尘，转扫复转有。松门十里春如昼。",
            "comment": ""
        },
        {
            "title": "忙古参政造金塔盛舍利",
            "content": "撒下摩泥六七颗，涌高窣堵十三层。分明一点钧心现，岂是黄金炼得成。",
            "comment": ""
        },
        {
            "title": "偈颂一百零九首",
            "content": "朱行军威掩万众，特露太阿。济上座气盖诸方，不顾性命。选佛若无如是眼，宗几争得到于今。",
            "comment": ""
        },
        {
            "title": "偈颂一百零九首",
            "content": "十方同聚会，瞎驴趁大队。个个学无为，眉上更安眉。此是选佛场，屎窖立封疆，心空及第归。",
            "comment": ""
        },
        {
            "title": "偈颂一百零九首",
            "content": "一阳生，飘瑞雪，唤转鳌山底时节。铁树开琼花，乌龟变白鳖，普贤眼里重添屑。",
            "comment": ""
        },
        {
            "title": "维摩赞",
            "content": "谙菩萨之法式，现居士之仪形，妆如来名。跳下妙喜世界，悯众生苦，示疾毗耶离城。万化出於神变，一喙犹如建翎。洎扣不二之法，何得默而无声。",
            "comment": ""
        },
        {
            "title": "偈颂一百零九首",
            "content": "黄檗打临济，义出丰年。兴化赶克宾，虾为子屈。其功盖代，保要重论。一火铸成金弹子，棒头敲出玉麒麟。",
            "comment": ""
        },
        {
            "title": "偈颂一百零九首",
            "content": "集云法令不徒施，趁起丹山白凤儿。昨夜已飞霄汉去，平明空撼碧梧枝。",
            "comment": ""
        },
        {
            "title": "偈颂一百零九首",
            "content": "洞山首座吃果子，开口落空亡。雪峤两堂吞栗蓬，分头张意气。衲僧家，手是秤，眼是秤，轻也知，重也知。半斤八两，毫发无亏。争奈未明三八九，难辨力希。",
            "comment": ""
        },
        {
            "title": "偈颂一百零九首",
            "content": "石说法，不谈禅。句句皆含妙，明明不在言。难将耳听，只贵心传。此外别求玄路入，洛阳桥上望长安。",
            "comment": ""
        },
        {
            "title": "偈颂一百零九首",
            "content": "拶透大圆觉，平地沉山岳。翻笑刻舟人，无绳徒自缚。",
            "comment": ""
        },
        {
            "title": "偈颂一百零九首",
            "content": "前时向者里抽钉拔楔，而今却要添钉著楔。前时向者里解粘去缚，而今却要添绳加索。",
            "comment": ""
        },
        {
            "title": "布袋赞",
            "content": "破布袋，甚奇特。背负肩驼，不肯抛掷。只知入水去求人，争奈脚跟浮逼逼。",
            "comment": ""
        },
        {
            "title": "偈颂一百零九首",
            "content": "冬节前后，砂飞石走。忽忆沩山两凤毛，进前退后扬家丑。毕竟九岩作麽生，面南看北斗。",
            "comment": ""
        },
        {
            "title": "偈颂一百零九首",
            "content": "祖翁阃域，扑地掀天。亲切一回打透，不妨垂手入廛。",
            "comment": ""
        },
        {
            "title": "偈颂一百零九首",
            "content": "一释迦，二元和，三佛陀。阿呵呵，团栾且唱太平歌。",
            "comment": ""
        },
        {
            "title": "颂古十四首·香严上树",
            "content": "上树垂机值虎头，自知覆水已难收。犹能觌面呵呵笑，转却三春作九秋。",
            "comment": ""
        },
        {
            "title": "偈颂一百零九首",
            "content": "赵州转藏，动必全真。婆子开缄，语惊时听。从前汗马无人识，只要重论盖代功。",
            "comment": ""
        },
        {
            "title": "佛光法师真相致藏主请赞",
            "content": "僧中英，教中杰。挂宋朝金襕，肆台衡木舌。如天河翻，如岩石裂，萎花风扫雨新奇，电影已收雷未绝。若是五逆儿郎，见彻明彻描邈得彻。信知这老和尚，已说今说当如是说。白云推出团团月。",
            "comment": ""
        },
        {
            "title": "偈颂一百零九首",
            "content": "幽壑鼓寒涛，霜林木叶飘。普通年远事，历历在今朝。",
            "comment": ""
        },
        {
            "title": "颂古十四首·八还辩风",
            "content": "还还还后更远还，一个闲人天地间。昨夜大虫遭虎咬，皮毛落尽体元斑。",
            "comment": ""
        },
        {
            "title": "偈颂一百零九首",
            "content": "建法幢，立宗旨。既承师训，合听官差。且宗旨法幛作麽生建立。行船同一命，方屯飞虎於江心。打鼓召三军，又布长蛇於雪岭。海宇顿清犹带甲，心王新睹始休兵。",
            "comment": ""
        },
        {
            "title": "偈颂一百零九首",
            "content": "吴山青，越山青。揖让分宾主，低昂见弟兄。中间一句，风静潮平。满堂皆顾陆，捉笔画难成。",
            "comment": ""
        },
        {
            "title": "出山相赞",
            "content": "峭巍巍，孤迥迥。弃王宫，栖雪岭。分明冻得眼生星，幡然踏破千峰顶。",
            "comment": ""
        },
        {
            "title": "寒山赞",
            "content": "一见重岩壁立，挺然气宇争高。默默思量觅句，可怜走却金毛。",
            "comment": ""
        },
        {
            "title": "示禅客",
            "content": "启咨和尚意如何，一句相酬早事多。问未绝声犹不问，不知鹞子过新罗。",
            "comment": ""
        },
        {
            "title": "偈颂一百零九首",
            "content": "仰天湾下，喝石岭头。昔年落赚，覆水难收。当堂称父子，背面是冤仇。影也不愿再见，岂料界随相逐同到福州。莫莫莫，休休休。粗香强撮土，说破不为雠。",
            "comment": ""
        },
        {
            "title": "示众",
            "content": "别传一脉涨曹溪，万法都来和不齐。叶落归根至今日，江南犹有鹧鸪啼。",
            "comment": ""
        },
        {
            "title": "布袋赞",
            "content": "未下生，先行脚。袋却乾坤，簸弄自若。一汀流水白漫漫，杖子何曾探得著。",
            "comment": ""
        },
        {
            "title": "偈颂一百零九首",
            "content": "沩仰两爷儿，采茶机对机。只知呈体用，不觉露枪旗。正值风和日暖，何妨把手同归，子规啼破已多时。",
            "comment": ""
        },
        {
            "title": "偈颂一百零九首",
            "content": "分朝三月十五，眨眼又见春暮。尺璧难酬寸阴，白日岂宜虚度。可怜杜宇一声声，啼得血流无用处。",
            "comment": ""
        },
        {
            "title": "偈颂一百零九首",
            "content": "光境易消磨，看看中夏过。长连床上客，本分事如何。本分事，没回互。石梯侍者曾有言，某甲实是上堂去。",
            "comment": ""
        },
        {
            "title": "思惟相赞",
            "content": "声以眼闻，色以耳见。万法融通，六根互换。作是思惟时，十方佛皆现。",
            "comment": ""
        },
        {
            "title": "偈颂一百零九首",
            "content": "我此震旦人，到底少意气。放伊过界来，波涛起平地。直指单传，有甚巴鼻。神光因为这些，著了娘生只臂。是旃檀，是驴屎。等闲一嗅脑门开，二十八代西天记。",
            "comment": ""
        },
        {
            "title": "送珙首座归温州",
            "content": "江月松风何处无，戒珠心印强名模。烦君归问老真觉，因甚阇梨气不除。",
            "comment": ""
        },
        {
            "title": "偈颂一百零九首",
            "content": "春山叠乱青，春水湛虚碧。豁开楼阁门，分身千百忆。一念差，云羃羃，善财无路寻知识。",
            "comment": ""
        },
        {
            "title": "达磨赞",
            "content": "万里见梁王，无风波浪起。不得一茎芦，几乎沉杀你。",
            "comment": ""
        },
        {
            "title": "偈颂一百零九首",
            "content": "心不是佛，智不是道。唯此一味，如何寻讨。赤水得之非珍，昆岗拾来非宝。寒山子，曾了了。微风吹幽松，近听声愈好。",
            "comment": ""
        },
        {
            "title": "对月了残经赞",
            "content": "黑荳未芽，朝数暮数。开得眼来，月圆当户。",
            "comment": ""
        },
        {
            "title": "偈颂一百零九首",
            "content": "佛祖眼晴，衲僧命脉。触境遇缘，单重交拆。桃花红，李花白。",
            "comment": ""
        },
        {
            "title": "偈颂一百零九首",
            "content": "顽钝以此销鎔，偏涉以此弹击。直中曲，曲中直。老卢不会，达磨不识。",
            "comment": ""
        },
        {
            "title": "颂古十四首·有句无句",
            "content": "有句无句藤倚树，大似旱天开水路。正当树倒与藤枯，看看平地波涛注。",
            "comment": ""
        },
        {
            "title": "偈颂一百零九首",
            "content": "两肩担不起，压倒世间人。觌体常现前，知他是什么。纵使六阴塞户，无欠亦无余。假饶一气转钧，同明复同暗。瞿昙广说，达磨直指。诘其端由，全没巴鼻。蓦见阳生第一爻，九九元来八十二。",
            "comment": ""
        },
        {
            "title": "偈颂一百零九首",
            "content": "二月春将半，夭桃盛放花。灵云归去后，香艳落谁家。只如道直至如今更不疑，遇饭吃饭，遇茶吃茶。",
            "comment": ""
        },
        {
            "title": "偈颂一百零九首",
            "content": "腊月五，无别语。握起须弥槌，打动虚空鼓。五日风，十日雨，圣人作而万物睹。",
            "comment": ""
        },
        {
            "title": "偈颂一百零九首",
            "content": "今朝五月五，及时道一句。无山可采药，有水堪竞渡。江心如许大龙舟，聚集梢郎同驾御。彼岸不著，此岸不居。只个中流，住无所住。机先夺得锦标归，石女木人争起舞。",
            "comment": ""
        },
        {
            "title": "偈颂一百零九首",
            "content": "摩竭陀国，亲行此令。从上以来，孰敢违命。",
            "comment": ""
        },
        {
            "title": "颂古十四首·魔王问金刚齐菩萨",
            "content": "千年相逐太无知，你道金刚齐是谁。如是住时休说破，从教老汉自生疑。",
            "comment": ""
        },
        {
            "title": "净社庄长老请赞",
            "content": "似真非真，似假非假。远远描邈将来，双眉移在眼下。谁其为之，西山净社，切忌认驴而作马。",
            "comment": ""
        },
        {
            "title": "偈颂一百零九首",
            "content": "眼若不睡，诸梦自除。心若不异，万法一如。佛也无，魔也无，今朝五月五，何用钉桃符。",
            "comment": ""
        },
        {
            "title": "偈颂一百零九首",
            "content": "拨尘见佛，佛亦是尘。山僧脚布作炊巾，眼不见为净。",
            "comment": ""
        },
        {
            "title": "颂古十四首·升座说法",
            "content": "当堂据坐宝花床，真相从来本自黄。百万参徒谁不见，何须重把紫金妆。",
            "comment": ""
        },
        {
            "title": "偈颂一百零九首",
            "content": "撞出妨胎海岳昏，指天指地若无人。年年倾尽西湖水，难洗耳恭听瞿昙满面尘。",
            "comment": ""
        },
        {
            "title": "偈颂一百零九首",
            "content": "门外门内，一时分付。若是俊流，何必重举。",
            "comment": ""
        },
        {
            "title": "偈颂一百零九首",
            "content": "直下便瞥，炎天降雪。当今蹉者一回，前面煞有酷热。那堪铁弹铸未成，腊八冰不结。且过六月七月八月，更听松风动寥泬。",
            "comment": ""
        },
        {
            "title": "偈颂一百零九首",
            "content": "劄住智者颊舌，剖出达磨骨髓。长剑倚天，寒光焰焰。",
            "comment": ""
        },
        {
            "title": "偈颂一百零九首",
            "content": "瞿昙出母胎，胆志大如斗。方学小儿行，便作狮子吼。水在湖，杓庆手，乘时荡向无何有。也胜云门老古锥，药囊空掉丧车后。",
            "comment": ""
        },
        {
            "title": "偈颂一百零九首",
            "content": "凌霄队里，昔曾合火分贓。小朵峰前，善贾不停死货。横身那畔，鹘眼迷踪。归根深得旨，落叶舞西内。",
            "comment": ""
        },
        {
            "title": "寄秀峰乌石长老",
            "content": "三年鱼雁杳相闻，闽浙虽分意不分。几度临风揩老眼，冷看乌石岭头云。",
            "comment": ""
        },
        {
            "title": "偈颂一百零九首",
            "content": "九日正当期，登高报众知。黄花到处有，岂独在东篱。难逢美景，采出一枝。触目无人明此意，何妨自插满头归。",
            "comment": ""
        },
        {
            "title": "灵照女赞",
            "content": "抛世业，蹈玄机。阿爷无藉赖，女子更顽皮。情知未若贫而乐，特故沿街卖笊篱。",
            "comment": ""
        },
        {
            "title": "偈颂一百零九首",
            "content": "重阳节，何可说。篱菊新开剪剪金，霜柑微露团团月。元亮攒眉回去见境生情，闽王特地缄来弄巧成拙。处处登高看不彻。",
            "comment": ""
        },
        {
            "title": "偈颂一百零九首",
            "content": "平明始立秋，冷已到山头。谈风说露兮蜩蝉嘒急，咏砌吟墙兮蟋蟀声浮。不作佛法商量，不作时景话会。观世音菩萨将钱买胡饼，放下手却是生铁一块。",
            "comment": ""
        },
        {
            "title": "偈颂一百零九首",
            "content": "□□□□理机梭，遍向园林织绮罗。唯有黄鹂知此意，才方偷眼又春过。",
            "comment": ""
        },
        {
            "title": "偈颂一百零九首",
            "content": "咬定牙关，全提杀活。刳文殊胫，拔维摩乔石晚有一机，不说不说。",
            "comment": ""
        },
        {
            "title": "高峰妙长老顶相沈一居士请赞",
            "content": "去却一，拈得七。拶破疑团，咄咄咄。跳上天目山，据却狮子窟。返掷有余态，江湖声响出。且喜吾家有此郎，赛过天下大禅佛。",
            "comment": ""
        },
        {
            "title": "偈颂一百零九首",
            "content": "翻达出头来，卖弄丑举止。云门打不杀，德山呵不起。晓间园里听莺啼，昔日毗岚今宛尔。",
            "comment": ""
        },
        {
            "title": "自赞",
            "content": "谓是绝岸，眼里著楔。谓非绝岸，水中捞月。描不成，见不彻，分明头戴雪山雪。",
            "comment": ""
        },
        {
            "title": "偈颂一百零九首",
            "content": "黄面老，初成道，夸诧一场相鼓倒。雪岭峨峨雪未消，星河湛湛星犹皎皎。诸人冷地眼开时，莫似贫儿拾得宝。",
            "comment": ""
        },
        {
            "title": "偈颂一百零九首",
            "content": "多处添，少处减。家常用度，文不加点。",
            "comment": ""
        },
        {
            "title": "雪岩",
            "content": "片片不於他处落，当阳突出险崖机。此时筑著聱禅客，卒急庞公未得归。",
            "comment": ""
        },
        {
            "title": "偈颂一百零九首",
            "content": "一劄当头，无咽喘气，大钧揪物，易地生春。佛祖都来听处分。",
            "comment": ""
        },
        {
            "title": "自赞",
            "content": "冲开碧落，攧碎断崖。个般标致，其谁与偕。咦。",
            "comment": ""
        },
        {
            "title": "偈颂一百零九首",
            "content": "东家点灯，古家暗坐。一样元宵，生涯各做。暗坐底默默提撕，点灯者明明照破。",
            "comment": ""
        },
        {
            "title": "偈颂一百零九首",
            "content": "祖翁活业，无减无增。纵不挨究，亦自分明。古田蓄水重重绿，野烧迎春渐渐青。",
            "comment": ""
        },
        {
            "title": "偈颂一百零九首",
            "content": "开天门，闢地户。震法雷，击法鼓。",
            "comment": ""
        },
        {
            "title": "颂古十四首·经题{中八两边各一点}",
            "content": "不向经头识本真，纸堆讨甚法王身。未开梵夹承当去，免作循行数墨人。",
            "comment": ""
        },
        {
            "title": "偈颂一百零九首",
            "content": "风不来，树不动。沩仰父子，互呈体用。三十乌藤话已行，万牛回首丘山重。",
            "comment": ""
        },
        {
            "title": "船子赞",
            "content": "药山之子石头孙，饥过心荒浪里奔。得个锦鳞如许大，看来当与道吾分。",
            "comment": ""
        },
        {
            "title": "一山",
            "content": "万机俱罢口门缄，唤作如如落二三。拶得通身归峭壁，善财不到别峰参。",
            "comment": ""
        },
        {
            "title": "寒山赞",
            "content": "一句子，少机杼。作是思惟时，吾心在何许。芭蕉叶上三更雨。",
            "comment": ""
        },
        {
            "title": "偈颂一百零九首",
            "content": "薄福住常云，生涯只任真。灯笼悬露拄，北斗对南辰。法法皆依位，机机合见人。大家齐努力，扶起破沙盆。",
            "comment": ""
        },
        {
            "title": "偈颂一百零九首",
            "content": "黄面老汉，至死脱空。分明病背，特故摩胸。当日无人知此意，年年花鸟诉春风。",
            "comment": ""
        },
        {
            "title": "偈颂一百零九首",
            "content": "心王宁，六国清。百川潮落，四海浪平。其如轇轕情尘，当遵古佛制，若也沉昏道眼，还待腊八冰。心王辽邈，孰睹其形。记得柏岩问洞山，观察使姓什么，不委他姓。名什么，不委他名。殆传尊贵语，举目隔神京。相留过夏，曲徇人情。往往都来欠一程。",
            "comment": ""
        },
        {
            "title": "偈颂一百零九首",
            "content": "金乌飞，玉兔驰。归来重会面，动是隔年期。鼻头生廿元如旧，三昧依前各不知。",
            "comment": ""
        },
        {
            "title": "颂古十四首·院主问病",
            "content": "拨开日面与月面，彷佛前三及后三。病在膏肓重爝艾，昏兜院主可无惭。",
            "comment": ""
        },
        {
            "title": "布袋赞",
            "content": "兜率宫，长汀市，逆行顺行，谁弗识你。有些滞货不能藏，到处逢人乱拈起。",
            "comment": ""
        },
        {
            "title": "偈颂一百零九首",
            "content": "清明前，寒食后，处处扫松，家爱插柳。祖意甚分明，茫然不知有。三皇冢上绝人游，芳草连天髑髅吼。",
            "comment": ""
        },
        {
            "title": "真觉赞",
            "content": "德山全其颠，岩头插其尾。逼成一个老於菟，两眼眈眈没牙齿。",
            "comment": ""
        },
        {
            "title": "偈颂一百零九首",
            "content": "不是心，亦非佛。玉兔东升，金乌西没。循环不暂停，究竟知何物。那个男儿腕力强，一槌击碎精灵窟。",
            "comment": ""
        },
        {
            "title": "偈颂一百零九首",
            "content": "大藏小藏，尽从者里流出。放去千灯万焰，收来一月当天。只如不收不放一句作麽生判断，上元定是正月半。",
            "comment": ""
        },
        {
            "title": "大维那求颂",
            "content": "仰山推枕玩娇儿，等是机前展大悲。何必换头呈素面，重堆脂粉画蛾眉。",
            "comment": ""
        },
        {
            "title": "偈颂一百零九首",
            "content": "初三十一，中九下七。今朝部入书云笔，大书特书兼屡书，祖师两眼黑如漆。",
            "comment": ""
        },
        {
            "title": "偈颂一百零九首",
            "content": "东去西去，南来北来。铜头铁额，马面驴腮。毫端上打{左足右孛}跳，灯影里舞三台。演福且搭个样子，耍得好亲见一回，睡眼朦胧擘不开。",
            "comment": ""
        },
        {
            "title": "偈颂一百零九首",
            "content": "春日迟迟，春花烂烂。般若灵光，显然无间。捏不聚兮拨不散。",
            "comment": ""
        },
        {
            "title": "偈颂一百零九首",
            "content": "始见桃花李花，又见榴花藕花。金色头陀，已归鸡足，灵云老子，杳隔天涯。安得风流出当家。",
            "comment": ""
        },
        {
            "title": "石壁",
            "content": "喝不开兮凿不开，春风几度长莓苔。赵州拄杖虽粗粝，未必亲曾靠著来。",
            "comment": ""
        },
        {
            "title": "石溪和尚顶相柏堂请赞",
            "content": "咄者老和尚，可煞慈悲相。清影落人间，香名透天上。弹瑕颣於八方，迪精明於万象。石骨崚嶒，溪光荡漾。一笔传来，众工绝唱，凌霄峰顶堆青嶂。",
            "comment": ""
        },
        {
            "title": "送小师心印游方",
            "content": "自从落脚出娘胎，一印何曾打失来。满目春山春水绿，重重绵缝为谁开。",
            "comment": ""
        },
        {
            "title": "偈颂一百零九首",
            "content": "娑罗双树间，瞿昙展会睡。一睡二千年，而今醒也未。醒了也，足观瞻。山花开似锦，涧水湛如蓝。",
            "comment": ""
        },
        {
            "title": "偈颂一百零九首",
            "content": "世事悠悠，美景难留。不可寝於长夜，须来共赏中秋。天宇净，桂花浮。一片月生海，几家人上楼。",
            "comment": ""
        },
        {
            "title": "偈颂一百零九首",
            "content": "太白峰头月，寒泉水底灯。清光分上下，千进而恰同明。一点不来翻夜雨，难谩迦叶老师兄。",
            "comment": ""
        },
        {
            "title": "观音赞",
            "content": "声色海中，随波发现。驾一叶之优昙，开普门之方便。洛伽山，慈悲岸，无十万亿国之远。",
            "comment": ""
        },
        {
            "title": "杭州普圆庵请赞",
            "content": "花插不萌枝，衣披无缝袄。百万人前辊绣扑，八十翁翁忘却老。挨开千圣门，乾坤只反一毛吞。拶透长安道，净秽不禁苕箒。当年曾蹈须弥卢，而今觉见众山小。布丹青，打之绕，猫儿洗面自道好。",
            "comment": ""
        },
        {
            "title": "偈颂一百零九首",
            "content": "江上山，山上寺。门对斗城开，东西分两序，总不得动著。得法住法位，世间相常住。",
            "comment": ""
        },
        {
            "title": "自赞",
            "content": "我本无此相，硬画个模样。譬夫天台华顶峰，阴晴显晦几般状。顾陆妙丹青，也只写不像。写得像，望他顶{左宁右页}头，何啻四万八千丈。",
            "comment": ""
        },
        {
            "title": "颂古十四首·临济三顿棒",
            "content": "三番痛棒打驴腰，直往高安一款招。急水滩头翻巨浪，信知家富小儿骄。",
            "comment": ""
        },
        {
            "title": "偈颂一百零九首",
            "content": "巾子峰头云开云合，龙翔江上潮落潮平。师承底事，的的分明。风前不必兄呼弟，见后毋劳弟应兄。",
            "comment": ""
        },
        {
            "title": "偈颂一百零九首",
            "content": "了了无言，蓦胸一拳。蜃江水急，不许泊船。",
            "comment": ""
        },
        {
            "title": "独山",
            "content": "雨洗风磨孤迥迥，树凋弃落峭巍巍。惟兹一事无兼带，泽广如何掩得伊。",
            "comment": ""
        },
        {
            "title": "赞真觉像化姜布",
            "content": "吃德山恶辣，耐同参逼拶。荡除露布葛藤，直得水底火发。阿刺刺，夫是之谓真觉菩萨。",
            "comment": ""
        },
        {
            "title": "偈颂一百零九首",
            "content": "雪山高几何，矗在天表。咄哉竺土仙，六年登不到。登得到，绝之绕，背手摘南辰，下视众峰小。",
            "comment": ""
        },
        {
            "title": "偈颂一百零九首",
            "content": "中秋令节，升堂指月。眨得眼来，楚天空阔。",
            "comment": ""
        },
        {
            "title": "偈颂一百零九首",
            "content": "身不离座，座不离身。须弥灯王，又是何人。老业抬脚重斤。",
            "comment": ""
        },
        {
            "title": "偈颂一百零九首",
            "content": "十方国土中，惟有一乘法。如何是一乘法，梅雨过，芰荷香，薰风殿阁生微凉。",
            "comment": ""
        },
        {
            "title": "偈颂一百零九首",
            "content": "摩胸告，展脚示。有来由，没巴鼻。佛灭二千年，比丘少惭愧。",
            "comment": ""
        },
        {
            "title": "偈颂一百零九首",
            "content": "傍家觅佛，著相参禅。何异钓鱼於山上，听水於炉边。三冬今去一，眨眼过残年。翻思少室庭前雪，惟有神光得正传。",
            "comment": ""
        },
        {
            "title": "偈颂一百零九首",
            "content": "未举念，周游华藏。未下足，超越毗卢。若道一法在门外，笑倒文殊。",
            "comment": ""
        },
        {
            "title": "空谷",
            "content": "者畔才呼那畔应，万千樵子逐虚声。探寻直是无踪迹，只见青山青又青。",
            "comment": ""
        },
        {
            "title": "海南",
            "content": "大地山河滚浪花，丙丁童子眼瞇{左目右麻}。回头打得重溟透，赤脚波斯进象牙。",
            "comment": ""
        },
        {
            "title": "颂古十四首·双林入灭",
            "content": "覆水难收满竺峰，如何临死更摩胸。说无说有成生灭，并付春风一梦中。",
            "comment": ""
        },
        {
            "title": "寄神光末宗和尚",
            "content": "万太神光涤世昏，莫知谁信有乾坤。三山眼底多尊宿，那个来敲老观门。",
            "comment": ""
        },
        {
            "title": "玄沙赞",
            "content": "换却头颅脱谢家，南台江上足生涯。烂脓滴滴无人会，笑倒白蘋红蓼花。",
            "comment": ""
        },
        {
            "title": "偈颂一百零九首",
            "content": "繁怜纸撚揾无油，将底光辉古荡湫。今日元宵时节至，也还水上挂灯扑。",
            "comment": ""
        },
        {
            "title": "偈颂一百零九首",
            "content": "象骨飞冰片，鳌山吃雪团。家风严冷甚，觑著骨毛寒。声价腾今耀古，馨香炙地薰天。年年不断一炉烟。",
            "comment": ""
        },
        {
            "title": "谢送圆照和尚法衣",
            "content": "迦叶师兄守底衣，四边将见逐云飞。雪峰知是吾家物，合掌低头捧取归。",
            "comment": ""
        },
        {
            "title": "偈颂一百零九首",
            "content": "三声鼎盖普门开，苦海劳生唤不回。九十春光今又光，空飞花片点莓苔。",
            "comment": ""
        },
        {
            "title": "颂古十四首·外道问佛",
            "content": "鞭影非惟示阿难，敲空作响孰知还。当时未必皆良马，应妒清风起亦幡。",
            "comment": ""
        },
        {
            "title": "枕肱轩",
            "content": "全向放倒恣憨痴，肘臂分明曲向谁。更要梦中重说梦，我无木枕可来推。",
            "comment": ""
        },
        {
            "title": "偈颂一百零九首",
            "content": "无门之门面得门而入，无意之意须得意而通。一扇西兮一扇东。",
            "comment": ""
        },
        {
            "title": "偈颂一百零九首",
            "content": "烟树斫开，晓月挂檐。嘶木马岭云耕罢，春风吹雨。吼泥牛声前，领会无差。共乐法，喜禅悦，打刀须是邠州铁。",
            "comment": ""
        },
        {
            "title": "净庵居士求颂",
            "content": "不书心字涴窗门，玉混泥沙体自分。万虑顿忘诸秽息，碧天无滓水无痕。",
            "comment": ""
        },
        {
            "title": "颂古十四首·世尊隆生",
            "content": "右胁翻身已怪哉，那堪便解舞三台。做模打样无端甚，宁免傍观臭口开。",
            "comment": ""
        },
        {
            "title": "偈颂一百零九首",
            "content": "春雪满空来，触处似花开。不知园里树，那个是真梅。",
            "comment": ""
        },
        {
            "title": "圆照和尚顶相奚翁请赞",
            "content": "一笔传来，是何形状。彷佛宸封老树王，亭亭撑出凌霄上。无些子枝叶，有十分气量，端的丛林之榜样。",
            "comment": ""
        },
        {
            "title": "偈颂一百零九首",
            "content": "大公枢机，中流砥柱。归于掌握，当见设施。",
            "comment": ""
        },
        {
            "title": "偈颂一百零九首",
            "content": "一脚跨西天，只履驻东土。缺齿老臊胡，自来行阔步。儿孙遍地觅踪由，长忆年年十月五。嗈嗈兮寒雁鸣云，凛凛兮霜风袭户。",
            "comment": ""
        },
        {
            "title": "偈颂一百零九首",
            "content": "空中一片云，起灭浑无定。或要下笔书，或要用钉钉。竹杖拈来画断休，免得年年为话柄。",
            "comment": ""
        },
        {
            "title": "送证侍者归里",
            "content": "临老三回住雪山，无弦琴子逐时弹。夜来一曲最高韵，泻作西江十八滩。",
            "comment": ""
        },
        {
            "title": "偈颂一百零九首",
            "content": "一径直，二周遮。不循旧制，别立生涯。藕丝窍里翻筋斗，麦浪堆中钓得虾。",
            "comment": ""
        },
        {
            "title": "偈颂一百零九首",
            "content": "古佛以慈悲为室，山僧以怒骂为室。且要活捉生蛇，逼教角出。",
            "comment": ""
        },
        {
            "title": "偈颂一百零九首",
            "content": "打牛即是，打车即是。一种无弦琴，弹落知音耳。委不委，曹娥读夜碑，且较三十里。",
            "comment": ""
        },
        {
            "title": "渔浦接待",
            "content": "吴山那畔越山前，有饭充饥有榻眠。到此纵能休歇去，帝乡犹隔一潮船。",
            "comment": ""
        },
        {
            "title": "偈颂一百零九首",
            "content": "道道，非常道。踏不嗔，闹浩浩。莫管自家知不知，但看大熟秋成早。今日无端入荒草。",
            "comment": ""
        }
    ]
}