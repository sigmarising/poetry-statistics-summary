{
    "dynasty": "宋",
    "author": "张元道",
    "poems": [
        {
            "title": "春深见雁",
            "content": "杜若生洲荻已芽，随阳片影向天涯。如今不用思归去，江北江南是一家。",
            "comment": ""
        },
        {
            "title": "秋意",
            "content": "古铎摇风语夜凉，露漙莎径咽寒螀。更长展转难成寐，拟问希夷觅睡方。",
            "comment": ""
        },
        {
            "title": "不如归去",
            "content": "岷峨路远万重云，锦水繁华一聚尘。帝子但知归去好，故家城阙已他人。",
            "comment": ""
        },
        {
            "title": "春愁",
            "content": "烟翠饱青实，雨红黏绿苔。杨花随梦去，莺语唤愁来。吟事春三月，风光酒一杯。芳心久消歇，已作蕙炉灰。",
            "comment": ""
        },
        {
            "title": "摇落",
            "content": "摇落梧桐恨，哀吟络纬愁。星河横静夜，天地入新秋。冉冉岁云迈，滔滔江自流。惊风和雁影，吹梦过南楼。",
            "comment": ""
        }
    ]
}