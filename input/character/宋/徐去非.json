{
    "dynasty": "宋",
    "author": "徐去非",
    "poems": [
        {
            "title": "锦被堆",
            "content": "一种两容仪，红共白、交映南枝。紫霞仙指冰翁语，花如醉玉，香同臭雪，别样风姿。相守岁寒期。春造化、密与天知。羞将脂粉隈桃李，独先结实，还同戴胜，归宴瑶池。",
            "comment": ""
        },
        {
            "title": "卷珠帘/蝶恋花",
            "content": "祥景飞光衮绣。流庆崑台，自是神仙胄。谁遣阳和放春透。化工重入丹青手。云筝锦瑟争为寿。玉带金鱼，共愿人长久。偷取蟠桃荐芳酒，更看南极星朝斗。",
            "comment": ""
        },
        {
            "title": "满庭芳",
            "content": "凤历书元，龟图画泰，瑞蓂两两初开。舞风仙子，飞雪拥春来。平荡人间险秽，端为你没点尘埃。清明世，冰辉太洁，鸥鹭莫惊猜。儿孙，同劝寿，桃添西阆，兰绕南陔。看琼玉妆成，万瓦楼台。飘洒风流酥满盏，浑疑醉，月影蓬莱。从今去，诗高未老，点化尽多才。",
            "comment": ""
        }
    ]
}