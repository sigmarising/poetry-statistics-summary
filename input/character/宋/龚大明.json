{
    "dynasty": "宋",
    "author": "龚大明",
    "poems": [
        {
            "title": "失调名",
            "content": "山居好。山居好。门对青山水环绕。一榻烟霞梦寐清，我以不贪为至宝。",
            "comment": ""
        },
        {
            "title": "赠道友雪崖朱先生",
            "content": "清高绝，雪崖翁，向上元机顿观通。金鼎有丹成九转，凝然宴坐白云中。",
            "comment": ""
        },
        {
            "title": "失调名",
            "content": "山居好。山居好。斫月锄云种瑶草。泠泠碧涧响寒泉，簌簌落花风自扫。",
            "comment": ""
        },
        {
            "title": "西江月",
            "content": "我本无为野客，飘飘浪迹人间。一时被命住名山。未免随机应变。识破尘劳扰扰，何如乐取清闲。流霞细酌咏诗篇。且与白云为伴。",
            "comment": ""
        },
        {
            "title": "和鹤林吴泳题艮泓轩",
            "content": "知与坡仙有宿盟，来贤岩畔旧经行。节同老柏岁寒操，心契焦桐太古声。云出九峰龙起蛰，风清五夜鹤传鸣。须公一柱擎天力，妙斡洪钧大发生。",
            "comment": ""
        },
        {
            "title": "失调名",
            "content": "山居好。山居好。鹤唳猿啼饯昏晓。碧窗柏子炷炉香，跌坐蒲团诵黄老。",
            "comment": ""
        },
        {
            "title": "南湖",
            "content": "梅霖初歇水平湖，湖上青山展画图。更著楼台相掩映，风流端不减西湖。",
            "comment": ""
        },
        {
            "title": "失调名",
            "content": "山居好。山居好。竹杖芒鞋恣幽讨。坐分苔石树阴凉，闲数落花听啼鸟。",
            "comment": ""
        },
        {
            "title": "山居",
            "content": "山居好，山居好，斸月锄云种瑶草。泠泠碧涧响寒泉，蔌蔌落花风自扫。",
            "comment": ""
        },
        {
            "title": "山居",
            "content": "山居好，山居好，鹤唳猿啼饯昏晓。碧窗柏子炷炉香，趺坐蒲团诵黄老。",
            "comment": ""
        },
        {
            "title": "赠道友怡云潘先生",
            "content": "九转工夫真妙绝，丹炉进火徐徐热。离龙坎虎自归降，姹女婴儿共欢悦。天机密运造元微，精采神光迥然别。枝头结果有时红，骖鸾跨鹤神仙列。",
            "comment": ""
        }
    ]
}