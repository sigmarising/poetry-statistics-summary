{
    "dynasty": "宋",
    "author": "程大昌",
    "poems": [
        {
            "title": "浣溪沙",
            "content": "乾处缁尘湿处泥。天嫌世路净无时。皓然岩谷总凝脂。清夜月明人访戴，玉山顶上玉舟移。一蓑渔画更能奇。",
            "comment": ""
        },
        {
            "title": "感皇恩",
            "content": "七十有三番，挂弧门首。此事从来信希有。新来仕路，夸说一般高手。肯从清要地，抛簪绶。何许分花，伊谁送酒。得开口时且开口。无烦无恼，也没期程奔走。但能安此乐，夷然寿。",
            "comment": ""
        },
        {
            "title": "和刘侍郎九日登女郎台",
            "content": "霜枝凋翠雁横秋，莫倚危楼动旅愁。菊有清香樽有酒，茱萸不插也风流。",
            "comment": ""
        },
        {
            "title": "宿直留诗",
            "content": "抖擞身章却冒尘，褭踬顾影也逡巡。銮坡寓宿非其他，莲烛操文自有真。字直由来同古语，位高兼复见今人。迎潮有诺无轻爽，季老当年不诿贫。",
            "comment": ""
        },
        {
            "title": "浣溪沙",
            "content": "始待空冬岁不华。还教呈瑞怨贫家。若为高下总无嗟。日照华檐晴後雨，风吹飞絮腊前花。天公何事不由他。",
            "comment": ""
        },
        {
            "title": "好事近",
            "content": "日绎五千言，未说年龄可续。且得襟期萧散，远氛嚣宠辱。鬓须白尽秀眉生，来伴老眸绿。人道雪霜林里，有翠松鲜竹。",
            "comment": ""
        },
        {
            "title": "万年欢",
            "content": "富寿康宁，要三般齐足，方是有福。献个新词，不是越夸搀祝。七十古稀今独。花钗底、髻云堆绿。那堪更、眼力过人，彩丝穿透珠曲。星辰履阶庭玉。对这般景趣，乐胜笙筑。更原孙枝衮衮，诜诜续续。解把诗书勤读。新丹桂、会生旧竹。十年外、又颂生朝，恁时别换腔局。",
            "comment": ""
        },
        {
            "title": "汉宫春",
            "content": "万六千年，是仙椿日月，两度阳春。根柯不随物化，那有新陈。戏夸悠久，借时光、惊觉时人。道历管，阶蓂万换，悠然唤做逡巡。老我百无贪羡，羡天芳寿种，掩冉三辰。谢他流年甲子，已是重轮。人间春狭，只九旬、斗柄标寅。更拟向，椿枝倚数，十分取一为真。",
            "comment": ""
        },
        {
            "title": "感皇恩",
            "content": "画舸白苹洲，如归故里。老幼欢迎僮婢喜。较量心事，岁岁春风弧矢。今年称寿处，尤欢美。嫁得黔娄，苦耽书史。文字流传曾贵纸。便同黼黻，何似实头龟紫。天公闻此语，应怜许。",
            "comment": ""
        },
        {
            "title": "水调歌头",
            "content": "绿净贯闤闠，夹岸是楼台。楼台分影倒卧，千丈郁崔嵬。此是化人奇变，能使山巅水底，对出两蓬莱。溪浒有仙观，苕霅信佳哉。水晶宫，谁著语，半嘲诙。世间那有，如许磊砢栋梁材。每遇天容全碧，仍更苹风不动，相与夜深来。饮子以明月，净洗旧尘埃。",
            "comment": ""
        },
        {
            "title": "念奴娇",
            "content": "海角怀人，长误喜、籁籁敲帘风竹。命驾翩然，谁信道、不怕溪山回曲。榻拂凝尘，香笼清宴，尘柄从挥玉。好音闻耳，慰心何啻跫足。犹记一桂专秋，创开殊选，倒峡馀词力。往事茫茫十换岁，却共天涯醽醁。已分成翁，翘观赐带，上拥通仙录。休贪泉石，贤台闻用金筑。",
            "comment": ""
        },
        {
            "title": "感皇恩",
            "content": "身寿又康强，谢天将并。耳目聪明行步壮。登高挥翰，不用瞠眉扶杖。华堂偕老处，儿孙王。只恨萍蓬，他乡浮荡。回首故山便惆怅。今年生日，忽似还家模样。当缘风絮韫，来赓唱。",
            "comment": ""
        },
        {
            "title": "水调歌头",
            "content": "坐上羽觞釂，水际洧衣褰。适兹胜赏，风轻云薄有情天。不用船舷悲唱，真俯阑干小海，乐事可忘年。莫向歌珠里，却叹鬓霜鲜。送朝潮，迎夕汐，思茫然。知他禊饮，此地过了几千千。既有相催春夏，自解转成今古，谁後更谁前。堪笑兴怀客，不似咏归川。",
            "comment": ""
        },
        {
            "title": "感皇恩",
            "content": "锦告侈脂封，煌煌家宝。偕老之人已华皓。绿云拥鬓，更没一根入老。但从和晬看，年堪考。叶是松苗，松为叶脑。禀得松神大都好。人人戴白，独我青青常保。只将平易处，为蓬岛。",
            "comment": ""
        },
        {
            "title": "水调歌头",
            "content": "红树迎风舞，彷佛采衣褰。云容应为，虞侍分付。",
            "comment": ""
        },
        {
            "title": "冬至",
            "content": "世间剥复每相乘，此理几几唤得譍。万木冻僵梅有信，黄河冰合井如蒸。",
            "comment": ""
        },
        {
            "title": "减字木兰花",
            "content": "距春五日。吉语搀先来饮席。易卦占新。八八周轮又再轮。开年定好。定把笙歌更药裹。旧怕无孙。今已蓝袍拥绣荪。",
            "comment": ""
        },
        {
            "title": "高宗皇帝挽词四首",
            "content": "九龄几协梦，三载忽缠丧。地卜周巡旧，山因禹穴傍。云卿飞步阔，风沛着思长。八表神游处，天高鞏洛阳。",
            "comment": ""
        },
        {
            "title": "好事近",
            "content": "白屋到横金，已是蟠桃结子。更向仕途贪恋，是痴人呆虑。水晶宫里饭莼鲈，中菰第一义。留得鬓须迟白，是本来真贵。",
            "comment": ""
        },
        {
            "title": "南歌子",
            "content": "韵致撩诗客，风流出酒家。长绳为驻日车斜。且向春香玉色、占生涯。细按歌珠串，从敧宝髻鸦。花应笑我鬓双华。偏向西阶吹馥、侑流霞。",
            "comment": ""
        },
        {
            "title": "万年欢",
            "content": "老钝迂疏，尽世间乐事，不忺不觑。痴向韦编，根究卦爻来处。浑沌包中天地。谢东家、从头指示。便和那、八八机关，并将匙钥分付。行年数、六十四。把一年一卦，恰好相拟。妙道生生，既济还存未济。身原河图比似。每演九後，重从一始。待人间、甲子何其，剩书亥字为戏。",
            "comment": ""
        },
        {
            "title": "高宗皇帝挽词四首",
            "content": "英明如艺祖，慈厚类仁宗。民隐深忧恻，天骄入益容。前芳尝北指，鸣镝自回功。戢动皆时当，居然八政农。",
            "comment": ""
        },
        {
            "title": "句",
            "content": "著许谨护箨龙儿，养就坚高抗雪姿。",
            "comment": ""
        },
        {
            "title": "韵令",
            "content": "是男是女，都有官称。孙儿仕也登。时新衣著，不待经营。寒时火柜，春里花亭。星辰上履，我只唤卿卿。寿开八秩，两鬓全青。颜红步武轻。定知前面，大有年龄。芝兰玉树，更愿充庭。为询王母，桃颗几时赬。",
            "comment": ""
        },
        {
            "title": "高宗皇帝挽词四首",
            "content": "智超黄屋表，不以位为怡。罢省斋居事，安持寿殿卮。尊荣天子父，巍焕圣王师。盛德几无古，惟尧始济兹。",
            "comment": ""
        },
        {
            "title": "好事近",
            "content": "盥水结冰花，老眼於今重见。一似琢成水玉，向冻盆游泛。天公作事有何难，要花花便现。且把重春留住，变苍黎容面。",
            "comment": ""
        },
        {
            "title": "觅梅",
            "content": "花中结子酸连骨，正味森严众苦之。待得和羹渠自会，如今划管皱双眉。",
            "comment": ""
        },
        {
            "title": "卜算子",
            "content": "春产不贪春，为厌春花泛。睡到深秋梦始回，素影翻春艳。意赏逐时新，旧事谁能占。解转春光入酒杯，萸菊谁云欠。",
            "comment": ""
        },
        {
            "title": "念奴娇",
            "content": "冰容玉格，笑桃杏、非是闺帏装束。待要舒华那更管，朔气凝波僵木。五鬣山松，万年宫树，仅仅存馀绿。一枝寄赠，教渠知道春复。宁解车马成蹊，高标宜雪月，仍便溪谷。纵有知闻，谁办得、驾野凌寒秉烛。尽更荒闲，终难掩抑，风里香千斛。林坰兴尽，此时鼎味翻足。",
            "comment": ""
        },
        {
            "title": "感皇恩",
            "content": "中外受郊恩，三封纶告。依并小君出称号。锦犀光艳，不比香薰脂膏。况从鸣瑟里，添花草。更愿天公，别施洪造。水长船高愈新好。恁时舞带，一任巧装百宝。曲终珠满地，从人扫。",
            "comment": ""
        },
        {
            "title": "临江仙",
            "content": "夹路传呼杳杳，垂腰印绶累累。万般荣贵出丹枝。遥知心乐处，椿畔桂当时。酒到芳春偏弄色，轻黄泛滟鹅儿。大为行乐使堪书。醉来花下卧，便是习家池。",
            "comment": ""
        },
        {
            "title": "南歌子",
            "content": "每月冰轮转，常疑桂影摇。封姨特地借今宵。万水一规光景、湛寒瑶。圆处应无恨，君胡不自聊。谁家隐隐度晴箫。莫是素娥仙玉、会丛霄。",
            "comment": ""
        },
        {
            "title": "临江仙",
            "content": "遥认埙篪相应，为传珠贯累累。紫荆同本但殊枝。直须投老日，常似有亲时。子姓亦闻多慧性，贪书不是痴儿。朝家世世重诗书。一登龙虎榜，许并凤凰池。",
            "comment": ""
        },
        {
            "title": "减字木兰花",
            "content": "桑弧标吉。做了生朝逾七十。子又生孙。阶砌芝兰欲满门。今年定好。春腊之交诞婴少。玉烛气中。寿富康宁四序同。",
            "comment": ""
        },
        {
            "title": "万年欢",
            "content": "秋後花窠，放两枝三朵，来通芳信。诗眼惊观，谓是春光倒运。便即移尊就赏，更不惜、黄封赤印。何期道，青女专时，露华忽变霜阵。诗翁笑、但休问。那阳和有脚，駸駸日进。待得灰飞，梅畹果先骋俊。次後连天红紫，向东风、万般娇韵。恁时节，玉勒狨鞍，郊原莫论远近。",
            "comment": ""
        },
        {
            "title": "浣溪沙",
            "content": "翦水飞花也大奇。熬波出素料同机。会心一笑撒盐诗。谁拥醴酏夸岁瑞，恨无坚白怨朝曦。闭门高卧有人饥。",
            "comment": ""
        },
        {
            "title": "句",
            "content": "有底滑稽堪羡处，金莲烛里话穷酸。",
            "comment": ""
        },
        {
            "title": "感皇恩",
            "content": "七十在前头，难言未老。只是中间有些好。鬒云虽瘦，未有一根华皓。都缘心地静，无忧恼。此际生朝，梅花献笑。似向天边得新报。孙枝秀雅，已挂恩袍春草。定从欢喜处，添年考。",
            "comment": ""
        },
        {
            "title": "次韵陆务观海棠",
            "content": "唤回残睡强矜持，浅破朱脣倚笛吹。千古妖妍磨不尽，长随春色上花枝。",
            "comment": ""
        },
        {
            "title": "好事近",
            "content": "腊月做生朝，只有南枝梅玉。此外後生桃李，未舒英吐馥。後园别自出神奇，现双松双竹。报道前堂琴瑟，俱长生厚福。",
            "comment": ""
        },
        {
            "title": "感皇恩",
            "content": "一岁一生朝，一番老相。无欲无营亦无望。看经写字，且做闲中气象。闭门人阒静，心清旷。骨肉团栾，一杯相向。野蔌家肴竞来饷。真情直话，不用逢迎俯仰。从他人笑道，不时样。",
            "comment": ""
        },
        {
            "title": "感皇恩",
            "content": "变化属朝班，鲲鹏相并。健翼垂云风用壮。扶摇得势，不藉仙人仙杖。旁观生意气，犹神王。此去汉庭，春光骀荡。亲见子虚不惆怅。鸢肩捷上，自有唐家格样。三台旬月里，堪歌唱。",
            "comment": ""
        },
        {
            "title": "好事近",
            "content": "自涉希寿来，疑道无多岁月。昨夜风吹好梦，报前途康吉。石桥坚壮跨黄河，不用资舟楫。管取身心安泰，阅椿龄千百。",
            "comment": ""
        },
        {
            "title": "好事近",
            "content": "桃柳旧根株，春到红蔫绿茁。一似老年垂白，带少容黳发。浮家泛宅在他乡，难得会瓜葛。幸对此番乐饮，任宵分明发。",
            "comment": ""
        },
        {
            "title": "感皇恩",
            "content": "池馆足名花，四时蔫馥。就里梅春春到速。周遭松竹，任是雪霜长绿。总堪供寿乐，翻新曲。别向心田，有般奇木。依约灵椿共标目。八千换历，才当一番春复。莫乱春起处，醅浮玉。",
            "comment": ""
        },
        {
            "title": "好事近",
            "content": "绿鬓又红颜，谁道年周甲子。两婿□□蓝绶，那一儿何虑。只今卜筑水晶宫，归安好名义。金紫珈笄偕老，备长生福贵。",
            "comment": ""
        },
        {
            "title": "次林光朝八月十五日道出南昌寄龚帅实之韵",
            "content": "闻有挐音扫榻埃，尚疑却棹酒船回。锦囊忽至诗传诺，玉尘未交心已开。邂逅四人今楚尾，班联十载旧兰台。尊前莫发粗官叹，奇绝江山直一来。",
            "comment": ""
        },
        {
            "title": "好事近",
            "content": "我里比侨居，不欠山青水绿。只恨风冲雁序，使分飞隈澳。只今一苇视苕溪，见天伦雍睦。此去春浓絮起，应翻成新曲。",
            "comment": ""
        },
        {
            "title": "浣溪沙",
            "content": "物本无情人有情。百般禽咮百般声。有人闻鹊不闻莺。我盏通神君信否，酒才著盏月随生。大家吸月当箫笙。",
            "comment": ""
        },
        {
            "title": "浣溪沙",
            "content": "兽炭香红漫应时。遮寒姝丽自成围。销金暖帐四边垂。报道黑风飞柳絮，齐翻白雪侑羔卮。那家斟唱□□词。",
            "comment": ""
        },
        {
            "title": "感皇恩",
            "content": "措大做生朝，无他珍异。填个曲儿为鼓吹。古来龙马，曾献河图真数。羲黄缘得此，齐元气。我向如今，职名升赐。地在天宫正东序。当初真本，到此或容披觑。这回错综处，堪详叙。",
            "comment": ""
        },
        {
            "title": "南歌子",
            "content": "才出沧溟底，旋明紫岫腰。玉光漫漫涌层潮。上有乘流海贾、卧吹箫。更上云台望，翻牵旅思遥。我生何许著箪瓢。却向天涯起舞、影萧萧。",
            "comment": ""
        },
        {
            "title": "句",
            "content": "戏作风枝斜，垂恼玉堂宿。",
            "comment": ""
        },
        {
            "title": "浣溪沙",
            "content": "水递迢迢到日边。清甘夸说与茶便。谁知绝品了非泉。旋挹天花融湩液，净无土脉污芳鲜。乞君风腋作飞仙。",
            "comment": ""
        },
        {
            "title": "临江仙",
            "content": "抗步碧潭弥弥，五畲青髻累累。何年乔木倚筇枝。搜寻同队者，追说钓游时。今日昂藏称壮子，向来襁褓婴儿。年周甲子又重书。岂容藏老丑，照白有清池。",
            "comment": ""
        },
        {
            "title": "折丹桂",
            "content": "童年未晓君恩重。教得能趋拱。重亲带笑酌天杯，听祝语、殷勤捧。青衫得挂尤光宠。桂是蟾宫种。诗书浓处便生枝，但只要、频浇壅。",
            "comment": ""
        },
        {
            "title": "万年欢",
            "content": "岁岁梅花，向寿尊画阁，长报春起。恰似今朝，分外香肥萼韡。杂佩珊珊就列，映蓝袂、宝薰擎跽。道这回、屋舍团栾，四时风月桃李。回头处、无限思。看秋前药裹，而今鼎匕。须把康强，收作玳筵欢喜。况是鬓云全绿，顶珈笄、笑陪星履。新年动、定拥新祺，有孙来捧醪醴。",
            "comment": ""
        },
        {
            "title": "好事近",
            "content": "岁岁做生朝，只是儿孙捧酒。今岁丝纶茶药，有使人双授。圣君作事与天通，道有便真有。老去不能宣力，只民编分寿。",
            "comment": ""
        },
        {
            "title": "高宗皇帝挽词四首",
            "content": "先汉运尝屯，令周历再新。必知天地泰，为有帝王真。立极绵三纪，垂鸿更万春。鼎龙俄天矫，升鹤肯逡巡。",
            "comment": ""
        },
        {
            "title": "点绛唇",
            "content": "春草池塘，茸茸短碧通芳信。更饶华润。不解膏霜鬓。池上诗翁，别带超遥韵。阳和进。香苞翠晕。物物皆沾分。",
            "comment": ""
        }
    ]
}