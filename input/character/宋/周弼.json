{
    "dynasty": "宋",
    "author": "周弼",
    "poems": [
        {
            "title": "逢僧文礼",
            "content": "空山落日又逢僧，雨杂尘灰满帽纹。但忆来时门不掩，麝香偷卧石床云。",
            "comment": ""
        },
        {
            "title": "道间偶成",
            "content": "弯弯田角路周遭，摘尽柔桑露浅蒿。无限寂寥门半掩，一车偏健夕阳缲。",
            "comment": ""
        },
        {
            "title": "真娘墓",
            "content": "青鸟传书渡海迟，乱山衰草葬蛾眉。锦囊消歇余香在，狼藉春风荳营蔻枝。",
            "comment": ""
        },
        {
            "title": "酬杜八同宿西山兰若",
            "content": "西山龙井路，俱有旧行踪。待得城中暇，重期石上逢。冷霜粘破屐，落月带残钟。拟践相邻约，烦君买一峰。",
            "comment": ""
        },
        {
            "title": "冬赛行",
            "content": "大巫舞袍奉酒尊，小巫湔裙进盘彘。野风吹树龙马归，瓦炉柏根香满地。白衣老须撚向前，叉手大胆不敢言。去年田家五分熟，更饶三分百事足。大茧千棚丝满窠，栗犊两握角出肉。土台浇酒再拜辞，纸钱不灰扑绕木枝。神语顺从杯教吉，鼓笛薨薨打三日。",
            "comment": ""
        },
        {
            "title": "赠野逸",
            "content": "悠悠行路雪侵头，拟出重关洗弊裘。堤上忽逢憔悴客，背花停酒说通州。",
            "comment": ""
        },
        {
            "title": "夏日泛秘湖",
            "content": "朝来泛舟花满湖，亭午返棹风相呼。已收波浪入菱芡，晚开云日媚菰蒲。群飞鼓翼数沙雁，一去没头双野凫。少留霁色定堪玩，可惜归程时已晡。",
            "comment": ""
        },
        {
            "title": "送胡宗原还台山",
            "content": "故里杉松表，归程笋薤初。杯多常失饭，囊罄只留书。海墨收秦弃，山粮拾禹余。古来仙隐者，多在赤城居。",
            "comment": ""
        },
        {
            "title": "禹穴",
            "content": "若有藏瘗空山中，谁人反闭玉笥峰。虎潨不得不启封，立石缭之应万重。不知灵变从何发，爆然夜半横分裂。但留一线与人窥，未放白云全漏泄。古木苍藤闭莫开，穴中惟听走风雷。神仙必有便门出，得见飚轮自往来。",
            "comment": ""
        },
        {
            "title": "鄱阳湖",
            "content": "鄱阳湖浸东南境，有人曾量三十六万顷。我昔乘槎渤澥间，眇视天溟坎蛙井。浪何为而起於青云之底，日何为而碎於泥沙之里。太极初分一物无，天水相包若鸡子。扬澜可供李白青州杓，彭蠡付与卢敖洗龟壳。斗大孤山没处藏，斸取来搘鼎铛脚。胸中八九吞云梦，似此蹄涔亦何用。安得快意大荒之东东复东，指麾鱼鳖骑苍龙。",
            "comment": ""
        },
        {
            "title": "凤凰台",
            "content": "一径逶迤草自芳，何为不复更翶翔。应须旧国还宣武，别有高台在建章。白鹭背花寻塔路，赤乌冲柳集宫墙。中兴不比偏安事，且对梧桐荐羽觞。",
            "comment": ""
        },
        {
            "title": "野赛",
            "content": "客心怀避忌，地险自多神。枫叶藏山魅，松根抱石人。鹘翻苍黑翅，鱼曝赤斑鳞。未必知风候，惟闻酹酒频。",
            "comment": ""
        },
        {
            "title": "仲宣楼",
            "content": "仲宣徙倚思归后，又复谁传独步名。自昔城闉虽尚在，至今波浪未尝平。半规赤日沈荒渚，一缕黄烟起废城。梅落碎花催塞色，葭横响叶弄边声。惊寒牧马频回顾，趁暖宾鸿渐北征。况乃有怀伤岁暮，登楼那不动乡情。",
            "comment": ""
        },
        {
            "title": "会稽山",
            "content": "夜冠从昔化文身，峻岳当天自有神。秦帝刻碑三十载，越王栖甲五千人。江连云气分南纪，海接星河近北辰。必竟兴亡谁可料，但闻陵谷变飞尘。",
            "comment": ""
        },
        {
            "title": "赠从古上人",
            "content": "山僧袖出新诗卷，字字馨香扑人面。清晨何处展看来，捲得梅花两三片。",
            "comment": ""
        },
        {
            "title": "牡丹",
            "content": "江南牡丹凡有几，德安打头歙为二。金陵旧物间有之，池阳吴郡皆居次。地近京畿种偏好，鄂城栽接不草草。舂土筛泥绕画栏，石甃方坛净如扫。当头第一带鞓红，腻紫娇黄别作丛。盘盂擎出最迎日，碧玉万片藏春风。宝叶丝丝带缕金，锦斑酒晕问攒心。翻腾栀茜乱朱粉，样各数名分浅深。低树犹高五六尺，花重刚枝反无力。迥出层阴转耐看，始悟年深有真色。晚添细雪来相簇，露醒香魂冷方浴。倚柱黄昏眼倍明，顿觉夜阑须秉烛。洛水芳林应更多，不禁飞雨洗铜驼。酥煎送酒有人在，草没故园无柰何。莫对余春起叹嗟，最难保守是繁华。君看南渡百年内，看到子孙能几家。",
            "comment": ""
        },
        {
            "title": "严陵钓台",
            "content": "晴江万里绿波来，惆怅君房去不回。秦苑河山归故国，越乡云雨庇荒台。春风一道江蓠绿，落日千峰杜宇哀。欲访钓船无处所，野花如雪满汀开。",
            "comment": ""
        },
        {
            "title": "舟次黄鹤矶",
            "content": "俯为江山特地来，势须时暂走尘埃。稍闲便着携官酒，一酹吴王旧钓台。",
            "comment": ""
        },
        {
            "title": "送客",
            "content": "欲知行远近，细数杜鹃声。暗入苍山去，千闻是一程。",
            "comment": ""
        },
        {
            "title": "浣沙秋日五首",
            "content": "清溪楼阁暮沉沉，不觉登临夜欲深。几处捲帘催酒笛，谁家闭户捣衣砧。一朝野雾三朝湿，十日江天九日阴。暗喜碍人公事少，自来收拾送秋吟。",
            "comment": ""
        },
        {
            "title": "野庙",
            "content": "野庙荒芜倒掩扉，寂寥香火客来稀。年年归燕相看觑，空滴春泥损画衣。",
            "comment": ""
        },
        {
            "title": "访别",
            "content": "圣代吟家众，无君众体诗。数奇官职见，心苦道途知。积梦难相寄，流年自各悲。金闺催制锦，又复向黄陂。",
            "comment": ""
        },
        {
            "title": "江臯送别",
            "content": "把酒对汀洲，相看发去舟。迎风一分手，惊浪几翻头。烛暗花消泪，枫寒叶弄愁。恐犹回首望，终夕凭高楼。",
            "comment": ""
        },
        {
            "title": "韬光庵",
            "content": "谷鸟与我言，怨杀白太传。借问何以然，携却山僧去。山僧未去时，前盘一尾蛇，后踞一头虎，吸云啸风绕窗户。山僧已去了，鹤来踏翻藤，猿到拗折树，乱筱枯柴塞行路。抑将庐于嵩高之阳，温洛之浒，诸天散花复呵护。抑将慕羶逐臭，亡魂丧魄，委枯骸於北邙之狐兔。荒台兮尚存，破屋兮如故，惟有山僧不知处。世间万事谁始终，极目寒江起烟雾。",
            "comment": ""
        },
        {
            "title": "喜晴",
            "content": "久客无别望，出门惟快晴。茅店局促卧，村静不打更。淅沥渐有间，四檐稍收声。俯身问僮仆，贪睡语辄惊。耳边嘈囋动，邻房先戒行。拂拭弄包裹，人健脚亦轻。溪舂黄粮响，窗扫巨竹倾。山路少泥土，意想砂砾平。舍梦弃衾枕，披衣散纵横。屈指计道里，陡觉神思清。菜老复命煮，小鲜岂足烹。旅饭任粗粝，苞苴且难成。值雨及雷雹，一阻三宿程。南北互有适，后先何必争。东方晓色至，隐隐大渐明。分手出门去，相引行水坑。",
            "comment": ""
        },
        {
            "title": "朱潭",
            "content": "消散羁愁益坦然，况当初暖欲晴夫。清溪苔滑重抄纸，浅屋柴香正煮绵。隔水杀鸡祠杜土，过桥嘶马入人烟。今朝似觉难忘酒，应更无人笑谪仙。",
            "comment": ""
        },
        {
            "title": "烟中梅",
            "content": "冷花疎蕊竹间横，浅薄笼烟淡作晴。怊怅野桥春水断，几回相见不分明。",
            "comment": ""
        },
        {
            "title": "孙季蕃故居",
            "content": "笑语失诙谐，人谁不怆怀。梦残秋雨寺，魂散夕阳街。缺灶粘煎药，乾炉积燎柴。风流何必葬，便拥菊花埋。",
            "comment": ""
        },
        {
            "title": "送姚希声令弟归剡中",
            "content": "客程何太急，岁月半途分。想暂归天姥，还来伴使君。晓吟千嶂雪，春思一江云。若再经过此，囊诗可得闻。",
            "comment": ""
        },
        {
            "title": "南楼怀古五首",
            "content": "夕阳光退杳难凭，欲问江鸥史怨憎。各意举帆烧北岸，伤心流楳锁西陵。雪消蜀货千樯下，风顺吴盐万斛增。且趁一樽相暖热，自非乘醉莫来登。",
            "comment": ""
        },
        {
            "title": "石塘",
            "content": "水陆尽经过，地暄晴更和。鸟声临水近，人影向桥多。细雪倾残橘，轻冰脆立荷。少为盐米计，听彻竹枝歌。",
            "comment": ""
        },
        {
            "title": "野望",
            "content": "春日晚荒荒，平沙极渺茫。楼欹三面水，城卧数条岗。白草吴京甸，黄桑楚战场。长江俱不问，一片泻斜阳。",
            "comment": ""
        },
        {
            "title": "留题唐栖寺",
            "content": "僧房十日相留恋，为怯生寒未到家。插岸断冰妨荡桨，入檐飞雪助煎茶。香台穴碎逃秋蚁，古殿巢翻失暮鸦。惟有溪梅量禁耐，傍篱争发向阳花。",
            "comment": ""
        },
        {
            "title": "石钟寺",
            "content": "山前削成面，山后不露骨。何人恋巢居，结屋寄突兀。多风锁寒殿，频雨闭石窟。笋透狮子倾，草蔽鸱吻没。髑髅串胡神，缨络缠古佛。熹灯影摧残，槁柏香蓬馞。丹叶夏犹在，绿树暑未发。坳径鸣秋蛩，闲阶起苍鹘。僧衣莓苔侵，斋钵野菜掘。梵庋止数卷，矧能备巾拂。奔波道涂间，体倦神屡竭。大险阨在前，醉梦魂恍惚。信陋获安处，不胜尘土汩。经房晚栖禅，殆亦未易忽。铁凤终日叫，心颇恶此物。欲去欲住间，征帆已超越。",
            "comment": ""
        },
        {
            "title": "思归",
            "content": "闹里看山不识真，偶来轩槛振衣尘。诸峰便觉移相就，分付春风欲去人。",
            "comment": ""
        },
        {
            "title": "岳阳楼",
            "content": "凭高望尽寂寥天，与我闲情共渺然。平展暮云三百里，积停春水二千年。沙洲横渡荆江雨，石塔遥分岳麓烟。老我未闻飞剑术，想须今度遇回仙。",
            "comment": ""
        },
        {
            "title": "送人之荆门",
            "content": "昔年此路达王畿，荒烧畲烟事已非。山向崤函空北望，水随江汉自东归。凄凉坂路征车远，寂寞邮亭候火稀。遥想思乡怨岐路，杜鹃花发鹧鸪飞。",
            "comment": ""
        },
        {
            "title": "将适毗陵道中遇居简上人",
            "content": "姑苏观下逢居简，帽子欹斜衣懒散。自言契阔漫东西，虽老犹能青白眼。知音不在禅床久，抱刺怀书谨奔走。反舌无声乱草间，回首尽成狮子吼。荒芜野寺孤城外，赤叶黄芦日相对。午睡双鸠唤欲醒，起傍生台炙肩背。弄笔濡毫总萧索，尚余酒量添於昨。语尽横塘笛未终，东风满面杨花落。匆匆解缆搀程去，从此相期更何处。一碗官酤般若汤，把手同看独孤树。",
            "comment": ""
        },
        {
            "title": "吴门送同行者之毗陵",
            "content": "布帆何处定逢春，身是归人又送君。明日隔城回首望，冷花寒叶满秋云。",
            "comment": ""
        },
        {
            "title": "庾楼",
            "content": "欲望江山夜转真，胡床曾此对嘉宾。伤心皓月长流水，回首清风不见人。花落雉楼横角暮，草生鸥渚破船春。归程岂暇频登览，分付羁愁与白苹。",
            "comment": ""
        },
        {
            "title": "送人之京口",
            "content": "竞携书剑去纷纷，谁解登临对日曛。北道荆夔一江下，南朝徐兖二州分。高楼角晓鸣秋雨，远戍烽寒起暮云。莫把寻常望瓜步，恐惊边雁不堪问。",
            "comment": ""
        },
        {
            "title": "鄱阳湖四十韵",
            "content": "巨浸连吴越，高躔直斗牛。玄明开别府，江伯汇支流。象纬元精逼，神奸秘怪裒。番君疏带砺，彭蠡壮襟喉。赴隙如无地，凭壖忽有州。津涯逾写润，窟宅定刳幽。岛认瀛鳌戴，涛疑阵马蒐。珠跳怜雨驶，镜滑识风收。树带乔枝隐，山余短碧浮。窥觇疲罔象，睥睨忲阳侯。漾月都迷皓，蒸云间作油。涵濡均藻荇，冗长到{中八两边各一点}鳅。蜃幻明嘘阁，龙腥夜拔湫。万寻县圃玉，一带洞庭秋。盈缩知谁纪，吞并似力揫。鲤矜封赤鯶，龟笑斥朱眸。嵌窦扶桑齧，珍文匠石锼。鸥群驯野客，蚖肆傲潜虯。罟数筐零霰，樯轻弩激鍭。孰分浮瓠澨，或讶绕蛇丘。弦索延商妇，舽艭送莫愁。陶朱诚得策，神禹想遗忧。端称潺湲弄，非无隐伏搜。豆分高下渚，苇视去来舟。血脉乾坤活，疮痍稼穑瘳。披猖包息壤，琐碎略浮沤。莲女婵娟棹，渔郎芼燥瓯。有人搴绣被，无客傲鹴裘。货贝穷乾没，醪羞肃丐求。束枯论沃釜，戒覆比倾辀。众水杯盂外，他年吐纳尤。鹊填功未议，鲸吸志应酬。何事轻思济，吾防果未周。阽危心骨醉，飘泊面颜羞。敢计乘桴去，何知戴笠游。片帆真扰扰，只影转悠悠。卑溼嗟梁传，星霜挂魏牟。劳歌惭儒子，破簏付平头。乌豉缘莼置，黄粮为鱠谋。清螺取归日，稳棹听夷犹。",
            "comment": ""
        },
        {
            "title": "女坟湖",
            "content": "石龟无语对东风，海鹤曾迷晓市中。三十六鳞朝夜月，玉钗人在水晶宫。",
            "comment": ""
        },
        {
            "title": "题夏肯父晓山图",
            "content": "旦旦自天成，中全一气清。渐分平与峻，俄转晦为明。竹閟铺沙影，松涵出谷声。机心都不动，稳看日初生。",
            "comment": ""
        },
        {
            "title": "题蕺山僧竹阁",
            "content": "高阁俯人世，越香清古岑。林表山烟薄，竹多苔色深。露笋翻晓箨，云房生昼阴。天风自然来，明月照我琴。景豁谢幽事，竟日聆仙禽。佳言出奇观，清梵扬空音。子猷昔好此，故园今陆沈。眷然顾兹赏，萧萧生道心。",
            "comment": ""
        },
        {
            "title": "冷泉幽想",
            "content": "水源穷不尽，垢腻生春袜。未敢辄揭流，且向幽亭歇。",
            "comment": ""
        },
        {
            "title": "陈武帝钓台",
            "content": "路才容马尽荒茅，谁识仙人旧钓鳌。流水不随船影断，乱山犹带弹痕高。春烟粉黑重生葑，暮雨灰红半拆桃。今日故宫何处问，东风应长对江涛。",
            "comment": ""
        },
        {
            "title": "赠唐栖寺僧",
            "content": "山门寂寞唐栖寺，别去闲居又一年。草暗暮田君雁远，花明春院一僧禅。云房夕磬浮清雨，水殿寒灯宿细烟。作得诗成无寄处，几回遥认隔溪船。",
            "comment": ""
        },
        {
            "title": "荻港",
            "content": "波眼沄沄浪复轻，稍苏羁束过清明。倩人觅路先寻酒，久客怀乡始见饧。松下紫芽肥野菜，竹间青叶带山樱。自从一别齐安后，直到今朝始听莺。",
            "comment": ""
        },
        {
            "title": "题湖上壁",
            "content": "寒食风埃满客襟，西湖烟雨送愁频。日高未起鸟呼梦，春晚不归花笑人。",
            "comment": ""
        },
        {
            "title": "送人游边",
            "content": "平世绝边筹，怜君古塞游。谁听蒯缑剑，虚弊黑貂裘。宵柝鸣荒戍，寒烽起废楼。到应先吊古，恸哭岘山头。",
            "comment": ""
        },
        {
            "title": "赠野逸",
            "content": "时康难售贾生医，谏鼓无声对落晖。又报一年花信了，满山鶗鴃送春归。",
            "comment": ""
        },
        {
            "title": "四圣观",
            "content": "小园宽占一山孤，别有墙遮古观居。到了恩波拦不住，水窗游出放生鱼。",
            "comment": ""
        },
        {
            "title": "送蒋云启之湘中",
            "content": "出门歧路分，愿往不辞勤。萤影侵湘月，蝉声隔楚云。频烧霜后箨，多饭雨中蕡。若过黄陵庙，椒浆奠小君。",
            "comment": ""
        },
        {
            "title": "浣沙秋日五首",
            "content": "当前滩号西施碛，对碛看秋得句清。五色悬门秦一尉，六经充栋汉诸生。石丛细火团荒砌，野蔓疏金出废城。目遂浣沙人去后，又闻街鼓报新晴。",
            "comment": ""
        },
        {
            "title": "南楼怀古五首",
            "content": "昔人有意久经营，极望寒芜远更平。三国旆旌群鹊散，六朝楼阁一鸠鸣。雪消晴嶂沉孤垒，风打寒潮入废城。多少怨魂销不尽，草根烧断又还生。",
            "comment": ""
        },
        {
            "title": "送人游西山",
            "content": "昔人深夜看星斗，镇压灵坛尚有符。偷写只应苍鼠惯，几行丹篆绕春芜。",
            "comment": ""
        },
        {
            "title": "山崦早梅",
            "content": "晴逼寒笆春满邻，汉奁芳额渐轻匀。东风未放全消息，雨萼愁香不见人。",
            "comment": ""
        },
        {
            "title": "冰清堂偶成",
            "content": "整杯恬淡酒，相就等闲倾。得失徒多感，行藏任独清。昼闲风有味，春尽雨无声。但惜新栽柳，相呼欠一莺。",
            "comment": ""
        },
        {
            "title": "枫桥寒山寺",
            "content": "江枫吟咏工，幽寺冷遗踪。不改前朝路，犹闻半夜钟。地凉汀月皎，村迥水烟浓。试问谁曾见，憔应独有松。",
            "comment": ""
        },
        {
            "title": "烟波亭避暑",
            "content": "澄江横匹练，月洗黄罗扇。捲尽白云衣，常星撒沙见。天低欲就人，夜色凝深澱。欻吸动微光，时絣斗间线。凉亭逼旷野，轩楹敞三面。万象悉铺陈，随机互迁变。十岁逃虚空，得此方一遍。相对坐谈玄，终宵亦无倦。只恐騃騃催晓箭，涌上东方老铜片。须着干求大帝君，莫使旭乌眼睛转。",
            "comment": ""
        },
        {
            "title": "二郎神",
            "content": "浪花皱石，毡叶月、欲移还定。想白伫烘晴，黄蕉摊雨，人整斜巾照领。翦断鲛绡何人续，黯梦想、秋江风冷。空露渍藻铺，云根苔甃，指痕环影。重省。五湖万里，谁问烟艇。料宝像尘侵，玉瓢珠锁，羞对菱花故镜。领略鸦黄，破除螺黛，都付渚苹汀荇。春醉醒，暮雨朝云何处，柳蹊花迳。",
            "comment": ""
        },
        {
            "title": "风恶偶成二首",
            "content": "柔橹双随下水船，乱帆轻舵递相先。无端系着山村岸，高枕芦芽对雨眠。",
            "comment": ""
        },
        {
            "title": "送僧妙通游平江万寿",
            "content": "故乡离几日，何处蹑秋陵。梵叶床头树，唐衣壁面僧。雨花粘旧锡，风箨扫寒簦。新偈期相寄，呵弹破小乘。",
            "comment": ""
        },
        {
            "title": "送人之汉上",
            "content": "木落千山怨别离，自知难驻马行蹄。上书季子穷归路，献赋荀卿老向齐。驿店破旗秋雨细，戍楼残角夕阳低。袖藏秘策君门远，应望中原泣鼓鼙。",
            "comment": ""
        },
        {
            "title": "思归",
            "content": "尽日凭栏客兴浓，山虽西绕水还东。便乘春暮家园去，犹及棠梨满径风。",
            "comment": ""
        },
        {
            "title": "望太湖",
            "content": "眼力难穷远即昏，纵晴惟只两三分。今朝林屋人皆见，不似峰峦只似云。",
            "comment": ""
        },
        {
            "title": "秀野",
            "content": "小作幽园傍宅开，只须数亩占楼台。石移林屋秋云至，水带松江暮雨来。径草散香迎过屐，砌花分影荫流杯。人家园圃应无数，不似君能日几回。",
            "comment": ""
        },
        {
            "title": "为僧昙芳赋草堂",
            "content": "把诗从我者，多是剡中僧。结屋何山坞，当门几树藤。地寒常带雪，溪峻不留冰。赠尔新吟去，归题木叶层。",
            "comment": ""
        },
        {
            "title": "送赵山台赴江阴",
            "content": "匆匆何事解朝衣，甫为君王领一麾。历考近来成故事，就迁长是未多时。寒更夜彻防淮柝，晓舶晴翻出海旗。不久赤蹄应已到，只须略赋练江诗。",
            "comment": ""
        },
        {
            "title": "送友人持节岭南",
            "content": "吴云迢递楚云鲜，从此南征路几千。汉使五羊登岭日，鲁经三豕渡河年。榕穿白草飞蛮雨，椒落黄芽起瘴烟。待及戍瓜多载石，定无番货入归船。",
            "comment": ""
        },
        {
            "title": "送人之汉上",
            "content": "旧来边塞自多尘，瘦草寒花强作春。见说连年更悽怆，乱萤随趁鬼迷人。",
            "comment": ""
        },
        {
            "title": "显应观桃花",
            "content": "白云随鹤乘将去，深碧桃花满故宫。三十六簧明月夜，不知何处吸春风。",
            "comment": ""
        },
        {
            "title": "丰年行",
            "content": "长田一亩三石收，截茅作囤遮水牛。驯鸡塞笼彘牢满，大儿看亲女上头。里胥关门罢输送，晴乌窥檐鼠沿栋。瓦盆瓷缶息老身，还将孙子看迎神。庙前擘纸青竹爆，饧糕粉鱼夜祠灶。",
            "comment": ""
        },
        {
            "title": "下渚秋暮",
            "content": "浅滩近渚沙相接，水落渔人朝暮涉。摵摵风鸣若雨来，绕堤吹散乾荷叶。",
            "comment": ""
        },
        {
            "title": "天津桥",
            "content": "袅袅朱栏倚细波，绿云相对閟嵯峨。中天车驾曾擒虏，何日楼船定入河。霁柳午阴随岸远，露桃春色过墙多。黄旗适应东南运，已办箫铙几曲歌。",
            "comment": ""
        },
        {
            "title": "萧山县下遇雨二首",
            "content": "悠悠心厌出江沙，过得丘亭转落斜。村店自知行客倦，劝尝新酒卖甜瓜。",
            "comment": ""
        },
        {
            "title": "金坛观",
            "content": "金坛深僻观，钟磬人少闻。山果猿偷堕，庭莎鹿卧分。木高犹带雪，石冷不生云。正爇黄连炷，相从拜老君。",
            "comment": ""
        },
        {
            "title": "逢僧文礼",
            "content": "师说古香寮旧开，鲍照曾为惠休来。至今猿鹤犹知敬，静对寒星礼碧苔。",
            "comment": ""
        },
        {
            "title": "黄溪",
            "content": "匆匆宁不恨飘零，转更分岐过别汀。世事总如迂曲路，年华都付短长亭。冢桃褪蘂无人色，社栎盘根作鬼形。心自感伤人岂识，回头犹顾岘山青。",
            "comment": ""
        },
        {
            "title": "山居春晚",
            "content": "索居牢落动关心，但觉匆匆岁月侵。无梦不因怜昼静，有怀多是惜春深。草香稚蝶销胡粉，花落蛮莺变楚金。最是不禁芳树色，能消几日又成阴。",
            "comment": ""
        },
        {
            "title": "幽居漫成",
            "content": "乍归无定业，萧索带村居。神树当中朽，人家着外疏。藻痕千漂絮，花影一床书。何必为真隐，相安便有余。",
            "comment": ""
        },
        {
            "title": "赠僧仲宝月溪",
            "content": "幽栖深绝地，静夜独宜僧。上下两轮玉，中间一片冰。影收悬罟索，光息过船灯。独坐观心了，无由更小乘。",
            "comment": ""
        },
        {
            "title": "岁除思归",
            "content": "春风冰断千尺，晓霁云开百重。何处溪桥争渡，谁家山寺闻钟。",
            "comment": ""
        },
        {
            "title": "夜深",
            "content": "虚堂人静不闻更，独坐书床对夜灯。门外不知春雪霁，半峰残月一溪冰。",
            "comment": ""
        },
        {
            "title": "千金寺",
            "content": "十载他乡别，春归逐浪层。晚晴沙市鼓，夜雨石桥灯。帆仄摧乾苇，衣寒脆薄缯。旧时来往寺，惆怅不逢僧。",
            "comment": ""
        },
        {
            "title": "春浓曲",
            "content": "雨膏蒸土兰芽热，粉魂淡艳凝缃缬。柳条无力受东风，桃叶春江弄花月。枕函坠发昏眠重，绮帐惊寒替花恐。屏琐虫栖化粉蛾，帘甲蜂钻抱残蛹。麦门冬长柔堪结，桐轮辗尽棠梨雪。门掩车箱铜较闲，瓶敲井干青丝绝。君不见楚王酣宴，嫌怕旁人说春晚。玉钗埋遍细腰人，章华台上苍苔满。",
            "comment": ""
        },
        {
            "title": "甲申岁解官归故居有以书相问者",
            "content": "近凭筇竹杖，岁岁作生涯。独採傍溪药，自看临水花。爱云因此望，对日任西斜。惟有双蝴蝶，相随直到家。",
            "comment": ""
        },
        {
            "title": "浣沙秋日五首",
            "content": "自惭尸素尝多暇，未放秋风变楚颜。一梦别离抛白水，三年端的守青山。野鸡避鹘遮雏去，沙翮衔鱼趁母还。纵有乱愁消遣尽，淡云残日共人闲。",
            "comment": ""
        },
        {
            "title": "送曲江友人南归",
            "content": "怜君归橐路迢迢，到得茅斋转寂寥。应叹药栏经雨烂，土肥抽尽缩砂苗。",
            "comment": ""
        },
        {
            "title": "送惠嵩上人住西山兰若",
            "content": "孤云无定迹，又入乱山居。既息禅机稳，从教世网疏。晓香岩屋像，寒呪石潭鱼。待我寻诗境，看君坐隐庐。",
            "comment": ""
        },
        {
            "title": "彩云桥",
            "content": "断桥流水两无期，残日轻云处处疑。乞与行人自沽酒，满旗风雨豆花篱。",
            "comment": ""
        },
        {
            "title": "病起幽园检校",
            "content": "病起无情绪，池边日几回。虫声低覆草，螺壳细生苔。暑退芦将变，秋残蓼续开。久消环绕迹，全若未尝来。",
            "comment": ""
        },
        {
            "title": "浣溪沙",
            "content": "朴朴精神的的香。荼縻一朵晓来妆。雏莺叶底学宫商。著意劝人须尽醉，扶头中酒又何妨。绿窗花影日偏长。",
            "comment": ""
        },
        {
            "title": "思归",
            "content": "点点杨花飞满洲，只应催促送行舟。非关向晚伤心事，自怯春寒不肯留。",
            "comment": ""
        },
        {
            "title": "鹿苑寺",
            "content": "分半作民栖，犹藏一曲溪。鹊窥莲叶座，僧占菜花畦。白蠹鱼销粉，青乾兽剥泥。幸留唐刻在，相伴峻郎题。",
            "comment": ""
        },
        {
            "title": "出关偶题",
            "content": "一曲长歌浙水寒，绨袍空往又空还。咸阳若有山东志，莫放萝秦又出关。",
            "comment": ""
        },
        {
            "title": "久客思归感兴",
            "content": "久客空江上，閒吟对石门。青山非远近，流水自朝昏。夜月添乡梦，春风入烧痕。翻思南郭路，迢递隔烟村。",
            "comment": ""
        },
        {
            "title": "中和节",
            "content": "时节匆忙过隙驹，可堪岑寂就船居。不禁衰病慵耽酒，无益闲交懒报书。风暖暮田归海燕，雨甜春水上潮鱼。客中自是光阴速，才见新正又月初。",
            "comment": ""
        },
        {
            "title": "石头城",
            "content": "点点凝烟望未收，六朝遗迹遍荒丘。自从绛阙雄江面，谁把朱泥染石头。岗断晓榛双阜虎，岸长春草一滩鸥。诸公多少新亭恨，不是知心莫上楼。",
            "comment": ""
        },
        {
            "title": "寄云泉僧永颐",
            "content": "书来只说住高峰，不记松林第几重。欲拣青峦问茅舍，秋山一样白云封。",
            "comment": ""
        },
        {
            "title": "陆羽泉",
            "content": "拟酌松根泉，先酹松下土。瓯犧副都篮，拾薪自煎煮。一杯复一杯，并酌连四五。寄谢山中人，腹痛不累汝。",
            "comment": ""
        },
        {
            "title": "连珠",
            "content": "远望披裘日几回，可堪江上暮寒催。云飞旷野迎风断，雪洒长滩夹雨来。马踏野桥嘶破板，鸟迷村路立高桅。暂须移向疏篱泊，迁就惊春一树梅。",
            "comment": ""
        },
        {
            "title": "闻友人过吴",
            "content": "诗囊挂在船篷上，吟过江枫落叶中。为恐吴笺题不尽，秋风先燥数堆红。",
            "comment": ""
        },
        {
            "title": "望太湖",
            "content": "独立瀰漫灏气中，倍饶云雾杳重重。直西一道孤光起，指点人看是白龙。",
            "comment": ""
        },
        {
            "title": "南楼怀古五首",
            "content": "幸际清时息五兵，舌顽无处说纵横。蚁封一梦难分别，蜗角千年强斗争。丹壁邮亭新蜀道，白楼烽戍古邾城。自知夜半徒兴舞，移远寒鸡不使鸣。",
            "comment": ""
        },
        {
            "title": "菩提废寺",
            "content": "野寺孤僧住，当春亦掩扉。晓钟三板去，昏杵一盂归。古屋垂山榧，幽窗养石韦。未容行客憩，荒树雨鸠飞。",
            "comment": ""
        },
        {
            "title": "晚登黄鹤楼",
            "content": "戚戚登临地，凄凄欲暮天。相看数株柳，不听一声蝉。山冷云生絮，江空月上弦。无缘舍尘事，闲对白鸥眠。",
            "comment": ""
        },
        {
            "title": "南楼怀古五首",
            "content": "事久销沉只等闲，好将深意递相参。舳舻宵遁谁思付，裙屐春游自笑谈。西日瘴回迷汉沔，北风被逆上江潭。隔城方唱招魂引，一拍殷勤至再三。",
            "comment": ""
        },
        {
            "title": "早春",
            "content": "连朝微雪暗消凝，始觉春风逐旋增。今早画檐偏有意，数条吹折晒残冰。",
            "comment": ""
        },
        {
            "title": "施潭",
            "content": "归程风强阻，春色有如无。上水千帆健，中流一矴孤。雨冲寻屋燕，云背立樯乌。尽说明朝顺，江行旧有图。",
            "comment": ""
        },
        {
            "title": "落梅",
            "content": "玉树分明照夕流，粉痕翻为碧苔留。三更枝上玲珑雨，乱滴寒香一夜愁。",
            "comment": ""
        },
        {
            "title": "孙伯符墓下",
            "content": "梧叶萧萧墓草长，梦魂曾断九回肠。空闻绛帕离章水，谁见黄旗入洛阳。鸦噪暮园江阪迥，龙盘春戍石城荒。赤乌不识桑田变，犹自悽悽守白杨。",
            "comment": ""
        },
        {
            "title": "寓宿黄观复书堂晨至海棠花下走笔呈苏召叟",
            "content": "春风忽来花满树，海棠最多绕栏吐。客愁才动不复安，两脚春泥踏春雨。高枝背面辞晓喧，低枝湿透挥未乾。胭脂深重粉亦殷，颜色滑腻脂肉寒。五云忽卷晨妆毕，晓来姿态俱已矣。悔不敲门请君出，喫酒忍饥看半日。疾呼杯酌倾已迟，但惊野雪扫还飞。可能就赐醉眠者，烂嚼落花听鸟啼。",
            "comment": ""
        },
        {
            "title": "赠雪林李和甫",
            "content": "忽地相逢便解颜，况兼终日看青山。精神摘柳哦诗际，标度寻梅集句间。春淡野桥孤艇远，暮寒溪寺一钟闲。匆匆又作经旬别，两处东风各闭关。",
            "comment": ""
        },
        {
            "title": "同李雪林饮山村",
            "content": "本来无饮兴，偶此到溪滩。屋角悬双瓠，船头系一竿。塔高风便响，桥峻雨随乾。莫怕城门闭，行归亦不难。",
            "comment": ""
        },
        {
            "title": "游道场山遇雨",
            "content": "飘然久作登临想，才遇名山雨亦游。林尾乱声犹间响，枝头残滴未全收。濯翻野竹从教軃，冲落岩花放出流。欲把姓名书石上，几回拈笔又成休。",
            "comment": ""
        },
        {
            "title": "岁除思归",
            "content": "野屋定堆落叶，山径应铺石芜。一别径秋不到，隔篱黄犬谁呼。",
            "comment": ""
        },
        {
            "title": "道中有感",
            "content": "远程已过经行初，别有逶迤古道存。寺有寂廖犹有殿，水才穷尽又逢村。一竹枯木人分路，十里飞花客过门。必竟悉依生处药，不知何事别家园。",
            "comment": ""
        },
        {
            "title": "送惟德上人还鼋溪",
            "content": "为爱林间寺，幽闲少是非。因抛荜门业，来着稻田衣。石蕨冲云细，山蔬腻雨肥。禅居安稳后，更莫启柴扉。",
            "comment": ""
        },
        {
            "title": "龙井道中杂纪",
            "content": "白发宫人频笑谑，罗衣昔对君王着。夜惊春雨洗桃花，梦魂犹挂秋千索。",
            "comment": ""
        },
        {
            "title": "赠别水云翁",
            "content": "离离双鬓似秋蓬，惯逐沙鸥与断鸿。漂母矶头春水阔，扁舟何处系东风。",
            "comment": ""
        },
        {
            "title": "雨花台",
            "content": "细藓柔莎琐旧堆，昔年曾见异僧回。如何天上飞灵雨，不为人间洗劫灰。江接潮头诸脉应，地连岗势一支来。只今不假虚无事，别是春风歌舞台。",
            "comment": ""
        },
        {
            "title": "寄鹤林智福上人",
            "content": "深山高顶寺，黄鹤旧曾留。鹤去无踪迹，山僧几白头。鸟闲斋鼓静，猿啸佛灯幽。宿约何时践，题诗向瀑流。",
            "comment": ""
        },
        {
            "title": "樱桃花",
            "content": "樱桃未开花绕枝，樱桃已开红满溪。花开几朝今始见，人折人攀那得知。黄鹂飞来问谁主，对面相看隔墙语。今日锁魂事可明，昨夜东风过云雨。",
            "comment": ""
        },
        {
            "title": "灵竺寺",
            "content": "不因纯孝者，古寺若为安。壁彩蜗游遍，炉香鼠踏残。钟声嘶破梃，旛影颭危竿。尚恐冬生笋，时来竹外看。",
            "comment": ""
        },
        {
            "title": "齐安早眺",
            "content": "昔日干戈地，凄凉古塞情。军同民杂戍，州与县分城。野旷孤鸿绝，沙寒一骑行。十年生息后，人尚怯论兵。",
            "comment": ""
        },
        {
            "title": "吴山仁王寺",
            "content": "山寺凭高夕未昏，上皇曾此定乾坤。瓯闽散驿缘江岛，龛赭收潮入海门。细雨乱花唐辇道，淡烟疏柳汉营屯。何时汴水东流畔，君返宸居臣故园。",
            "comment": ""
        },
        {
            "title": "青阳驿",
            "content": "悄悄如秋麦气凉，山风吹透湿衣裳。小炉深幌枯松火，一夜寒香绕客床。",
            "comment": ""
        },
        {
            "title": "罗家洲",
            "content": "对港近村俱有路，扁舟倍觉往来频。入秋破褐惟存线，尽日收钱不满缗。远岸冷沙衔坠叶，浅滩寒水卧枯苹。未知行役何时断，纵使更深亦唤人。",
            "comment": ""
        },
        {
            "title": "回山僧书就题书尾",
            "content": "忆昔同行题落叶，寺前枯树鹤巢边。不知今度苔枝上，多少秋虫已化蝉。",
            "comment": ""
        },
        {
            "title": "酬李达可",
            "content": "归心终自遂，何必恋虚声。转觉青衫恶，谁怜白发生。扫花山石瘦，洗药野泉清。应有忘机者，时来伴我行。",
            "comment": ""
        },
        {
            "title": "春怨",
            "content": "极浦苹花白，空壕兰萼红。伤心城上燕，飞入馆娃宫。",
            "comment": ""
        },
        {
            "title": "誓节渡",
            "content": "仿佛经行地，还寻古渡边。山禽多白练，溪药间黄连。漠漠将晴雨，迢迢欲暝烟。恍然惊梦醒，二十有三年。",
            "comment": ""
        },
        {
            "title": "延山渡",
            "content": "解帆登岸作山游，林木茅茨共一丘。数日骤寒消不尽，尚余残雪护松瘤。",
            "comment": ""
        },
        {
            "title": "白羊",
            "content": "路隔一重溪，山深客易危。驿亭惟有额，官堠尽无碑。竹挂黄身虺，林香白面狸。得船争欲渡，先奔槿花篱。",
            "comment": ""
        },
        {
            "title": "送黄同甫",
            "content": "人生各有安，出易欲归难。古道春泥重，孤城暮雪寒。酒锋精似将，诗业远於官。野谷如堪饱，从君借鹖冠。",
            "comment": ""
        },
        {
            "title": "赵东麓归自房陵",
            "content": "一年辛苦后，收聚若为丰。摄职全无吏，携家仅有童。乳舂花下管，漆溜叶间筒。自此嬉游地，应须且浙中。",
            "comment": ""
        },
        {
            "title": "秋屏",
            "content": "好山多变态，排列在檐楹。平熨澄江练，横铺列嶂屏。石烟寒绕寺，山雨暗离汀。有意携溪枕，眠看直到醒。",
            "comment": ""
        },
        {
            "title": "题滕王阁",
            "content": "高阁巍峨接水滨，兴亡才问便伤神。鸣鸾东阁知何处，跨鹤西山别有人。柳映落霞江渚暮，草铺斜日野田春。群鸥亦厌多悲感，偏与忘机客最亲。",
            "comment": ""
        },
        {
            "title": "湘东苑",
            "content": "湘东王好开芳甸，亭台环绕朱栏遍。就中应教谁最多，庾信江淹日欢宴。七十里围高木栅，花柳烧残少颜色。取次华林建邺边，奚不移归帝王宅。曾经行处苹芜漫，赖此名存悉歆羡。安知飞来旧时莺，舞去都非昔年燕。风擘残桃过短墙，更无人管任斜阳。惜春犹有伤心者，认作徐娘半面妆。",
            "comment": ""
        },
        {
            "title": "客楼",
            "content": "水国秋清潮半生，越王台殿销荒城。西楼一夜思归客，斜倚朱栏独听笙。",
            "comment": ""
        },
        {
            "title": "庭下枯梅有感",
            "content": "庭下同栽两树梅，一株摇落一株开。无缘春色相亏曲，有分晴光亦往来。雪打枯枝愁汉驿，雨翻雕萼梦荆台。绮窗不断横斜影，犹有东风管碧苔。",
            "comment": ""
        },
        {
            "title": "秋日马上",
            "content": "本无谋略强谈兵，每愧临边病未能。筋力岂知犹可喜，一鞍千里到江陵。",
            "comment": ""
        },
        {
            "title": "风恶偶成二首",
            "content": "三日要行还止住，冷沙寒水暗消春。一千四百芜湖路，怨雨愁风多少人。",
            "comment": ""
        },
        {
            "title": "溧阳桃花",
            "content": "见说谪仙曾到此，东风千树锁雕墙。游人偏向花间酹，雨湿春泥喷酒香。",
            "comment": ""
        },
        {
            "title": "留别唐栖云泉上人",
            "content": "水宿唐栖寺，何缘更浃旬。千山今日路，三岁异乡人。小殿眠身佛，空廊折臂神。归时重作礼，又拂一番尘。",
            "comment": ""
        },
        {
            "title": "检校金盖别业",
            "content": "独棹一溪云，山回景自分。露花藏岸势，风叶乱泉纹。短箭催年急，微阳近草曛。断猿将落木，清夜不堪闻。",
            "comment": ""
        },
        {
            "title": "题逸人壁",
            "content": "深僻人稀到，天然野意成。荷冲崩岸出，草入废泉生。曝朮充山货，抽茶当地征。未须寻伴侣，时有自来莺。",
            "comment": ""
        },
        {
            "title": "行吟",
            "content": "独行沙岸不相携，准拟沿溪更渡溪。药蔓交加虫上下，柳花撩乱蝶高低。杖头晓伴春云石，屐齿晴翻夜雨泥。诗就随山为人写，等闲抽尽锦中题。",
            "comment": ""
        },
        {
            "title": "甫里观",
            "content": "天随清调何人继，幸有荒村故宅存。橘上蠹虫应屡变，草间眠鸭尚能言。池亭暮雪兼风起，篱落春潮带雨浑。人啖菊苗终竟别，屠沽犹自不登门。",
            "comment": ""
        },
        {
            "title": "七里濑",
            "content": "瞬息沿流七里遥，感时回缆木兰桡。高台未变陵兼谷，故国频更市与朝。风散乱云通去驿，雨消残雪助归期。渔翁近亦无前辈，一个青铜不肯饶。",
            "comment": ""
        },
        {
            "title": "晚泊",
            "content": "芳草渡头猿夜吟，孤舟一系百年心。旧游零落不知数，客路经过客复寻。暮雪关山千里雁，夕阳烟火数家林。明朝叹息东征士，发垢冠欹不欲簪。",
            "comment": ""
        },
        {
            "title": "西湖初夏",
            "content": "花飞春减绿阴成，不住风光绕禁城。山寺晚晴蝉欲噪，柳林犹啭数声莺。",
            "comment": ""
        },
        {
            "title": "海棠",
            "content": "海棠最佳须老丛，远及百年花始红。历看名葩此为盛，刚柯硬叶交相映。倚石攒青二三丈，雨膏倒吸胭脂上。仿佛璇霄发曙光，细族蓬莱绣旗仗。露欲收珠色转深，香玉万颗藏春阴。轻风欲透紫丝障，一片朝霞倾入林。凤城多少栽花处，低嫩俱无可观树。相对令人忆故山，年年雕萼扫朱栏。只今惟有溪童在，应放高枝栖白鹇。",
            "comment": ""
        },
        {
            "title": "山行",
            "content": "尽日群山里，知行第几重。竹深春寺磬，滩急午溪舂。残旭犹双塔，晴云只半峰。岂无仙隐者，恨不少从容。",
            "comment": ""
        },
        {
            "title": "送人游西山",
            "content": "锁断寒蛟亦有神，冷波寒水病残身。谁收匙钥权相借，略放天池洗白鳞。",
            "comment": ""
        },
        {
            "title": "村市",
            "content": "细簇人家住，中分破石崖。竹门开店屋，草市夹桥街。水别东流汉，山横北过淮。并船频借问，同买出江柴。",
            "comment": ""
        },
        {
            "title": "收家信",
            "content": "渺渺秋风生白波，故乡归梦隔山河。可怜一纸平安信，不及衡阳雁字多。",
            "comment": ""
        },
        {
            "title": "浮远",
            "content": "横障瀰漫恃此丘，长江东骛转湍流。波间去海无多里，沙际铺淮辄数州。风势起花山郭暗，潮声侵树野田浮。无由望彻苍茫外，回首斜阳总是愁。",
            "comment": ""
        },
        {
            "title": "思归",
            "content": "自觉才疏久愿归，敢将山色便相依。汉家事业虽全盛，亦放梁鸿一个飞。",
            "comment": ""
        },
        {
            "title": "送迁客",
            "content": "自谓别离难会面，如何此地又相寻。往来云物他乡意，轻薄风尘久客心。夜雨泥涂三里郭，夕阳烟火数家林。送君好去加餐饭，莫听哀猿彻晓吟。",
            "comment": ""
        },
        {
            "title": "感事",
            "content": "书剑悠悠屡变迁，老谙多故始知天。汗青每愧抛长日，发白无由逐少年。暮雨暗消江岸柳，晓霜初透野池莲。此心悬解何须语，人问惟应一指禅。",
            "comment": ""
        },
        {
            "title": "菰菜",
            "content": "江边野滩多老菰，抽心作穗秋满湖。拂开细谷芒敷舒，中有一米连三稃。剖之粒粒皆尖小，整齐远过占城稻。不烦舂簸即晨炊，更胜青精颜色好。寻常艰得此欣逢，默计五升当百丛。雨多水长倍加益，十里定收三十钟。野人获之亦自足，何用虚靡太仓粟。连日秋风思故乡，况复家田有茅屋。坠网重腮鲈已鲜，莼丝牵叶又流涎。急归收获苹溪畔，细拨芦花撑钓船。",
            "comment": ""
        },
        {
            "title": "溪亭话别",
            "content": "芳时谈古调，霅浦少人同。化日桃花外，归船便隔春。",
            "comment": ""
        },
        {
            "title": "题僧子温画水墨蒲萄",
            "content": "袅袅多应半熟时，落斜高挂冷攒枝。分明记得山窗下，一架寒藤带雨垂。",
            "comment": ""
        },
        {
            "title": "送人还姑苏",
            "content": "别十三年返故居，可怜世业半空虚。布囊惟有焦琴在，乞与秋风葬阖闾。",
            "comment": ""
        },
        {
            "title": "琵琶亭",
            "content": "萧萧枫林青，要出间椅槚。尚思送行舟，系此木叶下。云开星垂山，水荡月在野。江空夜枨枨，泪复谁满把。汀洲泥沙换，葭苇颜色假。变迁斐然殊，感慨益以寡。黄烟飞高桅，绛雪当道洒。余春去不尽，并放湓浦泻。岂无夜深弹，寂寞少听者。尚有沙滩人，时时说司马。",
            "comment": ""
        },
        {
            "title": "秋夜",
            "content": "山门半掩浮云阙，古道人稀芳草歇。夜深零露滴秋香，幽人独步青萝月。",
            "comment": ""
        },
        {
            "title": "五云门外小亭",
            "content": "醉中别高峰，挥手谢平野。百里伴啼猿，一官骑恶马。飞花堕城隅，槁叶积亭下。从教践踏去，会有相逢者。",
            "comment": ""
        },
        {
            "title": "蜡梅",
            "content": "爱花偏倩猎人寻，残雪偷春上棘林。山岸有谁先得见，冷香疏亚辟寒金。",
            "comment": ""
        },
        {
            "title": "招郑服之",
            "content": "归心同一路，况复在新年。梦着登山屐，闲随渡水船。宿蒿迷旧陇，春葑起闲田。醉卧天池上，知君在我先。",
            "comment": ""
        },
        {
            "title": "寄云泉僧永颐",
            "content": "颂罢南华谁得闻，两川寒玉一禅身。松边弹舌低声念，莫引龙来变作人。",
            "comment": ""
        },
        {
            "title": "胥门",
            "content": "芦苇萧萧生晚潮，伍员何地更吹箫。夕阳自逐寒鸦去，万片宫花共寂寥。",
            "comment": ""
        },
        {
            "title": "送陈云崖游三衢",
            "content": "吟得诗成若等闲，为吾开尽锦囊斑。不专瘦岛元和末，要且长城大历间。帆入乱潮随涨水，帽冲残雪度危山。从今便少春游伴，才过新生可得还。",
            "comment": ""
        },
        {
            "title": "天申宫苏文忠画像",
            "content": "大泽沾荒裔，灵山识老臣。微茫云外迹，衰病瘴中身。湿草寒碑夕，晴花午殿春。高檐风雨断，犹避六丁神。",
            "comment": ""
        },
        {
            "title": "龙井道中杂纪",
            "content": "老僧病久声嘶喝，屡说紫衣胜短褐。莫嫌两手渐拘挛，曾把御前供奉钹。",
            "comment": ""
        },
        {
            "title": "南楼怀古五首",
            "content": "茫茫迂曲度平川，何处孤村近水边。烟护刘琮残壁垒，雨沉黄祖旧楼船。寒沙细拥菰芦地，破陇斜耕苜蓿田。见说去年秋潦后，更无茅屋起炊烟。",
            "comment": ""
        },
        {
            "title": "双林寺",
            "content": "杳杳双林路，林深不易登。寺幽怜宿鸟，地僻喜闲僧。静彻垂梁板，寒销背壁灯。水边人忽笑，猿落过溪藤。",
            "comment": ""
        },
        {
            "title": "咏史二首",
            "content": "一曲呼凰下九宵，石台春静海山遥。周秦战血纵横尽，犹卧白云吹洞箫。",
            "comment": ""
        },
        {
            "title": "戴式之垂访村居",
            "content": "故人手持一缄书，扁舟清晨造我庐。为问舟从何方来，欲应未卜先知应先长吁。长安平旦朱门开，曳裾靸履喧春雷。独有诗人货难售，朔雪寒风常满袖。孤馆青灯不自聊，短帽鹑衣竞相就。獬豸峨冠岂无事，不触奸邪触诗士。虽当圣世尚宽容，滔滔宁免言为讳。轩瑟齐竽本难遇，长编巨轴添忧虑。松菊荒芜归计迟，欲向何门诵佳句。君不见古者防川不禁口，里谚村谣无不有。美刺箴规三百篇，删取皆经圣人手。汉魏著述充层云，采撷花草香纷纷。其间国政最亲切，世许少陵能爱君。交衢谤木求胥诲，盛若勋华犹不改。风雅遗音傥尚存，篇篇遒铎皆应採。小人几度邪侵正，何尝断隔无歌咏。风雨萧萧鸡自鸣，谁顾寒莎响蛙黾。但恐君诗未工耳，工则奚愁强疵毁。益藉讥评达九重，送起声名赤霄里。况於时事无交涉，仿郊寒山题木叶。千龄得失寸心知，笑尔随群走干谒。请君头上巾，为君抖却岐路尘。解君身上衣，为君拂晓去京洛缁。天台石桥春已知，别有野鹤相追随，苟欲避世不可迟。请君归，君勿疑。",
            "comment": ""
        },
        {
            "title": "野桥",
            "content": "日暮野桥边，都归醉客船。数竿沙际日，一片水中天。影落冲烟鸟，声移带雨蝉。殆非人境得，江月又初圆。",
            "comment": ""
        },
        {
            "title": "溪馆送别",
            "content": "旅馆成佳集，临觞送远征。厨烟含烛焰，溪雨夺琴声。愁动草边色，恨牵花外情。明朝过平望，应念隔春更。",
            "comment": ""
        },
        {
            "title": "黄鹤楼歌",
            "content": "城上危楼高缥缈，城下澄江复相绕。有时漾影入中流，俯看游鱼仰飞鸟。近楼多少未行舟，满江落花洒汀洲。人同江狎不怕浪，登楼对酒弹箜篌。大别山头白云起，金口渡边雨如洗。半钩新月上孤城，还照高楼与江水。晴江依旧泻浔阳，黄鹤无由归故乡。一声玉笛起何处，燕扑阑干花影长。",
            "comment": ""
        },
        {
            "title": "西湖竹阁寺",
            "content": "精舍萧疏近水凉，分明一径绿沉枪。就移山近湖皆隐，放出楼高寺倒藏。春透露梢齐曲槛，晓翻风箨过修墙。长堤花尽人稀少，来听蝉声伴夕阳。",
            "comment": ""
        },
        {
            "title": "採香径",
            "content": "缯甲如荼护此台，玉颜憔悴锦帆来。一蹊香草无蜂过，千里空葭有雁回。响屧藓埋丹凤迹，缕衣花变粉蛾灰。谁知子夜歌残日，树满西山似绿苔。",
            "comment": ""
        },
        {
            "title": "大洲湖",
            "content": "人居泽国胜居陵，十月陂塘未结冰。残苇乱茭收拾后，断筐分晒折腰菱。",
            "comment": ""
        },
        {
            "title": "马要寺",
            "content": "水国何年寺，萧条野渡边。僧驱田雀倦，神抱海犀眠。细网垂秋屋，残灯泊暝船。数家枯柳下，犹有旧人烟。",
            "comment": ""
        },
        {
            "title": "题葛稚川移家图",
            "content": "稚川移家入空谷，手招白云守茅屋。惟恐人窥鍊药鑪，锁断青峦泻垂瀑。只留一径通飞鸟，其间想透三仙岛。野童犹摘凤文梨，村老闲锄燕胎草。人将外物为真物，反笑山栖衰草窟。玉臼丹成兔欲眠，蚯蚓黄蒿几钻骨。此去世间应不远，尚存犹可分苔藓。两幅生绡若为凭，先寄胡麻与鸡犬。",
            "comment": ""
        },
        {
            "title": "天章寺前小楼",
            "content": "客怀依古寺，曲水茂林边。俯听磵鸣石，静看山出烟。傍花清晚漱，对竹冷春眠。深羡溪僧乐，幽居动岁年。",
            "comment": ""
        },
        {
            "title": "萧山县下遇雨二首",
            "content": "年来沙涨卒难消，更觉西兴渡口遥。冷坐看他骑骒马，半鞍泥水踏春潮。",
            "comment": ""
        },
        {
            "title": "岁除思归",
            "content": "山栖书到多日，野渡舟横几回。想见溪边亭上，故人待我衔杯。",
            "comment": ""
        },
        {
            "title": "送人游西山",
            "content": "抽铅点汞旧台荒，何处搜寻旧草堂。谁见洪崖最深处，一坑泥护石中黄。",
            "comment": ""
        },
        {
            "title": "乌衣巷",
            "content": "日落凭栏感慨频，长干桥畔冷残春。桑田芜没徒多事，兰玉丛生更几人。风暖影翻花外燕，雨多痕蚀草间麟。堪嗟群从成功后，不及钟山一尉神。",
            "comment": ""
        },
        {
            "title": "春暮登黄鹤楼",
            "content": "欲尽残春酒，登临事已违。听残怀旧笛，添尽御寒衣。鸟向青山没，人来赤壁稀。最怜城侧树，无可作花飞。",
            "comment": ""
        },
        {
            "title": "送白判官",
            "content": "著书不就便相抛，远向襄州谒故交。里舍千头无旧橘，客程三脊有荒茅。买鱼村渡捐孤剑，沽酒山城解弊袍。双鬓岂堪禁岁月，眼看归鳦又成巢。",
            "comment": ""
        },
        {
            "title": "吴王试剑石",
            "content": "吴王铸剑成，自谓古难比。试之高山巅，石裂断横理。那无昔时人，相逢干将里。故宫宫中白日长，春风野田百草香。",
            "comment": ""
        },
        {
            "title": "幽居漫成",
            "content": "便入空山住，休慵汉省书。薄云翻药畚，斜日送柴车，远业松花腻，生涯薤叶疏。抱琴谁共听，一尾石间鱼。",
            "comment": ""
        },
        {
            "title": "送觉新上人还越",
            "content": "古越多精蓝，名僧递相接。青林瓶盂聚，丹壑楼观叠。今乘秋涛便，莫待寒雨涉。何处闻鸣蛩，虚廊扫黄叶。",
            "comment": ""
        },
        {
            "title": "灵岩上方",
            "content": "嵯峨楼观青山头，昔曾避暑离宫游。吴天旌旆堕冥漠，至今古木涵清秋。谁听白紵歌声接，细扑飞尘石榴叶。银烛吹灰别泪残，夜半虚廊响行屧。美人何处凝娇魂，五色定化蝴蝶翻。几人深闺有余怨，当昼巨栎号惊猿。千年惟见春风在，绿草虽存颜色改。寂寞栏干绕断肠，满径寒香不堪採。朝云为我光徘徊，须臾径入姑苏台。遗踪灭迹竟难望，叶落空林归鸟哀。",
            "comment": ""
        },
        {
            "title": "咏史二首",
            "content": "碧树童童荫屋庐，分明青盖画龙车。南阳病叟成何事，便谓枯池活得鱼。",
            "comment": ""
        },
        {
            "title": "许市罩鱼",
            "content": "网边分得尾纤纤，腥却莼丝莫厌嫌。自有野人相料理，柳阴茅店一包盐。",
            "comment": ""
        },
        {
            "title": "建宁浦城李频行祠",
            "content": "建安梨岳老梨木，刻作唐朝建州牧。香炉忽动吹寒灰，浦城环翠阴风来。岭头顽石尽能走，涧下奔泉皆倒回。猿猱啼兮鬼啸野，六玄虬兮四骊马。想须吟绕碧草亭，举手高翻白云写。峰为文通名梦笔，杨公书堂曾散帙。丽月鲜霞付与谁，烟墅有人还筑室。田父何所祈，赠尔青麰黑桑椹。里儒何所求，赠尔黄粮布囊枕。万岁兮千秋，既往兮复留。抽兰心，拆椒口。簸南箕，挹北斗。不假竹枝歌，何须折杨柳。只用秦原妙绝词，传入神弦荐春酒。",
            "comment": ""
        },
        {
            "title": "寄杜北山",
            "content": "一曲小湖滨，幽居不厌贫。坐容禅子憩，家就麯生邻。檐竹侵灯众，篱花落灶频。几时吟得句，寄与豫章人。",
            "comment": ""
        },
        {
            "title": "浣沙秋日五首",
            "content": "长江淡淡树疏疏，扫却闲庭即故居。虫入暗床频促织，萤穿虚壁屡翻书。破除暮色惟荒菊，荐送秋华有嫩蔬。料得故园分社酒，小苞青橘四腮鲈。",
            "comment": ""
        },
        {
            "title": "浣沙秋日五首",
            "content": "衣裳单薄鬓萧骚，独凭危栏首屡搔。出壁乱云分片段，隔江飞雨见丝毫。庭前断续蛩争响，檐外轻便蝶斗高。多少好山俱在眼，愧无短屐共游遨。",
            "comment": ""
        },
        {
            "title": "送僧归旧隐",
            "content": "自言归去后，只在故山边。纱帽临溪盥，铜瓶傍水禅。昼闲松塔雨，春尽草堂烟。何故相抛舍，沉浮逐世缘。",
            "comment": ""
        },
        {
            "title": "齐安早眺",
            "content": "阴阴城垒静，极望不飞尘。草色横江暮，莺声出塞春。清时应洗甲，来岁又逢辛。惆怅经过处，都非往昔人。",
            "comment": ""
        },
        {
            "title": "应潭",
            "content": "村崦递相遮，分居两岸沙。地征兼橘柚，土物半桑麻。水白来如虹，山黄去若蛇。往年曾泊此，丛竹数人家。",
            "comment": ""
        }
    ]
}