{
    "dynasty": "宋",
    "author": "刘述",
    "poems": [
        {
            "title": "涵碧亭",
            "content": "两山嵚处一泉飞，飞到亭前聚作池。砌下蛟龙盘未起，席间环佩响无时。翩飜翠羽青霞色，偃亚芳丛碧玉姿。却羡老僧饶岁腊，不知天上有炎曦。",
            "comment": ""
        },
        {
            "title": "题竹阁",
            "content": "竹阁寒相倚，云窗晚共开。闲身方外去，幽意静中来。声响风随箨，阴移石上苔。迟留更清夜，待月露盈杯。",
            "comment": ""
        },
        {
            "title": "五泄山",
            "content": "翠屏千叠水潺潺，一簇青鸳杳霭间。惜是晚年逢此境，悔将前眼看他山。瀑飞萝磴终难画，龙蛰岩云只蹔闲。薄宦劳人无计住，可嗟归去又尘寰。",
            "comment": ""
        },
        {
            "title": "留题洞岩",
            "content": "英英洞口云，触石才一缕。须叟遍空山，霈然作灵雨。万物一以泽，孤踪无处所。我心良所珍，作诗以自矩。",
            "comment": ""
        },
        {
            "title": "家山好",
            "content": "挂冠归去旧烟萝。闲身健，养天和。功名富贵非由我，莫贪他。这歧路、足风波。水晶宫里家山好，物外胜游多。晴溪短棹，时时醉唱里棱罗。天公奈我何。",
            "comment": ""
        },
        {
            "title": "题曲水阁",
            "content": "面势俯岩隈，雕轩映水开。云从栋间出，人自鉴中来。櫂楫歌声度，渐裳禊事迥。东山如未起，好住小蓬莱。",
            "comment": ""
        },
        {
            "title": "重刻孙谢二公诗",
            "content": "汉兴文艺推儒首，谏议才能□□师。更向谢岩镌丽句，清风千古照江湄。",
            "comment": ""
        }
    ]
}