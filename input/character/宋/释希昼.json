{
    "dynasty": "宋",
    "author": "释希昼",
    "poems": [
        {
            "title": "早春阙下寄观公",
            "content": "客心长念隐，早晚解书招。看月前期阻，论山静会遥。微阳生远道，残雪下中宵。坐见青门柳，依依又结条。",
            "comment": ""
        },
        {
            "title": "送信南归雁荡山",
            "content": "千峰邻积水，秋势远相依。路在深云里，人思绝顶归。长天来月正，危木度猿稀。谁得同无念，寥寥此掩扉。",
            "comment": ""
        },
        {
            "title": "寄河阳察推骆员外",
            "content": "郡斋邻少室，夏木冷垂阴。况是多间日，应悬长卧心。角当中岛起，樯背远桥沈。独爱南楼月，终期宿此吟。",
            "comment": ""
        },
        {
            "title": "寄答桂府黄殿院",
            "content": "桂水在天末，登高生远思。来书逢岁阙，去梦历峰危。别浦珠全返，空台柏半衰。诗成见新月，几负郡斋期。",
            "comment": ""
        },
        {
            "title": "送從律之关中",
            "content": "西游无旧识，何处寄吟身。客路秦关暮，乡心海树春。河涛行不尽，岳翠望空新。早晚回孤锡，东浮结近邻。",
            "comment": ""
        },
        {
            "title": "句",
            "content": "花露盈虫穴，梁尘堕燕泥。",
            "comment": ""
        },
        {
            "title": "句",
            "content": "芳树侵云老，孤泉落石危。",
            "comment": ""
        },
        {
            "title": "书惠崇师房",
            "content": "诗名在四方，独此寄间房。故国寒涛阔，春城夜梦长。禽声沈远木，花影动回廊。几为分题客，殷勤扫石床。",
            "comment": ""
        },
        {
            "title": "寄题武当郡守吏隐亭",
            "content": "郡亭传吏隐，间自使君心。卷幕知来客，悬灯见宿禽。茶烟逢石断，棋响入花深。会逐南帆便，乘秋寄此吟。",
            "comment": ""
        },
        {
            "title": "句",
            "content": "剑月啼猿苦，江沙濯锦寒。",
            "comment": ""
        },
        {
            "title": "句",
            "content": "风泉旧听僧窗改，云穴曾行鸟径残。",
            "comment": ""
        },
        {
            "title": "送憔凤之终南山",
            "content": "阙内寒生早，南山万木凋。长空人望绝，积雪独寻遥。静息非同隐，间吟忽背樵。几侵峰顶月，相念起中宵。",
            "comment": ""
        },
        {
            "title": "寄怀古",
            "content": "见说雕阴僻，人烟半杂羌。秋深边日短，风劲晓笳长。树势分孤垒，河流出远荒。遥知林下客，吟苦夜禅忘。",
            "comment": ""
        },
        {
            "title": "句",
            "content": "落日横秋岛，寒涛兀夜船。",
            "comment": ""
        },
        {
            "title": "送朱扆",
            "content": "别业沧波外，秋风归去心。玉绳天阙远，金柝海城深。素瑟沈幽意，寒螀共苦吟。邻渔知有约，乘月夜相寻。",
            "comment": ""
        },
        {
            "title": "寄寿春使君陈学士",
            "content": "三处波涛郡，连年辍谢公。春斋山药遍，夜舶海书通。楼润星河露，川寒鼓角风。谁当刊惠政，一一古贤同。",
            "comment": ""
        },
        {
            "title": "草",
            "content": "漠漠更离离，间吟笑复悲。六朝争战处，千载寂寥时。阵阔围空垒，丛疏露断碑。不堪残照外，牧笛隔烟吹。",
            "comment": ""
        },
        {
            "title": "句",
            "content": "漱齿冰溪远，闻蝉雪屋深。",
            "comment": ""
        },
        {
            "title": "送嗣端东归",
            "content": "远念生泉石，人中事欲销。卷衣城木落，寻寺海山遥。帆影迷寒雁，经声隐暮潮。后期俱未定，况我鬓先凋。",
            "comment": ""
        },
        {
            "title": "句",
            "content": "去路正黄叶，别君堪白头。",
            "comment": ""
        },
        {
            "title": "留题承旨宋侍郎林亭",
            "content": "翰苑营嘉致，到来山意深。会茶多野客，啼竹半沙禽。雪溜悬危石，棋灯射远林。言诗素非苦，虚答侍臣心。",
            "comment": ""
        },
        {
            "title": "送可伦赴广南转运凌使君见招",
            "content": "别语畏残漏，心悬瘴海边。回期无定日，去路极遥天。苦雾沈山郭，寒海涨隰田。几宵寻使府，清话废间眠。",
            "comment": ""
        },
        {
            "title": "句",
            "content": "山日秋光短，江虹晚影低。",
            "comment": ""
        },
        {
            "title": "过巴峡",
            "content": "远望知无极，穷秋日向残。孤泉泻空白，众木倚云寒。静想猿啼苦，危闻客过难。寸心宁可寄，前去雪漫漫。",
            "comment": ""
        },
        {
            "title": "句",
            "content": "晓天金马路，晚岁石霜心。",
            "comment": ""
        },
        {
            "title": "断碑",
            "content": "片玉侵寒折，零文见断虫。远沈冈草际，半露堑冰中。迹著人何在，年销事已空。唯闻坏陵柏，相吊起悲风。",
            "comment": ""
        },
        {
            "title": "怀广南转运陈学士状元",
            "content": "极望随南斗，迢迢思欲迷。春生桂岭外，人在海门西。残日依山尽，长天向水低。遥知仙馆梦，夜夜怯猿啼。",
            "comment": ""
        },
        {
            "title": "送李堪",
            "content": "要地无深托，飘然又出关。秋声动群木，暮色起千山。岸草随秋远，江云入望间。何宵发孤咏，月冷洞庭间。",
            "comment": ""
        },
        {
            "title": "句",
            "content": "寄禅关树老，乞食塞城羗。",
            "comment": ""
        }
    ]
}