{
    "dynasty": "宋",
    "author": "胡宏",
    "poems": [
        {
            "title": "和僧二首",
            "content": "西风吹我对秋光，要挽银河万里长。洗尽世人烦恼障，大家无事得清凉。",
            "comment": ""
        },
        {
            "title": "碧泉书院偶书花木所有七首",
            "content": "自到湘南不见花，传闻金谷旧人家。手培数本珍如玉，买得红尖一寸芽。",
            "comment": ""
        },
        {
            "title": "夜坐寄友人兼以自警",
            "content": "满抱春愁独拥衣，雨声入夜更沉沉。风流欲会东风面，趁取径深绿未深。",
            "comment": ""
        },
        {
            "title": "碧泉书院偶书花木所有七首",
            "content": "白沙波底石苔青，水草摇摇自在生。红日半竿人世闹，倚阑亭上晓风轻。",
            "comment": ""
        },
        {
            "title": "同伯氏还乡",
            "content": "江村沙暖蒌蒿长，味比枸杞新甘香。茁茁荻芽生近渚，紫花台莱初未尝。白羊乌牸俱在牧，茅舍竹篱是故乡。人生未必须富贵，万里且愿身康强。径买官场旧醅酒，共醉春风殊未央。",
            "comment": ""
        },
        {
            "title": "披襟",
            "content": "小小池台亭榭，披襟风月清明。不向情边造作，知音遍满乾坤。",
            "comment": ""
        },
        {
            "title": "简彪汉明",
            "content": "斯文久寥落，我欲问苍天。苍天默无言，复欲问古先。古先群圣人，去我三千年。纷纷儒林士，章句以为贤。问之性命理，醉梦俱茫然。皓月隐重云，明珠媚深渊。近得程夫子，一线通天泉。荡涤净尘垢，逸驾真无前。自人丧乱来，鼙鼓声阗阗。日事干戈末，那寻孔孟传。湘中彪夫子，有志穷益坚。读书文字表，至善时一迁。老去不自止，直欲求纯全。问我曾点意，乘我舞雩颠。行年付造化，笑问青铜钱。默契天地心，谁能泥青编。",
            "comment": ""
        },
        {
            "title": "题上封寺",
            "content": "百年身似客，浩荡世间游。入望青山发，梦魂偏我留。我家巫山十二峰，浮江直过巴陵东。潇湘水与苍梧通，环绕衡岳青冥中。扁舟白云不可度，杖藜蜡屐乘春风。山光浮动可揽结，云舒霞卷飞烟虹。深岩大壑翠巘列，足力已到心无穷。群峰迤逦势不竞，上尽祝融五千仞。祝融峰高天更高，太空人世如牛毛。风云万变一瞬息，红尘奔走真徒劳。蓬莱羽化慕神仙，神仙渺茫何处传。雪山清净问因缘，未识乾坤造化权。独立高寒明月里，此心无著已怡然。从今识尽青山好，归向人间别看天。",
            "comment": ""
        },
        {
            "title": "碧泉书院偶书花木所有七首",
            "content": "武陵春色片云红，红绽功归暖日烘。青帝也应长作主，莫教随水又随风。",
            "comment": ""
        },
        {
            "title": "和江子玉二首",
            "content": "白驹皎皎来空谷，希声绝世人难续。异端蠭起乱群风，摆脱敝衣聊一沭。悠然良夜酣寝，觉来无欠亦无足。不蹈红尘陌上花，自种青云陇头粟。呜呼夫子大圣人，七日藜羹食无粥。休争得失等鸡虫，克己乐善充身腹。风云变化会有时，微吟袖手清溪曲。",
            "comment": ""
        },
        {
            "title": "和伯氏",
            "content": "风高吹散日边云，绿水初回沙际春。逝者如斯长不住，汨罗愁绝笑灵均。",
            "comment": ""
        },
        {
            "title": "书怀四首",
            "content": "台上忘忧草发，洲前含笑花开。世路颠冥堪笑，旁观心自休哉。",
            "comment": ""
        },
        {
            "title": "渔子",
            "content": "小舟游漾占江天，家在芦花一缕烟。最是好风明月夜，棹讴相应亦忘筌。",
            "comment": ""
        },
        {
            "title": "和范公授",
            "content": "贫病离居莫厌侵，满床黄卷静披寻。情通不碍天机妙，行到方知学海深。宇宙一身虽小小，乾坤万象总森森。分明此意人难会，长望青衿肯嗣音。",
            "comment": ""
        },
        {
            "title": "题法轮寺",
            "content": "春色初收夏气清，路分松桧入峥嵘。深盘岣嵝千峰下，远抱潇湘一线明。大众总迷身在处，三关除却道方平。山林若是有情在，何异红尘争利名。",
            "comment": ""
        },
        {
            "title": "和僧碧泉三首",
            "content": "清泠空色似秋澄，疑集群仙拥万灵。深处有香春不断，波间藻荇四时青。",
            "comment": ""
        },
        {
            "title": "湘中馆",
            "content": "馆瞰潇湘画不成，波澜入海是通津。风吹枕席清无梦，烟覆江城晓变春。柳色几回轻别首，梅花偏见远征人。谁能不逐红尘去，到处分明认得身。",
            "comment": ""
        },
        {
            "title": "韩信",
            "content": "功成全仗汉家兵，真是英雄不藉人。禽了项王知退步，定骑箕尾上天津。",
            "comment": ""
        },
        {
            "title": "渔子",
            "content": "潇湘烟雾隐千里，风月矶纶在在同。笑傲飞帆名利客，扣舷都入暝歌中。",
            "comment": ""
        },
        {
            "title": "寄题向伯元敦止堂",
            "content": "君不闻伊挚初耕有莘野，禄之弗顾千驷马。春作秋成随老农，贫贱甘心万人下。一朝幡然感三聘，五就成汤五就夏。悠悠如云行太空，竟使三风变为雅。东西南北赖来苏，天下农夫谁似者。又不闻傅说安身操板筑，远离世间名与禄。那知商帝梦中形，远近搜求不容伏。草茅夕起朝为相，俾后从绳正如木。四海俊{父去右丶}咸风从，跋扈诸侯尽臣仆。功成止见颜容改，了了壮心无反覆。平生懒性愿退藏，退藏恐遂成荒唐。因求古人作鉴戒，管宁华歆情所当。齐名遁迹俱锄菜，掷之不顾为人量。诗书俎豆化辽海，威武富贵何披猖。初年虚名大可耻，末路高风纾思长。有志君当学伊傅，忘情我不傲羲皇。愿如幼安有终始，进退一致宜加详。",
            "comment": ""
        },
        {
            "title": "书怀四首",
            "content": "秋风送尽炎威，日色凄凉半掩。皇天不断春工，红我芙蓉万点。",
            "comment": ""
        },
        {
            "title": "春日郊行",
            "content": "东郊野马烂氛氲，聊驾柴车问讯春。远草绿沉烟雾里，高花红照绮罗新。迎风柳占莺啼处，带雨泥融燕觜匀。动植自私还自足，天边愁杀踏青人。",
            "comment": ""
        },
        {
            "title": "读王国风",
            "content": "是谁行迈闵宗周，泪洒西风病不瘳。幸对南山无尽景，眼看云物手搔头。",
            "comment": ""
        },
        {
            "title": "蚕食",
            "content": "蚕食人间我厚颜，命成奇数故偷閒。不知世上山河大，张日徘徊百水间。",
            "comment": ""
        },
        {
            "title": "宠辱",
            "content": "宠辱无休变万端，阿谁能向静中看。消磨利欲十分尽，免得临机剖判难。",
            "comment": ""
        },
        {
            "title": "次刘子驹韵",
            "content": "心由天造方成性，逐物云为不是真。克得我身人欲去，清风吹散满空云。",
            "comment": ""
        },
        {
            "title": "放舟漫兴",
            "content": "宿雨喜初霁，湖光照人明。狂风撼林木，万里波涛清。放舟东山边，兰菊有奇英。实德自不掩，清香远相迎。侵晨来露布，已罢西南征。挺挺湖海豪，涕泗成纵横。",
            "comment": ""
        },
        {
            "title": "观书有感",
            "content": "一点银蟾在碧空，千载堞廓夜玲珑。回首昔日遨游处，觉得分明是管中。",
            "comment": ""
        },
        {
            "title": "题杨氏猗猗阁",
            "content": "望处积云深，妙见此君心。中虚抱元气，不受一尘侵。嗟哉人生逐利名，鸡犬放去犹知寻。我爱坐君阁，游戏猗猗林。明月照我怀，清风吹我襟。消磨胸中沈著病，无愧卫武生于今。",
            "comment": ""
        },
        {
            "title": "别全当可",
            "content": "一别贤关二十年，人间万事尽悠然。堪嗟戎羯膻腥地，元是衣冠礼乐天。骑马相逢南纪道，离尊同举大江边。此时景色如秋色，自古丹青妙莫传。",
            "comment": ""
        },
        {
            "title": "观书有感",
            "content": "今日曾知进步来，彀愚深自克多才。些儿不闭公门户，尽首多才打不开。",
            "comment": ""
        },
        {
            "title": "书怀四首",
            "content": "含笑花开洲上，忘忧草发台边。底事当忧莫忘，忘时便是无天。",
            "comment": ""
        },
        {
            "title": "紫盖峰前作小圃日亲圃事情见乎辞呈伯氏兼简",
            "content": "有志从来不浪忧，只忧心不似前修。数菑未况已头白，待获忘情在晚秋。自觉才疏胜北海，又无经学震西州。甘为稼圃南山下，长谢周公愧孔丘。",
            "comment": "【注释】【原题】：紫盖峰前作小圃日亲圃事情见乎辞呈伯氏兼简彦达先生"
        },
        {
            "title": "中秋对月忆伯仲",
            "content": "人在西南分楚越，天转金风更凄切。此时何事最关情，团圆独对中秋月。",
            "comment": ""
        },
        {
            "title": "碧泉书院偶书花木所有七首",
            "content": "海棠初破红如滴，杨柳新回绿似挼。把酒只愁春莫去，望云时问日如何。",
            "comment": ""
        },
        {
            "title": "偶书四首",
            "content": "衡岳望嵩少，屹然河汉间。浮云自来往，谁肯拓关山。",
            "comment": ""
        },
        {
            "title": "碧泉书院偶书花木所有七首",
            "content": "荼醾袅袅弄柔条，亦自经冬解不凋。更有异香含素蕊，小槽能使客魂消。",
            "comment": ""
        },
        {
            "title": "实弟以诗来督作会文又因太原侄寄声欲作不速",
            "content": "岁月叹逾迈，入门事业难。战兢曾子意，岂可遂阑珊。",
            "comment": "【注释】【原题】：实弟以诗来督作会文又因太原侄寄声欲作不速此文人狂客所为非素所望也今以五绝奉寄虽小阻主兴若能从而绎之则有味也"
        },
        {
            "title": "示二子",
            "content": "此心妙无方，比道大无配。妙处果在我，不用袭前辈。得之眉睫间，直与天地对。混然员且成，万古不破碎。",
            "comment": ""
        },
        {
            "title": "春事",
            "content": "走马寻春西复东，夭桃零落委残红。可怜日暮天低处，但有梨花弄晚风。",
            "comment": ""
        },
        {
            "title": "靡草",
            "content": "雨急妙合互藏精，万物森然各有神。靡草露机坤是复，野龙交战指迷津。",
            "comment": ""
        },
        {
            "title": "送琏老",
            "content": "湘中应中古道场，复有峨眉道人在。昔日三生藏里来，今朝十二峰前去。杖锡飘然别故人，笑望梅花理征路。我曾问公五宗派，电扫群生小见解。直指万法无尽身，坐觉灵光满沙界。辨舌横放倾天河，峥嵘整顿禅宗坏。吁嗟我生在儒门，儒门大业无人论。滔滔姑想天之下，衣冠满目如电屯。焚香再拜愿圣主，一统三教清乾坤。",
            "comment": ""
        },
        {
            "title": "偶书",
            "content": "一丘自足更何营，万里福州长在眼。莫愁风景异山河，晴天云荫清峰晚。",
            "comment": ""
        },
        {
            "title": "示二子",
            "content": "体道识泰否，涉世随悲欢。滞迹红尘中，情寄青云端。早年勤学道，晚节懒为官。心活乾坤似，机员身自安。",
            "comment": ""
        },
        {
            "title": "偶书四首",
            "content": "青山万古色，几人曾赏心。萧萧木叶下，我坐复沉吟。",
            "comment": ""
        },
        {
            "title": "圃景大吟呈伯氏",
            "content": "青鞋黄帽侵晨起，杖策徐行听流水。云轻淡月欲明时，竹里清风开太始。山钟间发催天暑，庙鼓连声动群耳。东山青树映霞明，西岭朱楼眇烟里。樵夫荷斧晨出山，渔子携鱼午趋市。静看岐路人营营，独坐小亭秋靡靡。已知物理时常改，因凶天工神不死。胸中浩荡一乾坤，世上荣枯均泰否。悠然种植得佳趣，春意生生自无已。",
            "comment": ""
        },
        {
            "title": "实弟以诗来督作会文又因太原侄寄声欲作不速",
            "content": "苦参道难学，放肆事容易。入脚不可深，駸駸成自弃。",
            "comment": "【注释】【原题】：实弟以诗来督作会文又因太原侄寄声欲作不速此文人狂客所为非素所望也今以五绝奉寄虽小阻主兴若能从而绎之则有味也"
        },
        {
            "title": "项王",
            "content": "快战马知霸术疏，乌江亭上独欷嘘。万人三尺俱无用，可惜当年不读书。",
            "comment": ""
        },
        {
            "title": "偶书四首",
            "content": "独坐千峰下，偶马起徘徊。有谁相共笑，遥见隔溪梅。",
            "comment": ""
        },
        {
            "title": "挽孙奇父",
            "content": "英雄割据裔，少年事豪俊。名胜翻然交，仁义以身徇。南州作吏师，西洛陪先进。情高尚礼乐，代季见戎陈。王师频溃遁，我愤婴疾疢。草庐卧江汉，僚幕资才俊。昭昭心自知，蹇蹇步不迅。乘风忽远去，炎岭善持慎。先君有愿怀，丈人践忠信。相从寓衡山，时许闚墙仞。胸中学海深，舌本词源浚。老矣犹诗书，饥来只薇菣。马革誓裹尸，气凛如秦蔺。无力献庙堂，使得致忠荩。据古论孔周，及今佐尧舜，吁嗟民多瘼，惨戚天不憗。茕茕輤车行，遥遥渚宫殡。治命能不渝，有子孝而顺。",
            "comment": ""
        },
        {
            "title": "和僧二首",
            "content": "自觉生缘遍大千，闭关终日看炉烟。有人会得个中意，一语不彰天下传。",
            "comment": ""
        },
        {
            "title": "念良朋之难得叹俗学之失真因成二绝",
            "content": "章句纷纷似世尘，一番空误一番人。读书不贵苟有说，离得语言才是真。",
            "comment": ""
        },
        {
            "title": "和韩叔夏碧泉",
            "content": "灵源一派似河倾，隐映长天万古情。林影淡摇秋月冷，涧翻先凝玉壶清。旧栽沿岸柳阴合，新种数株梅子成。谁引人来问消息，只缘山外有流声。",
            "comment": ""
        },
        {
            "title": "梅花呈孙奇父诸公",
            "content": "万里春回过短墙，孤标亦似殿年芳。萧疏月下天然瘦，澹宕风前自在香。寒色重时花正发，暖烟才禁实先尝。越人不向梁台路，画角一声堪断肠。",
            "comment": ""
        },
        {
            "title": "碧泉书院偶书花木所有七首",
            "content": "青松未结茯苓英，杞菊春风亦已生。药物岂能增大数，栽培扶我暮龄行。",
            "comment": ""
        },
        {
            "title": "次刘子驹韵",
            "content": "忙中不识本来心，一点灵光自在明。只向静中寻底事，恐遭颠沛不员成。",
            "comment": ""
        },
        {
            "title": "和马大夫辟佛五首",
            "content": "天开学海在明伦，中有妙处谁能臻。风波浩渺不得度，倾向浮屠去问津。",
            "comment": ""
        },
        {
            "title": "桃源行",
            "content": "北归已过沅湘渡，骑马东风武陵路。山花无限不关心，惟爱桃花古来树。闻说桃花更有源，居人共得仙家趣。之子渔舟安在哉，我欲乘之望源去。江头相逢老渔父，烟水苍苍云日暮。投午拱手向我言，桃源之说非真然。当时渔子渔得钱，买酒醉卧桃花边。桃花风吹入梦里，自有人世相周旋。酒醒惊怪告俦侣，远近接响俱相传。靖节先生绝世人，奈何记伪不考真。先生高步窘末代，雅志不肯为秦民。故作斯文写幽意，要似寰海杂风尘。不然川原远近蒸霞开，宜有一片随水人东来。呜呼神明通八极，岂特秘尔桃源哉。我闻是言发深省，勒马却辞渔父回。及晨遍览三春色，莫便风雨空莓苔。",
            "comment": ""
        },
        {
            "title": "实弟以诗来督作会文又因太原侄寄声欲作不速",
            "content": "我祖生文定，杰然继真儒。门风早衰飒，吾弟意何如。",
            "comment": "【注释】【原题】：实弟以诗来督作会文又因太原侄寄声欲作不速此文人狂客所为非素所望也今以五绝奉寄虽小阻主兴若能从而绎之则有味也"
        },
        {
            "title": "小圃将成",
            "content": "我爱青山好，衡山镇南极。连峰垒翠西池西，五峰新亭面相直。乔岳峥嵘天地中，飘零身寄衡山侧。衡山之峰七十二，奔走芙蓉尽供职。紫盖峰头走日东，不朝芙蓉理莫测。芙蓉峰巅栖白鹤，今人不见双飞翼。应是赤霄随凤游，远向青田谋雁食。逍遥九皋鸣闻天，奇踪只许群仙识。平生苦无适俗韵，置身大禹巡方域。云舒烟卷试怀抱，月下风前得消息。四时有酒兼有花，百年无丧亦无得。尽教人作画图传，杖藜见我看山色。",
            "comment": ""
        },
        {
            "title": "观建安七子诗",
            "content": "作文发妙理，经国厉远图。游目建安中，才子足欢娱。王刘与应阮，精神可交输。西南落汉日，扬益奋两隅。山河裂地轴，星象分天衢。八师遇有姚，万世垂楷模。一元均大化，五服拥皇都。悠悠彼七子，流光失其孚。飞觞宴婉娈，鼓瑟吹笙竽。主人敬爱客，徒尔相扬揄。魏祚竟不长，诒谋止斯须。逡巡数十年，刘石横八区。所以汉高帝，慢骂轻文儒。",
            "comment": ""
        },
        {
            "title": "水石",
            "content": "水石平生性所便，栽花种柳亦天然。春风花发游人见，秋月云收照我员。玩意陇云情自逸，放怀天理道我偏。坐消白日千峰下，长啸一声箕斗边。",
            "comment": ""
        },
        {
            "title": "谒虞帝祠",
            "content": "有姚心妙賛乾坤，尧禹兴亡赖两存。蒲坂旧都西望远，苍梧陈迹事谁论。九官效职群英聚，二女宜家圣德尊。万代君王模范表，吁嗟一庙破荒村。",
            "comment": ""
        },
        {
            "title": "和王师中",
            "content": "谁惊河冻履秋霜，今日金汤古坏墙。未见主人来北道，但闻群盗去南塘。忧时我不嗟留滞，访道公能适莽苍。绛帐早移收岁晚，吟风弄月动衡湘。",
            "comment": ""
        },
        {
            "title": "碧泉书院偶书花木所有七首",
            "content": "妙手挥斤合杳冥，交加生气便相停。栽培自剔根芽蠹，要见山川旧典刑。",
            "comment": ""
        },
        {
            "title": "和马大夫辟佛五首",
            "content": "诸子随流本既分，西天更有一般僧。高谈性命称仁者，支遁悠悠莫可凭。",
            "comment": ""
        },
        {
            "title": "和僧碧泉三首",
            "content": "人似春花自在开，本无根蒂孰栽培。一番零乱一番长，不是前花去又回。",
            "comment": ""
        },
        {
            "title": "雨中偶成",
            "content": "春来连日雨沉沉，撩我襟怀转不禁，布谷蜀来知有意，长虹吴下故为淫。梅香白转千门玉，柳色黄深两壁金。此景若人真会得，东风谁是不知心。",
            "comment": ""
        },
        {
            "title": "张良",
            "content": "六国亿万人，谁是报讐者。壮哉博浪沙，一击震天下。",
            "comment": ""
        },
        {
            "title": "泉上",
            "content": "晨起步林丘，路经泉上头。天边日色下，水底浪花浮。沙净蒲芽绿，风牵荇带流。澄澜立白鹭，细浪逐轻鸥。翠鸟来还去，修鱼跃更游。动成春色好，愈觉道情幽。田舍知何处，江湖兴未收。徘徊不忍去，暝色冷如秋。",
            "comment": ""
        },
        {
            "title": "赠人",
            "content": "孝弟须知是本根，万般功行且休论。圣门事业无多子，守此心为第一门。",
            "comment": ""
        },
        {
            "title": "书怀四首",
            "content": "来时见花开，去时见花落。花落花开一任风，吾生处处皆真乐。",
            "comment": ""
        },
        {
            "title": "和伯氏",
            "content": "为园非是学樊须，锄罢归来又读书。董子不窥缘底事，陶公成趣爱吾庐。华枝瘦日应抬举，草色回春莫划除。长遣个中消息在，此生何处不安居。",
            "comment": ""
        },
        {
            "title": "感兴",
            "content": "昨夜看梅枝，风光异昔时。感时期献策，出语偶成诗。乾健将来巽，蒙昏许及离。启篷凝立处，心事付谁知。扁舟迤逦过焦金，江阔千寻不主深。明月有情偏照我，好山无处不知心。天空一鸟惊渔火，夜静群星落野砧。此处风光尽难得，朗然因复有清吟。",
            "comment": ""
        },
        {
            "title": "四月八日示澄照大师",
            "content": "今朝浴佛事如何？清净心田也洗麽。尘垢不知何处得，古来朋月照江波。",
            "comment": ""
        },
        {
            "title": "别吴卫道",
            "content": "学业应须见本根，语言无用苦评论。醇醪自昔怀公瑾，药石谁今识孟孙。凭仗嬉游试功力，堤防色厉却淫昏。临岐大愧无相赠，聊写芜词示法门。",
            "comment": ""
        },
        {
            "title": "和伯氏闻雁",
            "content": "随阳群雁逐云低，望断孤鸿万里飞。不为江湖稻粱乐，几时大许送春归。",
            "comment": ""
        },
        {
            "title": "陈平",
            "content": "陈平相业定何知，应对知君智有余。不佐汉兴三代业，区区心事六奇书。",
            "comment": ""
        },
        {
            "title": "和马大夫辟佛五首",
            "content": "真谛休谈欲度人，度人先自正其身。天伦弃掷如萧梗，反认他亲作己亲。",
            "comment": ""
        },
        {
            "title": "寓梅溪即事",
            "content": "春深春水暖，乱落桃李花。露淞白山顶，{左禾右罢}穗青有家。微醺坐溪西，对此景物佳。悠悠动遐思，恨恨得长嗟。振衣偶回首，风吹杨柳斜。",
            "comment": ""
        },
        {
            "title": "书院即事",
            "content": "为无经济学，万里筑幽栖。波涨青冥濶，柳垂春色低。烟花薰小院，风竹掩丹梯。便是神仙宅，世人应未迷。",
            "comment": ""
        },
        {
            "title": "念良朋之难得叹俗学之失真因成二绝",
            "content": "湘上初见故乡人，万事不论惟论心。要识此心真面目，不知君意向沈吟。",
            "comment": ""
        },
        {
            "title": "实弟以诗来督作会文又因太原侄寄声欲作不速",
            "content": "我病死无日，经书更穷年。少年宜若厉，诗酒勿留连。",
            "comment": "【注释】【原题】：实弟以诗来督作会文又因太原侄寄声欲作不速此文人狂客所为非素所望也今以五绝奉寄虽小阻主兴若能从而绎之则有味也"
        },
        {
            "title": "水心亭",
            "content": "水从灵涧来，清泚不可污。经过我亭下，妙见涓涓处。见处事如何，欲说岂无路。百丈生潮头，一勺本性具。经纪大地间，形势中国著。江汉荆襄望，河渭关洛固。衡山折底柱，触石堆滟澦。沄沄三千丈，瀁瀁四海布。岂有不岩阻，盈科演然去。岂有不堤防，润不涣无住。畇畇青山田，渺渺均{左氵右阴}注。荡荡白虹舟，飘颺任奔翥。来者无终穷，济者无量数。周流造化功，妙体不竞愫。寄语观水人，事不在章句。",
            "comment": ""
        },
        {
            "title": "和江子玉二首",
            "content": "无奇试学居盘谷，谁信断弦胶可续。湘天冷落数家村，曩时曾枉旌麾沐。潺湲阶下碧溪横，柳静风微幽间足。知君文武济时才，旧时军律寒生粟。文忆脱略是人师，应有魏昭能换粥。我无真乐送芳年，怅望颜回屡空腹。凄凉指日秋风高，愿更同来写心曲。",
            "comment": ""
        },
        {
            "title": "碧泉独步",
            "content": "淅淅秋风动，前桥晚步还。小鱼冲岸侧，白鸟立溪湾。明月照秋水，淡烟笼远山。此时知造物，怜我一身閒。",
            "comment": ""
        },
        {
            "title": "朱元晦寄诗刘贡父有风藉溪先生之意词甚妙而",
            "content": "天生风月散人间，人间不止山中好。若也清明满怀抱，到处氛埃任除扫。",
            "comment": "【注释】【原题】：朱元晦寄诗刘贡父有风藉溪先生之意词甚妙而意未员因作三绝"
        },
        {
            "title": "吴承远讥登山",
            "content": "胸中无滞是神仙，行止由来各有天。洞里道人心快快，云间游子自翩翩。尘怀已逐山风扫，好意都从梅蕊传。回首七香车上客，大家归去莫流连。",
            "comment": ""
        },
        {
            "title": "和王师中",
            "content": "衡阳一带飞清霜，梅李争春开出墙。萱草乱生封远岸，柳梢摇影澹回塘。午从三径春光动，晚看千峰冥色苍。一止一行皆自得，愤时堪笑屈沉湘。",
            "comment": ""
        },
        {
            "title": "题杨氏猗猗阁",
            "content": "林生何猗猗，挺立似豪杰。新稍一直上青冥，本末便与春风彻。嗟哉流俗人，交义随情决。寒霜落千山，我爱此君节。眷焉题阁心，万变不磨灭。",
            "comment": ""
        },
        {
            "title": "句",
            "content": "唯有廪峰居第五，山前尽是宰臣家。",
            "comment": ""
        },
        {
            "title": "送友人归荆南",
            "content": "瞬息光阴便百年，壮时无谓此身坚。莫随白日悠悠去，要见先民的的传。心耻文俳似班马，眼看青紫自头旋。望云飞鸟长天外，临水不知鱼在荃。沈吟岩野意不展，燮理一身居屡迁。愿学只知依孔圣，懒从禅客问因缘。圣门子贡最明达，肯使宫墙但及肩。天生我才朴更拙，未逢良匠入雕镌。清漳见公二十载，论仁一句期超然。致知两字足功力，方信能行穷化先。南山文会未振起，公今远去岷江边。闻说豺狼卧当路，日向黄昏休更前。况复江城动鼙鼓，四时烽火长相连。征轮决去曳不止，男儿性命绝可怜。晓月子规惊别梦，冥冥空有泪痕溅。临岐相赠要切语，慎勿使我空华颠。",
            "comment": ""
        },
        {
            "title": "和马大夫辟佛五首",
            "content": "贪真不去只谈空，近代禅林盛此风。忧世最怜秦地老，指迷端有洽中公。",
            "comment": ""
        },
        {
            "title": "独坐",
            "content": "卜居幽胜衡山绕，五峰西望青冥杳。乍聚乍散看浮云，时去时来送飞鸟。卷舒自在都无情，饮啄天然类不扰。我生何似鸟与云，掉头心向人间了。",
            "comment": ""
        },
        {
            "title": "暮归鉴湖偶成",
            "content": "草香泉细午风轻，桃李春花夹岸明。归棹夷犹云水暮，柳阴深处一声莺。",
            "comment": ""
        },
        {
            "title": "题友人养素轩",
            "content": "少时情意在沧洲，壮岁还知学孔丘。万事只嫌心有病，百年不作梦中游。紫泥诏下人须在，黄卷人开我自收。耻向红尘浪奔走，看云消尽意横秋。",
            "comment": ""
        },
        {
            "title": "春事",
            "content": "横翠桥南柳色稀，过桥春事那人知。君如就我问消息，新种海棠开两枝。",
            "comment": ""
        },
        {
            "title": "实弟以诗来督作会文又因太原侄寄声欲作不速",
            "content": "天道方愈怒，在人宜敬身。望于经吏内，严自作工程。",
            "comment": "【注释】【原题】：实弟以诗来督作会文又因太原侄寄声欲作不速此文人狂客所为非素所望也今以五绝奉寄虽小阻主兴若能从而绎之则有味也"
        },
        {
            "title": "西林寺廊然堂有怀",
            "content": "超然峰头秋气清，廊然堂延秋月明。我乘清秋弄秋月，中有所感思冥冥。峰势凌苍穹，上有烟林封。去天不盈尺，路断心忡忡。堂空人何在，澹然思无穷。寂寂本民流太空，虚名过耳如松风，惆怅祸乱波流洪。目极征鸿淡淡天，万古消沉向此中。",
            "comment": ""
        },
        {
            "title": "励学",
            "content": "人心易汩没，岂徒出徒入。无方□点检，一点或□懈。□□□□□，彼此成亡羊。所以古哲人，警惕恒自将。动若集于木，息如系苞桑。此机日就熟，庶足升主堂。譬如匣中镜，拂磨吐新光。一尘不使留，光辉日煌煌。凡我读书人，斯言佩毋忘。",
            "comment": ""
        },
        {
            "title": "和王师中",
            "content": "岁寒孤节厉冰霜，汲古门开数仞墙。朔塞烟云封赤县，阳关杯酒绝青塘。无才空自忧当世，不宰应难怨彼苍。独坐独行求伴侣，涧莼山蕨愿同湘。",
            "comment": ""
        },
        {
            "title": "碧泉兴作即事有感因续魏武之诗",
            "content": "对酒当歌，人生几何。往者如江，来者如何。往来无尽，弗移弗那。奉身理物，何少何多。天长地久，我生靡它。乐此泉兮，于山之阿。",
            "comment": ""
        },
        {
            "title": "和马大夫辟佛五首",
            "content": "三纲亡有辨夷华，一处分明万不差。可怪弃君逃父客，妄谈心印自雄夸。",
            "comment": ""
        },
        {
            "title": "云月",
            "content": "朝看南山云，暮看西山月。云物时有无，月魄递盈阙。月明云昭章，云散月奇绝。屈伸至理中，莫道吾生拙。",
            "comment": ""
        },
        {
            "title": "朱元晦寄诗刘贡父有风藉溪先生之意词甚妙而",
            "content": "云出青山得自由，西郊未解如薰忧。欲识青山最青处，云物万古生无休。",
            "comment": "【注释】【原题】：朱元晦寄诗刘贡父有风藉溪先生之意词甚妙而意未员因作三绝"
        },
        {
            "title": "双井咏水仙有妃子尘袜盈盈体素倾城之文予作",
            "content": "万木凋伤后，孤丛嫩碧生。花开飞雪底，香袭冷风行。高并青松操，坚逾翠竹真。挺然凝大节，谁说貌盈盈。",
            "comment": "【注释】【原题】：双井咏水仙有妃子尘袜盈盈体素倾城之文予作台种此花当天寒风冽划木萎尽而孤根独秀不畏霜雪时有异香来袭襟袖超然意适若与善人君子处而与之俱化乃知双井未尝得水仙真趣也辄成四十字为之刷耻所病词不能达诸君一笑"
        },
        {
            "title": "碧泉九日有感",
            "content": "云日韬光山水幽，亭亭风送雁来秋。当时祓禊千华好，今日登临万叶愁。刻蜡桂香环远路，缕金莲色乱方舟。丹青妙处身知在，不作浮鸥信浪流。",
            "comment": ""
        },
        {
            "title": "日照圃中",
            "content": "发白逢春兴更长，等閒花木亦芬芳。有时倚杖迎风立，日照川原细草香。",
            "comment": ""
        },
        {
            "title": "忆伯氏三首",
            "content": "又见雁南飞，行人几风归。朔风吹病体，独对雪霏霏。",
            "comment": ""
        },
        {
            "title": "雨急",
            "content": "雨急落花零乱，风微吹草蒙茸。花亦何心怨雨，草都无间酬风。",
            "comment": ""
        },
        {
            "title": "题齐云阁",
            "content": "道人南山来，万里青云开。去念见本性，聚散真悠哉。",
            "comment": ""
        },
        {
            "title": "天道吟",
            "content": "一气安然不强为，大强先去少强随。本来把定真消息，不是迂愚却是谁。",
            "comment": ""
        },
        {
            "title": "碧泉九日有感",
            "content": "祝融地势东南俯，西北星辰拱汉关。冷落山河凭玉几，凋残名物损朱颜。西风凛凛鹏空抟，朔雪飘飘雁亦寒。正恐中原消息断，问谁曾到五陵间。",
            "comment": ""
        },
        {
            "title": "朱元晦寄诗刘贡父有风藉溪先生之意词甚妙而",
            "content": "幽人遍爱青山好，为是青山青不老。山中云出雨乾坤，洗过一番山更好。",
            "comment": "【注释】【原题】：朱元晦寄诗刘贡父有风藉溪先生之意词甚妙而意未员因作三绝"
        },
        {
            "title": "五峰亭",
            "content": "凿山置亭榭，开沼放波澜。松竹希微绿，菱莲次第丹。风烟富清远，气象薄高寒。媚此千金躯，舍彼百虑攒。神岳精灵动，人寰波浪漫。乐生忧亦集，徒倚遍阑干。",
            "comment": ""
        },
        {
            "title": "题谈氏濯缨亭",
            "content": "茶陵水似沧浪情，我行征骖登小亭。孔圣去矣不可见，野人有歌谁复听。孟子能推孔圣心，寥寥斯意有谁寻。中原可惜无人问，此日聊为梁父吟。",
            "comment": ""
        },
        {
            "title": "忆伯氏三首",
            "content": "又见雁南飞，远行人未归。西风吹白发，肌瘦不胜衣。",
            "comment": ""
        },
        {
            "title": "和僧碧泉三首",
            "content": "山根泉发澜生凝，亭上风微浪自平。汩汩长年流不住，无言千古意分明。",
            "comment": ""
        },
        {
            "title": "忆伯氏三首",
            "content": "又见雁南飞，远人音信稀。东风吹梦去，一见貌颀颀。",
            "comment": ""
        },
        {
            "title": "南山即事",
            "content": "南山崇崇几千丈，今晨忽被蛮烟蜑雾埋其高。安得万里飘风一吹散，见巍峨苍翠解我心郁陶。郁陶心匪他，为爱南山高。",
            "comment": ""
        },
        {
            "title": "和人",
            "content": "天柱新诗缺嗣音，几回开卷静披寻。眇绵今古乾坤大，盘亘华夷海岳深。每爱踌躇兴事意，不将勉强会天心。中原未必生涯尽，只恐吾人老自侵。",
            "comment": ""
        },
        {
            "title": "和刘子驹存存室",
            "content": "动中涵静是天机，静有工夫动不非。会得存存存底事，心明万变一源归。",
            "comment": ""
        },
        {
            "title": "偶书四首",
            "content": "道抱阴阳妙，天行日月长。花开千种丽，叶下一般黄。",
            "comment": ""
        },
        {
            "title": "郭氏嘉山亭",
            "content": "衡山何似洛城居，不久从来亦不余。赤县人希旧勋业，清閒身自富时书。搜罗神化观周易，略去玄黄陋太初。最是忘机湘水上，风轻日淡看游鱼。",
            "comment": ""
        },
        {
            "title": "苍天",
            "content": "苍天映清水，下见白云飞。天水从何来，飞云更何依。人生亦如此，融结中有机。此机即天命，吾心端不违。",
            "comment": ""
        }
    ]
}