{
    "dynasty": "宋",
    "author": "何偁",
    "poems": [
        {
            "title": "臞庵五首",
            "content": "沙暖鸳鸯困，江寒翡翠愁。红莲秋的历，短櫂晚夷犹。处世长无累，端居百不忧。时时明月下，横备倒骑牛。",
            "comment": ""
        },
        {
            "title": "臞庵五首",
            "content": "地占松江胜，为园不种瓜。幽深清磬响，高下石栏斜。花密蜂随蝶，林深雀啅蛇。胜如摩诘画，不是季鹰家。",
            "comment": ""
        },
        {
            "title": "臞庵五首",
            "content": "柳外长虹卧，江边小市圆。水摇千嶂影，窗纳五湖天。隔岸谁家圃，开帆何处船。非关台榭好，此地最堪怜。",
            "comment": ""
        },
        {
            "title": "籍桂堂",
            "content": "清溪一百曲，洗我心无尘。日影上汀渚，桂香袭衣巾。露零芳更润，山沃叶长春。种德长如昔，他年更几人。",
            "comment": ""
        },
        {
            "title": "臞庵五首",
            "content": "多羡王居士，心閒事事幽。山从天末见，江近枕边流。春圃千葩秀，霜林百果收。更能穷物理，濠上看鱼游。",
            "comment": ""
        },
        {
            "title": "臞庵五首",
            "content": "霜落川原淡，风高木叶丹。云垂千顷白，月堕一江寒。礼佛因成塔，焚香旋筑坛。竹声过小院，杂佩响珊珊。",
            "comment": ""
        }
    ]
}