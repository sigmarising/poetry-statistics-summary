{
    "dynasty": "宋",
    "author": "陈宗礼",
    "poems": [
        {
            "title": "题虞帝庙",
            "content": "南国熏风入帝歌，至今遗庙只嵯峨。一天晓色怀明哲，四野春光想太和。存古尚瞻虞衮冕，抚时几换禹山河。海滨乐可忘天下，解写灵明是老轲。",
            "comment": ""
        },
        {
            "title": "澹山岩",
            "content": "永州澹岩天下稀，山灵妙斲涪翁知。蹲猊翔凤献颖异，中有仙佛来娱嬉。我生骨相□冰雪，心境相□生怿悦。缘轻自笑来已迟，犹见岩前古时月。",
            "comment": ""
        },
        {
            "title": "句",
            "content": "山川半为蛮烟累，人物多因谪籍香。",
            "comment": ""
        },
        {
            "title": "玉岩",
            "content": "山蹊屈曲石玲珑，今古游人兴不穷。一一圆明人不识，却寻石□任中通。",
            "comment": ""
        },
        {
            "title": "偕彭雅林游翠即席求和",
            "content": "往事镌鑱一梦同，游人聊此句从容。神仙已逝境犹在，洞府虽深户不封。阅遍古今云木老，洗空尘土石泉舂。此怀清白堪超世，何必星精特地逢。",
            "comment": ""
        },
        {
            "title": "玉岩",
            "content": "翠屏青紫互高低，清净仙人薜荔衣。正好观心坐岩下，忘归却是不忘归。",
            "comment": ""
        },
        {
            "title": "山行",
            "content": "川原绿已张，春去今何在。深树涵幽姿，微云弄晴态。禽声互酬应，林霏閒明晦。渐远人迹稀，清音自虚籁。",
            "comment": ""
        },
        {
            "title": "紫霄观",
            "content": "平陂复峻坂，曲折劳攀跻。中道忽孤绝，恍然遇安期。授以度世术，呼吸随风飞。长跪受隐文，三复叹且疑。变化岂不神，勾谲莫予期。回鞭指故山，从此问所归。",
            "comment": ""
        },
        {
            "title": "晓行",
            "content": "披衣起遐征，微茫认前路。哀鸿天际云，残月水边树。",
            "comment": ""
        },
        {
            "title": "晚出",
            "content": "落日山气清，归禽噪林杪。意行忘远近，吟过深烟表。虢虢水萦田，幽幽云反峤。忽闻隣寺钟，沿途发长啸。",
            "comment": ""
        },
        {
            "title": "石仙观",
            "content": "千丈飞崖倚半空，火云时节此清风。身闲一日俱仙思，何用藏形古木中。",
            "comment": ""
        }
    ]
}