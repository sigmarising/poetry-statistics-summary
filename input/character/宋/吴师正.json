{
    "dynasty": "宋",
    "author": "吴师正",
    "poems": [
        {
            "title": "刘阮洞",
            "content": "天台春暖兰若馨，海榴喷血黄鸟鸣。风晴雨霁洞天晓，画屏有路游人行。刘郎阮郎剡溪客，结们穷幽绝人迹。洞口遥闻漱玉声，时有飘英点溪碧。扪萝涉水前攀缘，瞥见胜景层峦巅。夭桃瑶草蔓深谷，飞楼杰阁凌青烟。潭上金桥跨龙背，绰约双鸾饮潭水。初疑帝子别潇湘，珠佩珊珊移玉趾。环姿玮态踌躇久，熟视人间未尝有。罗幙深沈邀客留，胡麻为饭椒浆酒。问郎於此何当还，壶中景迥非尘寰。客惊遽返觅闾里，子孙虽在皆重玄。年华瞬息嗟浮世，往事分明如梦寐。相与回寻旧路非，乱山稠叠烟云蔽。我来蹑屐观遗踪，松阴坐久曾不逢。野僧相引下山宿，落霞斜日林梢红。",
            "comment": ""
        }
    ]
}