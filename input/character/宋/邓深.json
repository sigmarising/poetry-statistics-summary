{
    "dynasty": "宋",
    "author": "邓深",
    "poems": [
        {
            "title": "春雪",
            "content": "勾芒新政让玄冥，一雪填门讶许平。不夜乾坤月留照，无尘世界玉装成。如何辨认梅花发，只得夸张柳絮轻。数征檐前休扫去，且留窗下快书生。",
            "comment": ""
        },
        {
            "title": "留报恩定老",
            "content": "住山姑小试，同学偶相求。两手便分付，诸公坚挽留。退庵曾毒手，进步莫回头。早晚江湖去，闲云更自由。",
            "comment": ""
        },
        {
            "title": "玉虚洞其上有日月之象其旁有龙象之形",
            "content": "立马香溪唤渡船，羊肠绕尽洞呀然。知谁开闢群工巧，直许宽虚一室圆。龙象现形严佛王，乌蟾垂象烛壶天。惜哉不遇江坡赏，为作新诗与世传。",
            "comment": ""
        },
        {
            "title": "谒何世南",
            "content": "愚溪草圣祖钟王，宰木今伤叶屡黄。何处卷藏云满纸，唯君护惜锦成囊。不聆洒翰音声入，欲认惊龙气焰长。一见自消饥渴念，天厨珍味不须尝。",
            "comment": ""
        },
        {
            "title": "遣兴次韵",
            "content": "山阁舂容丈尺间，元无俗事挠清闲。有时把笔抄新句，整日开窗对旧山。叶帐静看青似染，禽言细听字终蛮。可怜蜂子尊王意，每到衙时似趁班。",
            "comment": ""
        },
        {
            "title": "赋张以道寒绿",
            "content": "领略一轩寒绿，扫除万种春红。饱取披烟沐雨，全胜抹月批风。",
            "comment": ""
        },
        {
            "title": "再用韵",
            "content": "葛巾藜杖款重关，不独风流识谢安。兰玉满庭惊醉眼，云烟落纸照衰颜。也知鸿雁行应起，莫管凫鸥盟渐寒。自笑断须安字拙，空令短发作诗斑。",
            "comment": ""
        },
        {
            "title": "散花之室六言",
            "content": "本有献花佛事，何妨乞食歌姬。若了悟不住相，斯参透无言师。",
            "comment": ""
        },
        {
            "title": "官舍梅树",
            "content": "东风慰寂寞，花到阶前树。一枝花十馀，一树枝四五。妙处在不多，酴醾更屏护。半开半未开，十分好态度。去年初来时，爱此当庭户。便指为红梅，试问何以故。入檐一枝低，偃亚复数处。有是好风骨，他木安敢许。逮至腊前后，梅开不择所。此独未有芽，春信来何暮。时著手摩挲，切勿为文具。相劳虽无酒，典衣吾有取。因循及初春，椒萼才可数。怂恿荷微暖，红英忽然吐。惊培出不料，绕玩遂成屡。頳颊人共怜，惭颜我自误。着眼未分明，殆须卷帘顾。昔尝笑北人，浑作杏花睹。认桃花无绿叶，吾不事斯语。吾本待以梅，恨不辨红素。见花乃识花，康节应笑汝。",
            "comment": ""
        },
        {
            "title": "晚春",
            "content": "雨催柔绿上桑枝，新霁浮云未尽归。寂寂帘栊留燕舞，阴阴查柳护莺衣。莫于绮席嫌筹并，已觉青春作鸟飞。满径落花愁踏损，羊欣切勿款柴扉。",
            "comment": ""
        },
        {
            "title": "六言四",
            "content": "百千年阵碛在，六七月雪流来。文笔手巾南向，白盐赤甲东回。",
            "comment": ""
        },
        {
            "title": "橘花",
            "content": "糁枝碎玉吐香奇，鼻观频参试论之。清比木犀虽未的，烈如茉莉已无疑。自从白雪避花后，更好黄金铸实时。四老隐者宜取此，可能无意赋新诗。",
            "comment": ""
        },
        {
            "title": "赋何仲敏小蓬瀛",
            "content": "特地去人远，绕亭教水环。眼前今有此，海上更无山。风月随时好，琴书尽日间。方今重文馆，勿久恋人间。",
            "comment": ""
        },
        {
            "title": "次韵方德秀",
            "content": "清风一榻借冰壶，邂逅相逢日与俱。学辩痴龙君有见，诗穷馋犬我何癯。似闻圆觉常开卷，未到方桥欲问途。稍待秋风凉冷后，相从十日却归欤。",
            "comment": ""
        },
        {
            "title": "次韵答陈仲思",
            "content": "吟君诗罢不成欢，尚阻青灯话岁寒。亦欲分尝竹窗碧，少须春后荐春盘。",
            "comment": ""
        },
        {
            "title": "赠别周德夫",
            "content": "郡治资参佐，计台须借留。居常元少事，有子更无忧。君问归涪棹，予寻出峡舟。一樽谈旧事，何日重相求。",
            "comment": ""
        },
        {
            "title": "次韵吴文美",
            "content": "决科君辈不须疑，好采来如博局嬉。拾芥紫青非外事，举杯富贵可前期。相将竞奏大人赋，怂恿常谈小子诗。接武虞廷须八凯，颍阳深遁我何知。",
            "comment": ""
        },
        {
            "title": "次韵答公美二首",
            "content": "四至长沙熟物情，留题胜处记吾曾。三生会是湖湘客，一钵浑如云水僧。赢得身轻闲有味，儘从人笑老无能。如君应饱田园乐，犹道啼饥有怨僧。",
            "comment": ""
        },
        {
            "title": "市桥成次韵",
            "content": "雷雹平时生马蹄，偶冲暴涨去难追。一年病涉愁无奈，今日安行喜可知。虹饮江头愁雨霁，龙横水面暮云垂。却怜舟楫无人渡，借我江心理钓丝。",
            "comment": ""
        },
        {
            "title": "渔父词二首",
            "content": "话计平生一钓船，将鱼换酒不论钱。夜来醉倒蓬笼底，却在芦花宿雁边。",
            "comment": ""
        },
        {
            "title": "绝句",
            "content": "毛颖诸孙二十辈，千里相看谁与同。有两客卿变名姓，乌有先生亡是公。",
            "comment": ""
        },
        {
            "title": "六言四",
            "content": "三峡上游烟水，四川极险关山。满市笙歌昼永，漫山桃花春闲。",
            "comment": ""
        },
        {
            "title": "尝云安麴米春",
            "content": "名目云安已久传，未尝先觉口流涎。三杯通道正须此，一盏醺人今信然。取醉间关怜杜老，闻香比拟忆苏仙。岂知闲散江湖客，快饮瞿唐滟滪边。",
            "comment": ""
        },
        {
            "title": "寄饶云叟",
            "content": "别来每辱遗双鲤，颇怪于侬不作书。非为广文官独冷，自缘中散性常疏。静晕待月昏钟后，制胜登高晓雨馀。正忆去年同此会，保今相望问何如。",
            "comment": ""
        },
        {
            "title": "月湖山谷劝耕次韵",
            "content": "皂盖朱幡游近郭，野桃山杏炫红旂。看看新燕衔泥候，恰恰鸣鸠唤雨时。未用经丘思靖节，何妨学稼许樊迟。老农应悉使君意，六劝传教到处知。",
            "comment": ""
        },
        {
            "title": "次韵答陈仲思",
            "content": "彤云冻合晚来风，百里溪山雪色同。李棨那能说诗兴，嗣宗端复叹途穷。",
            "comment": ""
        },
        {
            "title": "次韵晚春",
            "content": "阆仙晦日惜春归，尚喜争他五日迟。延蝶晚花馀小蒨，藏莺暗柳尽低垂。频催布谷难谋野，苦劝提壶殆为私。寄语社中须痛饮，喜晴山色也开眉。",
            "comment": ""
        },
        {
            "title": "躬耕",
            "content": "靖节田园兴，子真岩谷情。古人虽不见，今代有同清。道义丘山重，轩裳羽翮轻。萧然无俗累，心地湛虚明。",
            "comment": ""
        },
        {
            "title": "即事六绝",
            "content": "昏烟漠漠雨霏霏，四月轻寒浸裌衣。叶满筠篮桑径晚，杜鹃声急楝花飞。",
            "comment": ""
        },
        {
            "title": "赠别饶司理述古",
            "content": "岳麓一樽酒，湘江万里秋。匆匆别后语，冉冉岁华流。正喜重相见，胡为不少留。参军诗俊逸，还肯寄来不。",
            "comment": ""
        },
        {
            "title": "峡江",
            "content": "击电浮霜浪作堆，峡江试险眼初开。常惊四畔山围绕，不见中间水去业。石出多奇吾甚爱，舟移太疾首频回。濒涯稳处凭谁问，我欲其间作钓台。",
            "comment": ""
        },
        {
            "title": "飞练",
            "content": "见说天孙巧一机，银河练就雪争辉。长风吹下三千尺，只恐麻姑合得衣。",
            "comment": ""
        },
        {
            "title": "山庄冰壶避暑",
            "content": "偏屋支岩稳，斜廓引路通。虚明疑贮月，凄冷自迎风。六月尤宜此，红尘不到中。洒然无热恼，坐我广寒宫。",
            "comment": ""
        },
        {
            "title": "散花之室六言",
            "content": "无动现身说法，毗耶到处为家。谁识逢场作戏，从教现女散花。",
            "comment": ""
        },
        {
            "title": "村童",
            "content": "侵尘裹饭下高山，负石趋城得米还。不识往来为几里，只言住处指云间。",
            "comment": ""
        },
        {
            "title": "感怀",
            "content": "一棹载愁归，翩翩旅{方兆}飞。鹡鴒空自急，鸿雁失相依。水涩滩膠艇，风斜雨湿衣。感时无意绪，伫立暮烟霏。",
            "comment": ""
        },
        {
            "title": "腊月立春",
            "content": "柳条弄色舞轻风，不与寻常岁暮同。寒气望尘先斂退，阳和和轫已交通。菜丝盘玉还充席，幡字花房正代功。首迓东皇须痛饮，可能无句著新工。",
            "comment": ""
        },
        {
            "title": "枇杷六言",
            "content": "大似明珠径寸，黄如香蜡成丸。落处韩嫣遗弹，可怜不救饥寒。",
            "comment": ""
        },
        {
            "title": "答庄权之",
            "content": "寒窗十载江湖梦，夜月三更风露秋。静坐观心香一炷，平生诗病一时瘳。",
            "comment": ""
        },
        {
            "title": "赋芷",
            "content": "缥裁衣袂紫中单，触眼亭亭露未乾。态度全然逼然蕙，馨香的不让春兰。数枝潇洒北窗昼，一室清幽六月寒。了不知名疑是芷，赋前诗后两存看。",
            "comment": ""
        },
        {
            "title": "即事",
            "content": "水夹山围近，天悭日到迟。塞沙擎巨石，古木障崇祠。黄藁畲田粟，青烟茅舍炊。两村生理足，乐处几人知。",
            "comment": ""
        },
        {
            "title": "丰城道中",
            "content": "西风著衣袂，凉意晓来加。宿露眩光彩，朝阳湿精华。人烟互疏密，物色兴叹嗟。喧嚣鸭子市，萧索渔人家。皂裙妇多跣，及冠男犹髽。挽犁并双犉，截江横流沙。佐饭缺蔬茹，作糜和鱼虾。湖田不薅草，沙畦多莳麻。露空立禾架，结屋卧牛车。水叶枯荷芰，山果瘦梨樝。乌桕动千树，杂木不一了。缘塍豆欲实，编篱槿才花。三分莫问酒，一啜不可茶。行行入暮烟，两两数归鸦。联步得姻戚，浪语殊欢哗。毕景自忘倦，所历不觉遐。问宿于谁馆，有轩临水涯。暗壁飞蝙蝠，皓月升虾蟆。式盘叠饼饵，击缶出旧瓜。携来尚馀樽，取酌如流霞。少饮不必醉，遣兴固自嘉。欲眠复出门，渔灯认蒹葭。",
            "comment": ""
        },
        {
            "title": "赠别饶云叟赴万州教官",
            "content": "话别哦诗当酒瓯，竹萌成笋麦方秋。数声春后呼风鸟，百丈朝来送浪舟。已得通津好消息，何妨旧物小淹留。到官应动乡关思，南浦西山若个优。",
            "comment": ""
        },
        {
            "title": "夜兴",
            "content": "官舍浑如僧舍幽，炉香静坐兴悠悠。一窗灯火鸣蛩夜，千里湖山落雁秋。只恐有诗成笔下，自馀无事到心头。何妨信手翻书卷，不限更深困即休。",
            "comment": ""
        },
        {
            "title": "乡人祷雨有应时寓乌石",
            "content": "力穑乃有秋，斯言闻自古。天时或不顺，人事亦安取。今年问何如，常暘颇为苦。大田纷拆裂，槁苗渴灌注。井瓮走墟落，河车喧旦暮。江溪近复涸，手足了无措。祷旱急农夫，迓神击村鼓。动以千百人，为此万一举。烈日仍朝朝，乞灵空处处。谁知天地回，正在顷刻许。旱魃翻然收，丰隆激其怒。真龙夺寂寞，商羊自鼓舞。张盖作浓云，翻盆下甘雨。剩水有平畴，旷原无焦土。言功任鬼神，介我喜稷黍。饱饭可预期，晚岁复何虑。鸜声变愁叹，忧心成悦豫。惟进对江村，所寓隘茅宇。因循已半月，侵凌奈酷暑。快此一日凉，美甚八珍具。浇肠欠浊醪，钱兄寻酒户。",
            "comment": ""
        },
        {
            "title": "清处为书记曾鲁卿作",
            "content": "小竹聊须长，闲花懒复栽。泉声洗歌吹，云气障尘埃。籁静初香袅，琴横月上来。有时闻警露，梦觉自蓬莱。",
            "comment": ""
        },
        {
            "title": "铁拄杖次韵答赵侍郎",
            "content": "非竹非藤性最刚，铁君风骨凛秋霜。清坚阅世千年久，正直持身九节长。宜向山林扶矍铄，难随车马入康庄。只愁雷电搜蛟蜃，并及新诗不许藏。",
            "comment": ""
        },
        {
            "title": "伏暑",
            "content": "正觉纤絺便，未容团扇闲。儿童昧灾变，赤体更观颜。",
            "comment": ""
        },
        {
            "title": "留通商馆数日",
            "content": "商馆非闲地，闲人偶在旁。无端声利役，有许去来忙。受雨芭蕉响，怀风{禾罢}稏香。江郊秋易盛，早献十分凉。",
            "comment": ""
        },
        {
            "title": "寄清旷兄弟",
            "content": "一别春三见，相思是几回。自离夔府后，已过岳阳来。寒食还虚度，酴醾幸晚开。到时犹可及，应得共衔杯。",
            "comment": ""
        },
        {
            "title": "题古亭诗",
            "content": "日月车双彀，功名黍一炊。达人观物化，万事本儿嬉。浊酒聊浇舌，闲愁莫上眉。刘伶多事在，荷锸竟何之。",
            "comment": ""
        },
        {
            "title": "赋清映阁",
            "content": "数椽茅屋小桥头，地段无多景自幽。为爱平池三尺水，最宜明月一轮秋。静留人影摇歌扇，轻动风涟下钓钩。相去幽居无十步，不论时节恣来游。",
            "comment": ""
        },
        {
            "title": "舟中即事三首",
            "content": "晒翅鸬鹚映日斜，倒悬群鸭趁鱼虾。槿篱石径通门处，茅屋松林卖酒家。",
            "comment": ""
        },
        {
            "title": "月湖楼晚霁呈侍郎",
            "content": "湖光滟滟水平堤，醉倚栏干晚霁时。入镜往来人倒影，窥天指掠燕低飞。雨痕犹向梅妆见，风色偏於柳线知。景物相撩无好句，乞公诗作画图归。",
            "comment": ""
        },
        {
            "title": "遡蛱诗",
            "content": "胪言峡山天下奇，欲观愁隔三千里。常恐因循孤此兴，非假夤缘那得至。偶逢月湖起仕宦，正指夔门愁凋敝。忻然谓我便登陆陟。久矣与同臭味。何尝佳处倦扶藜，莫惮西征共行李。绣旆前驱抵江陵，画鹢迎车舣沙市。长年槌鼓转般头，川后回风送旂尾。侵寻岸石惬幽赏，汹涌波涛反轻视。雾船烟缆恣深游，露宿风餐浥清气。百巧千奇类神工，纷至沓来恼吟思。取句未佳恐难操，传笔欲书还复止。去岁延陵骇心目，指摘形容写行记。今年江夏袭见闻，掇拾绪馀循故事。试以七言用檃括，庶几二妙相表里。或若洞户之谽谺，或若楼台之峻峙。或若香山之插炉，或若笔架之横几。或遮护如重帘幙，或张展如大旂帜。或戍削如城堞高，或森列如刀剑锐。或若蕉叶之斜纹，或若莲花之叠起。或若顶相之初净，或若蓬头之未理。或剥落为枯松身，或刻画为古篆体。或斧伤而痕迹乱，或锯解而缝罅细。或如秋瓜作四分，或如笼饼裂十字。或如白盐之浮霜，或如红霞之散绮。或陈宝藏之所珍，或堆铁冶之所弃。或累百姓块而不危，或悬一发而欲坠。或飞磴而可扪天，或断崖而无立地。或窝如狐兔之穴，或窈如蛇閟。或整如排立之衙，或鬌如对髽上髻。或皎如日光玉洁，或霭如云碧烟翠。或蜂腰而或蟆吻，或牛头或马耳，或鸾飘而或凤翥，或猫伏而或羊跪。或如皷卧如盘擎，或如幢垂如盖倚。或如塔孤如桥拱，或如壁立如屏翳。或激卧鲸之冲波，八月潮生怒不已。或送垂虹之飞瀑，四时雪缟莹无比。或如壮士之宵征，十十五五相拥蔽。或如醉人之春游，两两三三互牵拽。变怪纷然莫鹤状，约略陈之可推类。百篇须赋谪仙才，一石难施王宰技。是时致身何萧爽，几月清魂无梦寐。弱水蓬莱何用到，孤岸落伽宁有此。由来介性不婚宦，聊寓闲情在山水。既贪清致豁心胸，仍须长语琢肝肺。糟糠虽恶饥者厌，土炭无味病者嗜。万事终然总是空，一物未忘犹有累。况闻南山韩退之，不及北征杜子美。议论从公何足凭，唯阿相去真能几。浮屠公案无尽话，维摩法门不容喙。昭文不鼓无成亏，乞就先生参此意。",
            "comment": ""
        },
        {
            "title": "默坐",
            "content": "默坐形如槁，清闲智养恬。飞虫黏密网，斗雀堕虚檐。却暑宁须扇，留香略下帘。无人挠清思，至夜待明蟾。",
            "comment": ""
        },
        {
            "title": "喜雨",
            "content": "间点疏花稻已香，老农犹未拟丰穰。不堪雌频妨雨，反厌雄风但作凉。傍日猖狂唯野马，为霖信息欠商羊，忽惊头上云雷集，甘注如倾洗夕阳。",
            "comment": ""
        },
        {
            "title": "游仲文园池",
            "content": "曲岸呼舟疾，幽园蹑屐徐。轩窗数椽屋，雨露四时蔬。补堑新移竹，穿池待种鱼。花间留客晚，数问酒何如。",
            "comment": ""
        },
        {
            "title": "悯松",
            "content": "谁借毛锥千字力，曲留髯叟百年身。未能晦迹终难保，樗栎林间是散人。",
            "comment": ""
        },
        {
            "title": "游方壶",
            "content": "摘胜寻幽须携壶，人生偷取醉工夫。楚天云净秋雨馀，王孙招客追观娱。昼寝忽来唤宰予，道有方壶宜同趋。江神解事驱龙鱼，水波不兴清风徐。柔橹咿哑人歌呼，美酒满载不待沽。登亭忻与竹鹤徒，有径深稳醉何虞。住处领略贪须臾，频频改席殊趑趄。湘流渺渺含碧虚，孤烟落日不可模。市尘彼岸自王区，嘉木奇石邻座隅。亭下蒲帆逝不居，往往望此如仙都。近对岳麓翠屏铺，上头目力到重湖。昔年登览藜杖扶，清凉某露来香厨。相看不远迹尚疏，济胜之具空踟蹰。兴尽清以岁月书，仇香洒墨鸾凤如。别后寄我诗成图，为部画家传本无。",
            "comment": ""
        },
        {
            "title": "宿长湖尾",
            "content": "古木侵沙路，柴门引竹篱。山低秋水阔，天远夕阳迟。杳杳来鸿雁，翩翩下鹭鹚。渔舟何处宿，横笛未休吹。",
            "comment": ""
        },
        {
            "title": "探禹穴",
            "content": "禹穴镇名山，神龙夙呵卫。告成馀此迹，天地相终始。昔在绍兴中，吊古先君子。探穴勇跻攀，慨叹不能已。援笔赋会稽，兼述风土美。趋庭童左卯时，诵之能略记。颇识寻幽趣，便有东游志。道路阻且长，日月疾难恃。此兴堕渺茫，转烛逾三纪。两年寓临安，相隔才一水。登览似可期，特未敢必耳。今年正日末，乃不料行止。云随渡江风，身著千岩里。借问自何方，可访夏后氏。或指高峰云，近在十五里。是日天气清，好风濯衣袂。兴来不假懒，偕行二三子。犹子试上庠，邂逅迹能侍。呼舟汎镜湖，肌肤扑空翠。新荷点青钱，鱼行不相避。水净无波涛，曾不逾时至。舍棹叩仙扉，宫额赐龙瑞。古道怪松引，重门老柏倚。苔径稍深登，曲折穷幽邃。巨石忽在眼，不与他石类。势压千万山，魑魅敢睥睨。人言为洞天，我忻识胜地。当中生裂纹，旧传有深閟钥，莫测神灵意。恋恋不能去，而有感于已。平生喜搜访，幽山殆有契。何以挽仰间，来游者三世。先赋那敢攀，灵光诚自愧。强裁五言诗，未能无习气。诗成不须写，阿龟聊复识。",
            "comment": ""
        },
        {
            "title": "山诘石室清坐",
            "content": "时登大石楼，雅爱小石室。欠伸欲打头，星卧可舒膝。明洁意自宽，深沉境逾寂。藏春绝严风，生秋无畏日。天设世莫知，神工鬼有力。幼舆饱丘壑，马融富书籍。洞门何尝扃，俗客自灭迹。谁欤助微吟，幽虫声唧唧。",
            "comment": ""
        },
        {
            "title": "追送何伯宪不及",
            "content": "追送无从谩寄诗，道间安稳我能知。情怀亦似居家乐，笑话依然奉母慈。巴水柳风新霁后，钱塘花雨暮春时。乃翁邂逅询佳况，膝上时时置坦之。",
            "comment": ""
        },
        {
            "title": "寄月湖先生兼简渭叟",
            "content": "山庄杖屡饱相从，每日须拚十日中。鼎足三人同宿留，瓮头一盏奉从容。别来不隔千山月，旧赏难乘两腋风。更想先生新活计，烟波别丛兴方浓。",
            "comment": ""
        },
        {
            "title": "游东屯",
            "content": "满目烧畲险，那知此地偏。一川通稳水，百顷著平田。茅屋址犹在，草堂名自传。蛮歌晚来起，仍觉在天边。",
            "comment": ""
        },
        {
            "title": "寄曾德广",
            "content": "懒慢多违俗，寻常倦作书。分襟还许久，为况定何如。鸿雁秋风冷，梧桐夜雨疏。相如病好否，何日过吾庐。",
            "comment": ""
        },
        {
            "title": "题壁平沙落雁",
            "content": "江寒烟暮水明霞，曲折斜行雁落沙。曾是潇湘篷底见，还疑今夜宿芦花。",
            "comment": ""
        },
        {
            "title": "即事六绝",
            "content": "林间无叶供风落，溪上有梅迎雪开。斜日未收门巷暖，儿童笑指蹇驴来。",
            "comment": ""
        },
        {
            "title": "偶感",
            "content": "兀兀诗书早岁勤，而今掩卷养天真。政须无语参摩诘，底用清谈学晋人。",
            "comment": ""
        },
        {
            "title": "早梅",
            "content": "荒村野水小春时，纵有梅开人未知。几度携筇无觅处，今朝映竹忽横枝。脱非人骨清香动，恐被传神淡墨欺。酸意中含和鼎实，相期远到诵黄诗。",
            "comment": ""
        },
        {
            "title": "六言四",
            "content": "处处赏心宜主，公来诗眼偏明。扫千军有笔阵，可一日无酒兵。",
            "comment": ""
        },
        {
            "title": "鉴堂把酒",
            "content": "池馆媚春华，凭栏午更嘉。日光凝水面，波影炫檐牙。鱼出冲浮梗，萍交载落花。半酣拿小艇，落调唱渔家。",
            "comment": ""
        },
        {
            "title": "寄麻姑山李元礼",
            "content": "不见山中客，还经四度春。近闻归旧隐，真个是闲人。吹发松风迥，当轩琴月新。悬知心更静，梦不到红尘。",
            "comment": ""
        },
        {
            "title": "鉴堂初夏把酒",
            "content": "新笋过林竹有筠，老蚕登箔茧成身。日穿云出潜驱雾，风卷花飞猛送春。乳燕帘栊中昼后，绿阴池馆一番新。欲酬佳致须何物，莫厌芳醪满入唇。",
            "comment": ""
        },
        {
            "title": "瀼西亭即事",
            "content": "危亭曲槛俯溪流，去去来来渡口舟。微雨不妨人刈麦，轻烟正可客垂钩。",
            "comment": ""
        },
        {
            "title": "同友人新陂庄少憩",
            "content": "家家轳辘络丝声，竹杖芒鞋取次行。村笛牧羊烟欲暝，农歌秧稻雨初晴。随瓶沽得酒堪醉，就野挑来菜可羹。此是田家真况味，吾曹借取片时清。",
            "comment": ""
        },
        {
            "title": "次韵答克修",
            "content": "懒慢相成拙似初，亲朋莫问近何如。居然野性成孤鹤，聊尔尘编扑蠹鱼。才比刘墙犹自短，诗如陶粟了无储。骊珠相畀知君厚，燕石轻酬笑疏。",
            "comment": ""
        },
        {
            "title": "忘归",
            "content": "端能来作栖霞侣，从他浮世悲今古。翻怜春色满天台，刘阮掉头留不住。",
            "comment": ""
        },
        {
            "title": "观酒库落成",
            "content": "毕卓夜行因满瓮，嗣宗喜仕为盈厨。自怜小户无如我，不断瓶沽断酒沽。",
            "comment": ""
        },
        {
            "title": "赋欧阳道士舞仙",
            "content": "博山烟烬夜三更，万籁声沉月一庭。拂拭琴床弹古调，松梢鹤睡洒然醒。",
            "comment": ""
        },
        {
            "title": "千叶石榴",
            "content": "丹房叠蘤炯双眸，焰焰烧空夜不收。莫遣残英颠倒落，一枝开早见钗头。",
            "comment": ""
        },
        {
            "title": "杨花",
            "content": "杨花似雪雪应嗔，散漫轻飞太逼真。结习已消那得住，却沾尘土不沾身。",
            "comment": ""
        },
        {
            "title": "怀清旷兄弟",
            "content": "残腊迎除夕，新春接上元。常进陪内集，排日醉芳樽。岁月惊殊谷，关山隔故园。谈边应记我，频嚏怪黄昏。",
            "comment": ""
        },
        {
            "title": "过吕坊渡",
            "content": "江阔寒风痛括肌，村醪无力破寒威。融霜点滴松间雨，爱日晴明身上衣。闯竹柴扉黄犬吠，卧沙蓬艇白鸥飞。烧痕已觉春来近，稍放青青出土肥。",
            "comment": ""
        },
        {
            "title": "别金华朱丞",
            "content": "客中相识便相知，日日相过不问时。除却酒杯浇旅况，若非坐隐即论诗。",
            "comment": ""
        },
        {
            "title": "渔父词二首",
            "content": "西风淅淅飐菰蒲，独棹扁舟钓五湖。买断水乡真乐处，月明云冷笛声孤。",
            "comment": ""
        },
        {
            "title": "睡起",
            "content": "案头黄妳温存睡，榻上青奴诱引凉。幽梦觉来山月上，一庭树影滴金光。",
            "comment": ""
        },
        {
            "title": "诸人集予贫乐轩赏花以直把春赏酒都将命乞花",
            "content": "旭日酿融和，化工幻夭冶。吾家最岑寂，亦有花枝亚。光浮蝶翅动，香倩蜂须惹。名传文中谱，品入赵昌画。春归不可挽，恐被乐风嫁。急呼我辈人，趺坐花阴下。虽无裾可幄，赖有草堪藉。但愁欢未阑，酒尽不容把。明年长安城。走成逐东野。",
            "comment": "【注释】【原题】：诸人集予贫乐轩赏花以直把春赏酒都将命乞花为韵深得把字"
        },
        {
            "title": "竹筩养梅置窗间",
            "content": "竹与梅为友，梅非竹不宜。截筩存老节，折树冻疏枝。静牖初安睡，清泉满注时。暗香披拂外，细细觉风味。",
            "comment": ""
        },
        {
            "title": "遣兴",
            "content": "颇觉今朝好，全无俗事关。风清林鹤喜，雨霁野云闲。橘柚垂枝重，莓苔上砌斑。芼羹挑野菜，风味不吾悭。",
            "comment": ""
        },
        {
            "title": "月湖新得浮石岩",
            "content": "月湖先生乐山水，搜奇曾不远千里。那知去郭三牛鸣，浮石岩中晦佳致。神剜鬼劃有许工，工坠地出知几世。平时樵径所不由，一旦屐齿胡为至。由来绝景难久藏，竟须好事与经始。见之三叹欲忘归，市以千金不惜费。公之得此真无价，我亦闻之喜不寐。朝来幽事颇相关，乘兴纵观我联骑。霜明日暖马蹄轻，曾不逾时即其地。喷云泄雾疑有神，旋呼斤斧诛榛苇。初惊巨石几百寻，突兀嶙峋湿云气。嵌窦谽谺元自开，藤蔓骈罗巧相缔。清涵竹木总坚瘦，阴生莓苔倍葱翠。老根侧出揿虯髯，幽草倒生摇凤尾。前山一抹横蛾眉，隔尽俗尘如户闭。褰裳振足履崎岖，披棘扪萝穷幽邃。忽有一径出自然，委蛇深隐阔盈咫。四面周曹步转高，心领目击纷可喜。处处出石奇怪，续续哦诗聊比拟或黎其色如铁绣，或赭其容如酒醉。或傲睨而痴自笑，或突怒而狠相祝。或开幽室为书院，或引长廓为客次。或虚高下成楼阁，或严尊卑作堂阶。或分半月隐天形，或展胡床圈地势。或露码碯红而润，或错琉璃青且腻。或如入关如升堂，或如卧榻如隐几。或如立壁如拱梁，或如卓笔如布字。递递逢迎巧献状，试举其凡莫殚纪。最喜宾从厅从容，甲乙其间有一二。昔闻淡岩天下稀，金华仙伯开称美。生此兴觉为累。岂期幸会得所图，孰使之在天实畀。须臾更涉屏岩巅，指云此有无尽意。一水萦纡殊有情，万山回环杳无际。远见以数椽安一榻，时来长啸舒清思。愿观馀力佐天巧，名与此山传不替。自惟野性寡所嗜，犹喜登临同臭味。剩欲相从为久计，祝色先了公家事。",
            "comment": ""
        },
        {
            "title": "梦回",
            "content": "日日风吹雨，秋深寒气催。檐声中夜断，月色上窗业。冷砌虫吟隐，幽屏蝶梦回。明朝应露重，晚菊正宜开。",
            "comment": ""
        },
        {
            "title": "摘橘",
            "content": "久矣经霜白，全然映日黄。仰头忻自摘，流齿惬新堂。未抵千奴利，应堪四老藏。犹胜橘洲上，灭迹不闻香。",
            "comment": ""
        },
        {
            "title": "秋大阅呈月湖先生",
            "content": "将兵还似将风骚，军帐从容自不劳。鼓角悲风肃人马，旌旗蔽日闪弓刀。折冲正自烦樽俎，急檄宁闻借羽毛。洗眼临淮新号令，凭谁挑战醉挥毫。",
            "comment": ""
        },
        {
            "title": "柔远楼",
            "content": "柔远楼高豁寸眸，白盐赤甲锁关头。四川形胜当前险，三峡波涛据上游。鸟道极天云日近，靴城匝地市烟浮。时平久矣无戎马，回首当年老杜忧。",
            "comment": ""
        },
        {
            "title": "寓宁庵纵步",
            "content": "野涧雨初歇，晓阴云未开。访君行李处，许我杖藜来。及到田家问，还闻辙迹回。西风黄叶下，怅望立苍苔。",
            "comment": ""
        },
        {
            "title": "贺陈仲思",
            "content": "中鹄知谁好，烹鱼始认名。报公勤有子，似我懒无甥。何日亲相见，因风且寄声。泥金闻喜处，樽酒俗同倾。",
            "comment": ""
        },
        {
            "title": "村中病起",
            "content": "访医墟落疾难痊，肘后奇方得旧编。药济君臣杂剂和，火停文琥事烹煎。旁人笑道徒为尔，午睡醒来已脱然。从此节宣防未病，那须扁鹊信真传。",
            "comment": ""
        },
        {
            "title": "清旷静坐",
            "content": "草迷犊角挂林笋，风起茧毛杨树花。不见黄莺飞上柳，得知深处暗藏鸦。",
            "comment": ""
        },
        {
            "title": "晨雪渡洑陂",
            "content": "竹处杨枝学小梅，竹间茅屋白皑皑。撑舟独拥蓑衣出，堪画何须待晚来。",
            "comment": ""
        },
        {
            "title": "春夜次韵答肯堂兄",
            "content": "天赋疏慵性，身将四十年。逢欢开口笑，遇醉倒头眠。世事多翻覆，时光易变迁。置之无足校，五字要清圆。",
            "comment": ""
        },
        {
            "title": "涌云",
            "content": "溪神骋技天公拙，非雪之雪白于雪。倚栏小立不禁寒，却愿天日长炎热。",
            "comment": ""
        },
        {
            "title": "次韵易高士",
            "content": "新诗叹干戈，流移痛眼边。公若据要路，不惜金躯捐。同舟曾有约，偿行亦忧煎。政恐无此吟，掩卷空自怜。",
            "comment": ""
        },
        {
            "title": "怀清旷兄弟",
            "content": "可观阁上借床眠，明月清风不用钱。会面向来无空日，离群何事有经年。相望千思江湖地，正坐三秋风雨天。耿耿青灯空透影，可堪新雁一声传。",
            "comment": ""
        },
        {
            "title": "涌翠为知观周允升作",
            "content": "山翠来如涌，开轩不怕深。浑疑霏雾雨，已觉湿衣襟。世事归楸局，泉声当玉琴。道八尘外越，我欲剩追寻。",
            "comment": ""
        },
        {
            "title": "赠梅",
            "content": "花蒙腊雪袁安卧，影落寒江正则魂。忽见江南春信息，谁教驿使到夔门。",
            "comment": ""
        },
        {
            "title": "次韵答杜友",
            "content": "小轩名大隐，粗可供趺坐。遮眼时翻书，静愿结香火。似介还似痴，所向与时左。不践名利途，窃谓志亦果。人生天地间，世路多坎坷。成败端有数，巧力不容佐。昧者迷所之，大似蚁旋磨。君看禽高飞，翼倦千仞堕。太刚者易亡，太锐者必挫。得失相乘除，倚伏两福祸。顾予何所乐，日晏得高卧。岂惟七不堪，万事付懒惰。侪类每见宽，亦不攻其过。美人如敬翁，学问精大量夥。松柏生涧壑，霜干久长大。富贵应不免，时有可未可。何须穷归吟，再三叹寒饿。且冀宽此抱，会当有知我。属和聊写情，暂辍园蔬课。",
            "comment": ""
        },
        {
            "title": "戏留友人把酒",
            "content": "柳还飞絮春馀几，幸有清樽可共持。今我未眠卿莫去，古人皆饮子休辞。",
            "comment": ""
        },
        {
            "title": "游再兴院",
            "content": "山远平田阔，村深古寺幽。屋头支老树，门面闯双流。归翼碧天暮，寒蝉红叶秋。瘦藤聊倚壁，胜处欲迟留。",
            "comment": ""
        },
        {
            "title": "即事六绝",
            "content": "旧年不雪新年雪，今日非春明日春。滕六勾芒真劣相，寒温相语作比邻。",
            "comment": ""
        },
        {
            "title": "感怀",
            "content": "旧日城壕兴，真成一梦间。伯伦坟上土，叔子望中山。落日难留恋，孤云自往还。秋风吹杖屡，回首涕空潸。",
            "comment": ""
        },
        {
            "title": "次韵答公美二首",
            "content": "幽居正傍小溪斜，想见樵风似若耶。固有诗章舒眼界，可无药物助脾家。追欢难共长沙酒，遣睡姑尝陆羽茶。更祝安心为妙法，都将世事等空花。",
            "comment": ""
        },
        {
            "title": "解舟",
            "content": "波面孤篷窄，关头古渡幽。舟轻疾移岸，岸曲屡回舟。野润蒸梅雨，天寒张麦秋。欠伸思晚步，舍棹涉芳洲。",
            "comment": ""
        },
        {
            "title": "观酒库落成",
            "content": "泥沙糟粕不堪传，有酒知盈几百船。浪说添杯吹野水，何如真变锡山泉。",
            "comment": ""
        },
        {
            "title": "千叶石榴",
            "content": "谁家巧归为花谋，针丝残零细意收。不管生红难熨贴，从教百皱缀枝头。",
            "comment": ""
        },
        {
            "title": "留别赵徽猷",
            "content": "自客湖州市，时登韫美堂。云烟看挥染，风月共平章。酒子常同醉，梅兄已再香。遽为今日别，欲乞旧诗囊。",
            "comment": ""
        },
        {
            "title": "即事六绝",
            "content": "缬纹斑駮绕山园，青带萦纡落涧泉。十月梨花开满树，直疑梅蕊破寒烟。",
            "comment": ""
        },
        {
            "title": "诗一首",
            "content": "鹅鸭江村曲，人家竹树深。闲云自来去，皎日屡晴阴。水送园蔬叶，谷传樵斧音。瘦驴鞭不动，风处得披襟。",
            "comment": ""
        },
        {
            "title": "登普济寺慈氏阁",
            "content": "柔远楼中俯市嚣，万家蚁聚汩尘劳。此中更觉楼低小，佛界由来著眼高。",
            "comment": ""
        },
        {
            "title": "观游女次韵",
            "content": "丽人春游相百十，此风长沙云旧习。绮罗映肌白玉鲜，珠翠压鬓乌云湿。借地持杯递呼唤，笑指花枝时小立。晚风忽遣柳棉飞，竹迳梅亭巧穿入。恼乱游人归不去，使我樽中无以给。谁念朝来丘陇间，纸钱吹落无人拾。",
            "comment": ""
        },
        {
            "title": "次韵饯行",
            "content": "君到西湖四月天，酴醾过后藕花前。却看梅子垂金弹，恰映杨花铺白氈。掷帽袁耽无复戏，著鞭祖逖有谁先，姑苏傥见平反使，生涩休言有此篇。",
            "comment": ""
        },
        {
            "title": "荷",
            "content": "莲未开时香在叶，他花纵好叶无香。制衣未入骚人手，象鼻何妨吸酒光。",
            "comment": ""
        },
        {
            "title": "赠钱道人",
            "content": "善说相传唐世术，不言钱有晋人风。非钱可况言真寔，肯志寻常卖相同。",
            "comment": ""
        },
        {
            "title": "同廷美兄宿龙福寺",
            "content": "峰回路转竹间扃，古寺寻幽当下程。浅屋近山寒较早，小窗容榻意偏清。睡魔催枕如元约，山鬼吹灯似薄情。樽酒重温休惜醉，恐君长夜厌蛩声。",
            "comment": ""
        },
        {
            "title": "静晖楼晓坐",
            "content": "岭宿寒云薄，楼迎晓日斜。危檐排语雀，落木点啼鸦。佛鼓依山寺，炊烟隔岸家。移时收足坐，清兴会烟霞。",
            "comment": ""
        },
        {
            "title": "舟中即事三首",
            "content": "两岸农家各自耕，相过正欠小舟撑。牧童来往如平地，骑得吴牛入水行。",
            "comment": ""
        },
        {
            "title": "中秋无月感而作歌",
            "content": "天时相催日如流，今夕何夕云中秋。不见佳月默有感，试走退笔书其由。去年此时汝川客，一病缠绵真险厄。贪生强乐寸心酸，与死为邻片纸隔。破窗仿佛光朦胧，推枕起来呼小童。问云月高今几尺，答以云生俄灭踪。拥衾独坐谩空想，纵有桂华未能赏。重城几许追欢娱，终宴无聊徒怅望。而今一榻烟村中，稍培时同事不同。世味淡薄幽意足，元和咽漱真气充。步屧出门舒逸兴，清风洒面衣襟冷。暗雨淅沥作寒声，浓云黯黪无光影。月兮月兮胡寡情，故向良时多不明。无乃韬光不自满，故能养兔得长生。我今解悟月深意，荣华咄嗟复凋悴。归来塞窗仍闭门，众人昭昭我独昏。",
            "comment": ""
        },
        {
            "title": "次韵答周公美",
            "content": "温风怂恿柳婆娑，两见春来蜂蝶多。迁变时光如转烛，迟留日影欠挥戈。思君欲问加餐未，苦思能令太瘦么。岁风忘言除习气，寒灰试共拨阴何。",
            "comment": ""
        },
        {
            "title": "谒赵徽猷",
            "content": "把麾持节旧乡关，虽幸为眠一枕安。未睹青天孤此眼，不图今日见公颜。云烟秋霁湖山静，霜月晨清橘柚寒。应属诗翁搜好句，相从正愿得窥斑。",
            "comment": ""
        },
        {
            "title": "何先生月湖楼",
            "content": "青天素月古今流，奇观还须自我谋。照有馀辉众人共，取之不禁此湖收。水容天色交光处，玉鉴冰壶不夜秋。俯仰无尘清绝甚，栏干百尺独宜搜。",
            "comment": ""
        },
        {
            "title": "梅方开一花",
            "content": "烟村清浅白沙溪，篱落槎枒老树枝。一朵梅开如许早，几多人过不曾知。风前遇我还青眼，花里推渠是白眉。未辦酒樽浇磊块，试凭诗句写新奇。",
            "comment": ""
        },
        {
            "title": "绝句",
            "content": "兀坐长吟五十诗，怪来几案夜生辉，胸中锦段明如许，羞得吴娃懒上机。",
            "comment": ""
        },
        {
            "title": "即事六绝",
            "content": "卧橹无声百丈斜，牵夫匍匐入芦花。寒云过雁愁相顾，踏损寻常落处沙。",
            "comment": ""
        },
        {
            "title": "早秋",
            "content": "风入题诗叶，清音已奏商。夜来堪简册，客至更衣裳。次第征鸿到，还令团扇藏。人情兼物意，殊觉漫炎凉。",
            "comment": ""
        },
        {
            "title": "漫成",
            "content": "饮罢池蛆聊隐几，醒来扪虱谩看书。风清襟袖凉无限，云晚溪山画不如。",
            "comment": ""
        },
        {
            "title": "野外新秋",
            "content": "平野宽无际，层云拨不开。晓容收雨后，凉意送秋来。",
            "comment": ""
        },
        {
            "title": "舟中即事三首",
            "content": "腾身赤鲤江心躍，浮鼻乌牛渡口过。雨后风清云净尽，一眉新月映寒皮。",
            "comment": ""
        },
        {
            "title": "三伏中一雨甦旱",
            "content": "江涨如三月，天凉似九秋。遭逢今日雨，安稳一年收。处处香瓮面，村村肥藁头。小春前后好，待挂百钱游。",
            "comment": ""
        },
        {
            "title": "东池把酒",
            "content": "隐显亭台旧，浅深桃杏新。池光迷去鸟，春色醉游人。改席那嫌数，持杯不记巡。海棠宜秉烛，归恨隔城闉。",
            "comment": ""
        },
        {
            "title": "晚秋怀社中诸子",
            "content": "池塘水落倒枯荷，橘绿橙黄晚菊多。日暖怀沙鳖衷甲，霜清奔火蟹横戈壁。如今时节从业好，得醉工夫似旧么。傥有征鸿过巫峡，待凭诗句问如何。",
            "comment": ""
        },
        {
            "title": "中秋无月肯堂邀小酌赋三五七言",
            "content": "雨飘零，风凄清。坐念今夕月，知从何处明。未须无月更作恶，但愿有酒常同倾。",
            "comment": ""
        },
        {
            "title": "又次韵答克修",
            "content": "前回藜杖绕芳郊，底处梅花出好梢。野彴低枫盈尺水，竹篱深护数家茅。春风桃李成生客，腊雪松筠是故交。剩欲再携樽酒去，柴门应复许人敲。",
            "comment": ""
        },
        {
            "title": "清隐为知观李元礼作",
            "content": "世气扰扰人遑遑，静有八室无八方。壶中酒好谁独觉，橘间棋乐何可量。峨峨汤汤知音少，管弦哎哑人称好。归来水深山更奇，玉徽不按心自知。",
            "comment": ""
        },
        {
            "title": "别金华朱丞",
            "content": "梅信传黄麦正秋，征衣拌擞去难留。应从临汝江边过，传语滩头旧钓舟。",
            "comment": ""
        },
        {
            "title": "寄别国清月老",
            "content": "珍重国清老，由来隐薜萝。诗清堪供佛，禅定已降魔。不向名山住，其如讲席何。无心聊一出，馀论自相多。别去今逾远，后期难得过。丁宁一句子，还肯寄来么。",
            "comment": ""
        },
        {
            "title": "江亭",
            "content": "村舍随山远，沙寮傍岸还。轻烟鱼复浦，残雪手巾山。",
            "comment": ""
        },
        {
            "title": "滟滪堆",
            "content": "水合百源争一关，正须滟滪控奔湍。露机象马浑闲事，合作颓波砥柱看。",
            "comment": ""
        },
        {
            "title": "夔府长至诸州之酒毕集每品尝之或有味而无香",
            "content": "樽中贤圣杂然陈，点化须臾清且醇。味压宜城九醖酒，名高夔府十州春。投丸仙了难争手，合麴香山未尽神。从事有灵应自庆，而今十部萃吾身。",
            "comment": "【注释】【原题】：夔府长至诸州之酒毕集每品尝之或有味而无香或有香而无色月湖一日命酒匠置大瓮悉以酒投其中而和之不费麴蘖逡巡而化洗盏一吸奇绝出於意餐于是从新封泥名之曰十州春请以七言赋之"
        },
        {
            "title": "即事六绝",
            "content": "凄风夜雨黄牛峡，爱日寒云白狗岍。隐上瞿唐犹几日，关山须看月初圆。",
            "comment": ""
        },
        {
            "title": "访天宝洞",
            "content": "远寻仙洞上崔嵬，洞口诸峰翠作堆。先把姓名书洞竹，洞门终待玉匙开。",
            "comment": ""
        },
        {
            "title": "游罗正仲磬沼深得一字",
            "content": "磬沼去郭近，得朋忻一出。曲水媚秋花，轻云翳寒日。幽野惬心期，平远快目力。率尔进所携，杂陈初匪一。初无恶客来，不妨歌妓密。浮白行觞政，追韵严诗律。晚醉语纷纷，夕寒风淅淅。策杖归去来，书床鸣蟋蟀。",
            "comment": ""
        },
        {
            "title": "画壁",
            "content": "松柏双双夹竹青，来游仙客称闲情。一时幻出谁能尔，四者依然太瘦生。郁郁相交堪掬翠，昂昂自得若闻声。如何艳冶容繁杏，殆恐人嫌境过清。",
            "comment": ""
        },
        {
            "title": "木芙蓉",
            "content": "露冷烟凄草树荒，木芙蓉好试平章。蒲萄晚叶尤宜日，芍药秋花正耐霜。蜀锦卷帏妆院落，秦宫开镜照池塘。写容安得剑南老，聊复殷勤酹一觞。",
            "comment": ""
        },
        {
            "title": "荷",
            "content": "田田藕叶绿如裳，拍塞池亭尽是香。不受纤尘偏受露，十分清绝倚晨光。",
            "comment": ""
        },
        {
            "title": "仲春即事",
            "content": "嘲弄春晴禽斗语，揄扬风色柳摇丝。麦苗含穗枇杷熟，却似江南四月时。",
            "comment": ""
        },
        {
            "title": "岩石山鼓]",
            "content": "有字留诗锦，无皮入药囊。同坚唯铁杖，易穴岂藜床。况有千年润，能添六月凉。因岩作书院，驰誉比衡阳。",
            "comment": ""
        },
        {
            "title": "自赋大隐",
            "content": "柴门虽设日常关，只有琴书几案间。屋宇无多聊近市，尘埃不到即深山。悠悠世事非吾事，往往云闲是我闲。出处尚疑陶靖节，倦如飞鸟始知还。",
            "comment": ""
        },
        {
            "title": "书事",
            "content": "柱礎画生水，云雷暮出山。天时已秋杪，气候尚春间。",
            "comment": ""
        },
        {
            "title": "新滩阻风",
            "content": "高浪惊人处，新滩复眼中。虽无曳尾淖，奈有打头风。秉烛破春闇，看山坐雨蒙。终朝收足坐，兀兀与僧同。",
            "comment": ""
        },
        {
            "title": "游北禅",
            "content": "城市有深远，为兴远如近。冒暑一来游，政使俗者哂。萧然清净界，软语接支遁。小童敬杖屦，添香拨馀烬。煮饼撷园蔬，徐以茗碗进。窗外得上坡，野意颇无尽。胡床移最宜，清风来有信。静暑荷送气，敲凉竹成韵。夕阳归鸟疾，参差不作阵。古寺忽横烟，巧与画张本。会心忻有得，贪坐苦易晚。酒固无献酬，言亦忘答问。",
            "comment": ""
        },
        {
            "title": "陪吴正字赏花诗",
            "content": "名园无物不芳妍，上个篮舆缓绕旋。曲径曲亭留客地，微云淡日养花天。四时公举春为最，万事铨量酒是先。管领风光须一醉，要看诗笔落云烟。",
            "comment": ""
        },
        {
            "title": "寄徐广文",
            "content": "自我还荒径，知君返寓居。秋来曾醉否，月下有诗无。两地成千里，相看不一书。可能忘旧债，五字法追须。",
            "comment": ""
        },
        {
            "title": "送王敦素",
            "content": "龙蟠山色引衡庐，霜落江清影碧虚。鼓枻厌骑沙苑马，行厨饫食武昌鱼。缓歌玉树翻新曲，趣入金銮续旧书。官达故人稀会面，君来相见肯如初。",
            "comment": ""
        },
        {
            "title": "施食",
            "content": "它乡身总健，每食饭何如。一饱宁无限，三人动有馀。娇鸦来木杪，喜鹊下庭除。施食僧家事，何妨领略渠。",
            "comment": ""
        },
        {
            "title": "晚坐散花之室",
            "content": "官居无处寄幽栖，洞户深沉坐最宜。静拨炉薰挹香气，问论画壁数花枝。虫鸣颇似雁来后，果熟还如莺老时。吹彻角声巫峡晚，片云催雨更催诗。",
            "comment": ""
        },
        {
            "title": "九日灵兴山沽酒赏菊",
            "content": "众山环绕一溪斜，低小轩窗眺望赊。行遣方兄寻野店，坐邀欢伯过仙家。多情恋顶乌妙帽，不语向人黄菊花。山月上时归更好，何妨有待于昏鸦。",
            "comment": ""
        },
        {
            "title": "三游洞",
            "content": "诘曲山蹊晚，清冷石涧秋。三门俨呀豁，四壁极琱锼。上穴重岩閟，中龛一室幽。斐然成五字，聊尔继乘风。",
            "comment": ""
        },
        {
            "title": "赋张以道寒绿",
            "content": "百世东坡居士，千秋甫里先生。近识南湖高隐，相望今古同情。",
            "comment": ""
        },
        {
            "title": "次正臣韵",
            "content": "黄牛偶际半槽水，忻然解缆离江涘。旧闻峡山最多奇，非涉风波难说似。千金莫买丹青临，今日真行图画里。魂惊险怪千万状，眼洗清奇数千里。戏石鹿儿玩铙鼓。缘木王孙卖弓矢。鹭鹚久立应有待，鸬鹚深没殊无底。大淖瀑濆续续生，怒涛惊浪层层起。好风转旂捷有神，长年捩柂翻堪倚。渔人生长谩不知，叶舟来去纷可喜。惟愁三峡总黄浊，安得一飘瓢独清泚。甘泉剩贮虾蟆碚，时沦玉诗香漱齿。",
            "comment": ""
        },
        {
            "title": "宜春解缆",
            "content": "江迥晨光独早回，放般东下兴悠哉。西风嫋嫋携将去，细雨冥冥看得来。",
            "comment": ""
        },
        {
            "title": "六言四",
            "content": "嗟此地得何晚，见孤芳陋群妍。小试凤楼工巧，终图麟阁风烟。",
            "comment": ""
        },
        {
            "title": "雪消",
            "content": "檐声不断元非雨，山色才开岂是云。万象终然仍旧贯，讵须装点巧纷纷。",
            "comment": ""
        },
        {
            "title": "赠唐道士",
            "content": "灵应堂中一羽衣，衡山来此住多时，因来佛榻终朝卧，醉后敲门半夜归。留客屡尝教买酒，向人长自说吟诗。开轩略种闲花木，此外悬知少是非。",
            "comment": ""
        },
        {
            "title": "登光寺塔",
            "content": "凯之曾说越中行，塔级亲登眼始惊。画合千山翠浓淡，枝分万水练纵横。树头低压昏烟重，鹤背斜拖夕照明。疑是舟成生羽翼，泠然云青御风清。",
            "comment": ""
        },
        {
            "title": "重九宿王孙铺",
            "content": "兰江路尽按荆江，竹屋萧条草树荒。许久长晴坐极暑，霎时疏雨做重阳。明眸纵少新开菊，随量何妨浅旧游。烂漫赋诗兼酪酊，不在嘉节若为酬。",
            "comment": ""
        },
        {
            "title": "别长沙驿渡",
            "content": "别去六年久，重来四日留。笋舆离古驿，荻岸即方舟。云淡楚天阔，风高湘水秋。洞庭知不远，乘兴欲盟鸥。",
            "comment": ""
        },
        {
            "title": "醴泉",
            "content": "醴陵以泉名，问泉良不远。平田数顷开，方池三尺浅。含秋色幽幽，辟尘光澱澱。觱沸生其间，的皪纷可辨。累累似喷珠，一一如穿线。多至丛万颗，少或作疏串。迟速固难期，南北初无限。占地喻寻丈，有时忽隐见。恍兮莫穷源，杂然应有眼。沙石那能窒，苔荇不得炫。千载曾未枯，一日知几番。酿酒味固佳，煮茗香可羡。名泉世不乏，此奇吾未见。醒心聊一掬，赋诗寓三叹。",
            "comment": ""
        },
        {
            "title": "次韵绣屏",
            "content": "定是司花怯晓寒，花枝围处密萦蟠。草针柳线藏真巧，莫作寻常倚市看。",
            "comment": ""
        },
        {
            "title": "接天阁为武将荣叔赋",
            "content": "山色浑连水，波光总映空。卷帘秋雨后，注目夕阳中。低下翩翩鹭。斜行点点鸿。去天应尺五，归去会乘风。",
            "comment": ""
        },
        {
            "title": "雨卧舟中",
            "content": "不许反头逢底下，仅容舒膝簟中间。听风听雨听滩浪，才得晴时出看山。",
            "comment": ""
        },
        {
            "title": "赋椿楸二树",
            "content": "爱均召伯棠，名殊诸葛菜。轩槛顿辉光，东西相映带。此意存千年，其势当两大。梨枣况久生，於焉称内外。",
            "comment": ""
        },
        {
            "title": "山斋早起",
            "content": "推枕凌晨起，添衣奈冷何。新霜浮瓦薄，缺月挂檐多。野烧犹残焰，邻鸡尚冻歌。拨灰添宿火，一快爇松柯。",
            "comment": ""
        },
        {
            "title": "乐口桥即事",
            "content": "雨馀溪涨急机舂，缘岸人家柳弄风。路转源深行步缓，青山映水野桃红。",
            "comment": ""
        },
        {
            "title": "赋清旷亭",
            "content": "半村半郭事林丘，非阁非船榜钓舟。秋月无边凉细细，江天不尽水悠悠。谁开图画当前面，绝点尘埃到上头。我辈不妨频假榻，主人应喜共盟鸥。",
            "comment": ""
        },
        {
            "title": "野眺即景",
            "content": "山晚馀红照，林昏集众鸦。泥深茭欲笋，水满稻初花。",
            "comment": ""
        },
        {
            "title": "寄题真乐斋",
            "content": "鱼潜深渊水，鸟巢茂林枝。潜者忘於渊，洋洋纵尾鳍。巢者忘於林，飞鸣唯所宜。庄周叹从容，未免惠子疑。师旷岂知声，缪以占齐师。彼各有真乐，果孰得而窥。陋巷颜氏子，箪瓢甘忍饥。陶潜怕折腰，素琴弦不施。其乐可闻欤，夫盖默识之。非丝亦非竹，且复非蛾眉。譬如执热者，洒然濯凉飔。又如渴不禁，快饮清江湄。当其得意时，何以富贵为。手舞而足蹈，诚不之自知。逢知犹不可，人胡可度思。君闢真乐斋，我赋真乐诗。写诗聊寄意，名斋傥在斯。置之勿复道，焚香诵楚词。",
            "comment": ""
        },
        {
            "title": "夏日寓山斋",
            "content": "山斋长夏断过从，扫地长教尘灭踪。松架青毛云翳日，扇摇白翅雪生风。书床琴匣时相近，茶鼎燻炉间自供。心地清凉无热恼，炎天直与冷秋同。",
            "comment": ""
        },
        {
            "title": "齐云",
            "content": "闲云无定在，为问齐不齐。风高衣裳冷，天近日月低。宽虚快舒啸，领览时杖藜。南城块苏耳，扰扰人自迷。",
            "comment": ""
        },
        {
            "title": "内集阁",
            "content": "画阁深明雪压冬，团栾宴常酒樽同。兽炉香雾辟寒气，翠幙妓围回暖风。起絮撒盐酬唱外，清歌妙舞笑谈中。宁无好事贤张禹，不独相忘著戴崇。",
            "comment": ""
        },
        {
            "title": "翠竹人家",
            "content": "户外不平不肯流，短篱疏竹翠光浮。畦蔬绕舍畲田粟，一饱无求百不忧。",
            "comment": ""
        },
        {
            "title": "除夕把酒",
            "content": "爆竹惊今夕，屠苏荐诘朝。去来时转眼，新旧岁中腰。立地符先钉，倚门钱未烧。土人珍裂饼，聊以荐金蕉。",
            "comment": ""
        },
        {
            "title": "送仲敏东归",
            "content": "别仅三千里，书才一载通。固应难邂逅，那得许从容。今日君先去，何时我亦东。社中如借问，为道转疏慵。",
            "comment": ""
        },
        {
            "title": "九日方壶",
            "content": "返照重城暮色催，人家十万出楼台。江流湛湛洞庭去，山色青青衡岳来。佳处绿樽穷日饮，故园黄菊向谁开。人间此会论今古，醉听西风拂帽埃。",
            "comment": ""
        },
        {
            "title": "绝句",
            "content": "桑里相闻路一程，无从款接笑谈清。那知邂逅论诗处，秋满潇湘雁送声。",
            "comment": ""
        },
        {
            "title": "十四夜赏月",
            "content": "月婵娟对竹婵娟，竹影萧疏月转妍。才过中庭十分好，直疑明晚一般圆。银河漾漾无尘界，玉宇昭昭不夜天。君饮不多须强饮，何妨醉里却逃禅。",
            "comment": ""
        },
        {
            "title": "春寒",
            "content": "二月寒如腊，群芳冻未芽。有人能剪水，无树不飞花。终不禁风暖，难教带月华，却还桃李径，次第散晴葩。",
            "comment": ""
        },
        {
            "title": "次韵欧阳天聪",
            "content": "今古由来几废兴，人生底事谩劳生。一身休作笼中鸟，万事终归墙角檠。且与风光闲作主，莫於诗社倦寻盟。相从只知消闲暇，自快人间物外情。",
            "comment": ""
        },
        {
            "title": "七夕竞渡",
            "content": "水马相先急画桡，朱楼红粉宴笙箫。月中谁念穿彩线，江上齐看夺锦标。冷眼诸人旁贾勇，争头一鼓喜成谣。凭谁试展乘槎手，直入银湾看鹊桥。",
            "comment": ""
        },
        {
            "title": "漕司君子堂把酒",
            "content": "拥岸芙蓉媚晚秋，败荷颠倒雨初收。杯盘不料今朝款，杖履如陪昔日游。竹迳以东藏曲折，水村而下转清幽。穉松戢戢存遗爱，不用诗来问好不。",
            "comment": ""
        },
        {
            "title": "次韵赋十月桃为罗同理生朝",
            "content": "根苒不自武陵乡，挟暖凌寒独有光。韵过海棠春带露，红羞篱菊晚经霜。宅仙本结千年实，瑞世仍开十月芳。过插一枝谁称面，后堂杨柳舞霓裳。",
            "comment": ""
        },
        {
            "title": "岁暮寄兰窗兄在郴阳",
            "content": "每日登楼望欲迷，家书写罢复题诗。对床夜雨还非昨，啜茗春风未可期。岁月催人惊合沓，梦魂觅路古参差。也应梅竹多新句，千里因风慰我思。",
            "comment": ""
        },
        {
            "title": "月湖祷雨有应李渭赋诗次韵并呈",
            "content": "一雨端由诚意通，不然笔落有神功。奔云拥树千山黑，迅电翻江万丈红。黍稷盈畴才可望，尘埃眯眼顿成空。民间岁晚知何事，饱饭无忧属两公。",
            "comment": ""
        },
        {
            "title": "冬郊",
            "content": "荒草风头牧笛，急舂屋角吹烟。短景做催冬日，微暖号小春天。",
            "comment": ""
        }
    ]
}