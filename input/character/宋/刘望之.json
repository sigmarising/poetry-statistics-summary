{
    "dynasty": "宋",
    "author": "刘望之",
    "poems": [
        {
            "title": "久留少城",
            "content": "好去相关乌角巾，却来躏踏软红尘。酒因觅睡方成醉，金为收书更觉贫。屡入草堂难下语，少留药市恐逢人。可怜吊古凄凉意，只向扬家往返频。",
            "comment": ""
        },
        {
            "title": "句",
            "content": "莫道南州居井底，请来此处望川原。",
            "comment": ""
        },
        {
            "title": "发成都三首",
            "content": "一夜孤舟浪打头，不容客梦到沧洲。谁言江上烟波急，未抵归心一半流。",
            "comment": ""
        },
        {
            "title": "发成都三首",
            "content": "欲洗羁愁只自醒，郫筒酒好信虚名。江阳春色论千户，价比西州却未轻。",
            "comment": ""
        },
        {
            "title": "句",
            "content": "山绕郡楼秋过雨，月临池树晚生烟。",
            "comment": ""
        },
        {
            "title": "新都驿远平轩",
            "content": "霜晴木落送归鞍，袖手微吟此慰颜。胜欲凭栏招白鸟，更烦剪树出青山。晚悲薄禄非三釜，赖许清诗见一斑。看到远平才得恨，我宁归卧尺椽间。",
            "comment": ""
        },
        {
            "title": "沱江",
            "content": "尚胜三年谪，终惭万里驯。极知行路涩，可忍在家贫。岁晚沱江绿，云深锦树新。相思肯如月，夜夜只随人。",
            "comment": ""
        },
        {
            "title": "诗二首",
            "content": "孤舟未晚泊，烟火傍人家。小市常忧虎，空城不见花。",
            "comment": ""
        },
        {
            "title": "龙多仙",
            "content": "金船载山知有无，大千浮空佛所书。何人夜继海山臂，一手挈置西南隅。白虹发晴涪水现，翠凤下晓巴山趋。亮哉何邦实有此，但恐□舞皆凡姝。已从上头收浩荡，更著幽处藏萦纡。冯仙观中柏摩月，静老岩下泉跳珠。霜荷千树小雨暗，野竹万个秋风□。石囷□不了岁事，丹灶肯为凡人炉。惜无数桃出山崦，来藉芳草开春壶。从来山僧野道士。畏客誓不荒榛芜。问谁结屋据雄会，邑中令君秦大夫。此郎平生眼如鹘，视此亦足知远园。挽衣留客来置酒，要看碧浪摧天吴。我亦为渠脚力轻，拄杖插到青云孤。酒酣抚槛叫落日，共闵此世真区区。真须举臂游汗漫，莫向人间堕履凫。",
            "comment": ""
        },
        {
            "title": "如梦令",
            "content": "休絮。休絮。我自明朝归去。",
            "comment": ""
        },
        {
            "title": "子云故居",
            "content": "杀却王章爱孔光，举朝谁复说兴亡。未能免欲歌新美，岂不怀归念楚狂。斗酒只今犹寂寞，小池无旧已荒凉。秋风细雨催人去，似恐徘徊费感伤。",
            "comment": ""
        },
        {
            "title": "句",
            "content": "凤林秋晚见日落，鹿门事远无人传。",
            "comment": ""
        },
        {
            "title": "水调歌头",
            "content": "劝子一杯酒，清泪不须流。人间千古，俯仰如梦说扬州。何况楚王台畔，为雨为云无限，人事付轻沤。聚散随来去，天地有虚舟。谪仙人，解金龟，换美酒。载与君游，流水曲觞且赓酬。麾盖飞迎过霭，江滨响振歌喉，拚醉又何求。三万六千日，日日此优游。",
            "comment": ""
        },
        {
            "title": "海棠",
            "content": "平山堂下花无数，看到海棠春好处。东君用意恼风光，迟日放开阴勒住。",
            "comment": ""
        },
        {
            "title": "句",
            "content": "南县烧畲早，西溪落涨初。",
            "comment": ""
        },
        {
            "title": "鹊桥仙",
            "content": "只应将巧畀人间，定却向、人间乞取。",
            "comment": ""
        },
        {
            "title": "草堂",
            "content": "风月藏诗骨，流离赋病骸。不禁一饱死，空遗百生怀。树秀天通陇，山娇客语淮。壁间无半偈，无乃望君崖。",
            "comment": ""
        },
        {
            "title": "题三学山",
            "content": "栖贤古招提，十里巨松阴。栋宇自隋氏，悠悠岁月深。唐人范生画，风雨欲剥侵。相传金仙趾，玉质存至今。星黑夜正午，异物为华灯。",
            "comment": ""
        },
        {
            "title": "句",
            "content": "海山无瘴八蛮清。",
            "comment": ""
        },
        {
            "title": "句",
            "content": "地连巴楚峰岚见，节近清明柳色知。",
            "comment": ""
        },
        {
            "title": "诗二首",
            "content": "归计堕何许，出溪仍泝流。梦回牛溉路，行到马湖秋。",
            "comment": ""
        },
        {
            "title": "句",
            "content": "剩破朱红供短发，南荒来校世间书。",
            "comment": ""
        },
        {
            "title": "句",
            "content": "山盘四十八面险，云暗三百六旬秋。",
            "comment": ""
        },
        {
            "title": "读和议成赦文作",
            "content": "一纸盟书换战尘，万方呼舞却沾巾。崇陵访沈空遗恨，郢国怜怀若有人。收拾金缯烦庙算，安排钟眉颂宗臣。小儒何敢知机事，终望君王赦奉春。",
            "comment": ""
        },
        {
            "title": "古柏",
            "content": "草木长生亦偶然，一须闻此便谈仙。烧枝竞说丹飞日，举世宁知手种年。双鹤不归秋自冷，万牛回首句空传。相逢一饮清阴下，与子前生定有缘。",
            "comment": ""
        },
        {
            "title": "句",
            "content": "闻说南州异，寒来正月并。",
            "comment": ""
        },
        {
            "title": "出游",
            "content": "漫有游随意，何曾语展眉。琴台悲犬子，江路忆熊儿。修竹萧萧寺，平芜浅浅陂。年来底事业，访古但饶诗。",
            "comment": ""
        },
        {
            "title": "发成都三首",
            "content": "落拓平生载酒行，如今憔悴鬓丝生。无金得买青楼笑，空负闲愁出锦城。",
            "comment": ""
        },
        {
            "title": "句",
            "content": "便作稽山看，犀湖五月凉。",
            "comment": ""
        },
        {
            "title": "荔枝",
            "content": "沪戎瘴疠窟，闽粤山水乡。如何产此物，烂然照炎荒。",
            "comment": ""
        }
    ]
}