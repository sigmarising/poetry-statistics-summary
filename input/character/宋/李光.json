{
    "dynasty": "宋",
    "author": "李光",
    "poems": [
        {
            "title": "念奴娇",
            "content": "榕林叶暗，见一枝独放，霜华争白。写我精神惟赖有，萧洒西湖词客。玉骨清羸，冰容冷落，似恨关山隔。蛮烟侵妒，未应减动肌雪。幽梦时绕芳枝，夜寒谁见我，身为蝴蝶。抱蕊窥丛惊睡觉，窗影横斜和月。谢馆池边，松风亭下，忍使香消歇。多情饶恨，算应天解磨折。",
            "comment": ""
        },
        {
            "title": "南歌子",
            "content": "佳节多离恨，难逢笑口开。使君携客上层台。不用篱边凝望、白衣来。且看花经眼，休辞酒满杯。玉人低唱管弦催。归去琐窗无梦、月徘徊。",
            "comment": ""
        },
        {
            "title": "鹧鸪天",
            "content": "踏舞贪看赤脚娘。送春春去莫悲伤。飞花逐水归何处，落絮沾泥不解狂。都是醉，任飞扬。百年三万六千场。使君亲按新歌舞，魂梦相逢笑楚襄。",
            "comment": ""
        },
        {
            "title": "临江仙",
            "content": "画栋朱楼凌缥缈，全家住在层城。中秋风露助凄清。香凝燕寝，遮莫下帘旌。佳节喜逢今夕月，後房重按新声。姮娥端解妒娉婷。微云点缀，不放十分明。",
            "comment": ""
        },
        {
            "title": "汉宫春",
            "content": "危阁临流，渺沧波万顷，涌出冰轮。星河澹澹，天衢迥绝纤尘。琼楼玉馆，遍人间、水月精神。□□□，清江瘴海，乘流处处分身。邦侯盛集佳宾。有香风缥缈，和气氤氲。华灯耀添绮席，笑语烘春。窥帘映牖，看素娥、偏顾幽人。空怅望，通明观阙，遥瞻一朵红云。",
            "comment": ""
        },
        {
            "title": "南歌子",
            "content": "南圃秋香过，东篱菊未英。蓼花无数满寒汀。中有一枝纤软、吐微馨。被冷沈烟细，灯青梦水成。皎如月明入窗棂。天女维摩相对、两忘情。",
            "comment": ""
        },
        {
            "title": "渔家傲",
            "content": "海外无寒花发早。一枝不忍簪风帽。归插净瓶花转好。维摩老。年来却被花枝恼。忽忆故乡花满道。狂歌痛饮俱年少。桃坞花开如野烧，都醉倒。花深往往眠芳草。",
            "comment": ""
        },
        {
            "title": "水调歌头",
            "content": "独步长桥上，今夕是中秋。群黎怪我何事，流转古儋州。风定潮平如练，云散月明如昼，孤兴在扁舟。笑尽一杯酒，水调杂蛮讴。少年场，金兰契，尽白头。相望万里，悲我已是十年流。晚遇玉霄仙子，授我王屋奇书，归路指蓬邱。不用乘风御，八极可神游。",
            "comment": ""
        },
        {
            "title": "武陵春",
            "content": "漠漠春阴人似雾，那用绣帘垂。不道持杯是阿谁。须拚倒金罍。人世浑知天上月，离合比盈亏。冒雨须来带雨归。神女解相随。",
            "comment": ""
        },
        {
            "title": "水调歌头",
            "content": "晚渡呼舟急，寒日正苍茫。西兴浦口云树，真个是吾乡。闻□蜗庐好在，小圃犹存松菊，三径未全荒。收拾桑榆景，蓑笠换金章。珥金貂，拥珠履，在岩廊。回头万事何有，一枕梦黄粮。十载人间忧患，赢得萧萧华发，清镜照星霜。醉倒休扶我，身世永相忘。",
            "comment": ""
        },
        {
            "title": "水调歌头",
            "content": "兵器暗吴楚，江汉久凄凉。当年俊杰安在，酌酒酹严光。南顾豺狼吞噬，北望中原板荡，矫首讯穹苍。归去谢宾友，客路饱风霜。闭柴扉，窥千载，考三皇。兰亭胜处，依旧流水绕修篁。傍有湖光千顷，时泛扁舟一叶，啸傲水云乡。寄语骑鲸客，何事返南荒。",
            "comment": ""
        },
        {
            "title": "水调歌头",
            "content": "元亮赋归去，富贵比浮云。常於闹里，端的认得主和宾。肯羡当年轩冕，时引壶觞独酌，一笑落冠巾。园圃日成趣，桃李几番春。挹清风，追往躅，事如新。遗编讽咏，敛衽千载友斯人。君爱谪仙风调，我恨楼船迫胁，终污永王璘。何似北窗下，寂寞可栖神。",
            "comment": ""
        },
        {
            "title": "减字木兰花",
            "content": "芳心一点。瘴雾难侵尘不染。冷澹谁看。月转霜林怯夜寒。一枝孤静。梦破小窗曾记省。烛影参差。脉脉还如背立时。",
            "comment": ""
        }
    ]
}