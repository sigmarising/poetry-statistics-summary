{
    "dynasty": "宋",
    "author": "李兼",
    "poems": [
        {
            "title": "戒事魔十诗",
            "content": "仙居旧有祖师堂，坐落当初白塔乡。眼见菜头头落地，今人讳说吕师囊。",
            "comment": ""
        },
        {
            "title": "谢当涂陈舍人馈姑孰春",
            "content": "门巷春风翳草来，笔耕无艺甑生埃。空成洛下书生咏，敢望青州从事来。洗盏首供堂上寿，留尊更待月中开。陶然竟堕难名境，疑是凌歊百尺台。",
            "comment": ""
        },
        {
            "title": "戒事魔十诗",
            "content": "生儿只遣事犁锄，有智宜令早读书。莫被胡辉相引诱，此人决脊尚囚拘。",
            "comment": ""
        },
        {
            "title": "山居苦",
            "content": "地僻尘心远，台高纵目赊。鹭明烟际渚，鸟篆雨馀沙。橡栗骈秋实，鸡冠媚晚花。断无车马客，来问野人家。",
            "comment": ""
        },
        {
            "title": "舟中",
            "content": "昔向画图见，今行莽苍间。天连疑有路，湖阔更无山。地入番君国，星潜左蠡湾。江神相行客，未觉畏途艰。",
            "comment": ""
        },
        {
            "title": "莎鸡",
            "content": "悲思亦何苦，繁声咽未休。家庭残日曙，衰草故园秋。物化终归尽，年华迅若流。要当期子夜，相与和商讴。",
            "comment": ""
        },
        {
            "title": "回次采石",
            "content": "千帆东下势连樯，控带河山自一方。塞角凄风营戌远，野花湿雨墓田荒。落霞孤鹜江干阔，去马来牛岁月长。老我声名无一遂，征衫蓝缕鬓苍苍。",
            "comment": ""
        },
        {
            "title": "食兔诗",
            "content": "弱质司明视，虚名直望舒。轶群辞上蔡，能事到中书。狡计空多窟，珍盘竟付厨。独将毫末效，曾纪汗青馀。",
            "comment": ""
        },
        {
            "title": "兰亭题咏",
            "content": "自从茧纸殉昭陵，定武流传賸得名。总辑旧闻为博议，即今真赝不难凭。",
            "comment": ""
        },
        {
            "title": "奉陪撄宁侍郎游柏山寺谒梅公墓小憩行轩勉酌",
            "content": "萧寺倚岩郭，昔游几何年。兹辰惬幽赏，杖屦从懦先。稍穿苍藓径，旋入青萝烟。山色若倒屣，松风自鸣弦。目力眩奇观，步屧信所便。俄登旃檀林，金碧耀修缘。道旁老木拱，诗翁久飞仙。蝉蜕万物表，蝶梦三生前。至今二百载，相望箕斗悬。缅怀文忠公，丰碑泯遗镌。乐善如缁衣，后世两称贤。山僧矜好事，华表新题璇。向来委榛棘，时情任渠迁。先生笑抚掌，此事从古然。相逢一樽酒，劝君小流连。江梅欲浮动，春光向妖妍。同游二三子，舂容有佳篇。归欤不知夜，霜雪净寒天。",
            "comment": ""
        },
        {
            "title": "发于湖",
            "content": "断岸收潢潦，苍烟出翠微。众帆争鹁港，孤塔认枭矶。万事皆前定，重来悟昨非。此身縻薄爵，何处避危机。",
            "comment": ""
        },
        {
            "title": "题冀缺图",
            "content": "耕夫自立苗且耘，饷妇相敬礼如宾。画工貌出态闲暇，不是如今愚野人。古之农者盖如此，馌彼公田同妇子。山林自信有真乐，隐逸传中无姓字。吾不能走马章台街，画眉狼籍贻讥谐。又不能卖酒临邛市，奔妻万古不灭耻。遗风后世岂无存，半在东阡烟雨村。不见杵臼梁家妇，犹能亲举案前餐。",
            "comment": ""
        },
        {
            "title": "戒事魔十诗",
            "content": "贵贱家家必有尊，如何舍祖事魔神。细思父母恩难报，早转头来孝尔亲。",
            "comment": ""
        },
        {
            "title": "题洛阳县壁",
            "content": "猾吏畏服，县妖破胆。好录政声，闻于御览。",
            "comment": ""
        },
        {
            "title": "次韵周与能",
            "content": "坠绪今如线，遗书尚满床。功名两蜗角，世路几羊肠。癖有登山屐，贫无在笥裳。故人应见念，莫遣字稀行。",
            "comment": ""
        },
        {
            "title": "蒹葭",
            "content": "蒹葭漫漫秋风多，陂池水落枯苇柯。青山断处落日下，欸乃一声渔子歌。高秋鲈肥贱如土，换酒村场醉迷路。夜深艇子舣前湾，依稀月照芦花浦。",
            "comment": ""
        },
        {
            "title": "谢张世显诗卷",
            "content": "珍重张公子，交情不我遗。肯迂林下步，来贽袖中诗。江树烟中色，丛梅雪外枝。吟哦清绝句，一一可同时。",
            "comment": ""
        },
        {
            "title": "戒事魔十诗",
            "content": "肉味鱼腥吃不妨，随宜茶饭守家常。朝昏但莫为诸恶，底用金垆爇乳香。",
            "comment": ""
        },
        {
            "title": "戒事魔十诗",
            "content": "蚩蚩女妇太无知，吃菜何须自苦为。料想阿童鞭背后，心中虽悔可能追。",
            "comment": ""
        },
        {
            "title": "戒事魔十诗",
            "content": "官家为是爱斯民，临遣知州诲尔谆。愿尔进知庠序教，怕嫌尔做事魔人。",
            "comment": ""
        },
        {
            "title": "简丘粹即次韵",
            "content": "先生志尚直明庐，庀职毋嫌外且疏。聊向江城纡骥足，行趋禁闼侍鸾舆。河阳花树曾亲植，鲁相葵根欲尽锄。从此把君诗过目，绝胜厚禄故人书。",
            "comment": ""
        },
        {
            "title": "送交代高丞",
            "content": "天涯客里送人归，恨绝青青杨柳枝。细雨杏园摩诘画，春风花岸少陵诗。九天抡抉堪先卜，万里功名莫后时。江上岂无西到雁，平安数遣故人知。",
            "comment": ""
        },
        {
            "title": "兰亭题咏",
            "content": "书法光芒晋永和，后来摹写不胜多。考论又得桑夫子，兰渚风流转不磨。",
            "comment": ""
        },
        {
            "title": "戒事魔十诗",
            "content": "莫念双宗二会经，官员条令至分明。罪流更溢三千里，白佛安能救尔生。",
            "comment": ""
        },
        {
            "title": "离家",
            "content": "送者临门庑，征人暮路歧。翻思津遣后，可奈独归时。岁旱田畴薄，家贫母子离。能忘手中绵，密密缀衣湿。",
            "comment": ""
        },
        {
            "title": "依韵和吴起季见寄",
            "content": "骐骥瘦，驽骀肥，不如占我白石矶。出无车，食无肉，宁复羡渠黄金屋。叔孙礼乐何纷纶，两生不行岂徒云。丈夫结交半天下，几人沮溺同耕云。捷径趋荣速如鬼，龌龊岂堪豪右齿。虞卿著书托穷愁，仲蔚绕宅蓬蒿秋。朅来话旧重携手，往事纷纷集樽酒。胸中奇气耿独在，匣剑时作蛟龙吼。穷亦乐，贫非痡，且复安步行坦途。从人潮笑我非夫，乘流则逝宁须扶。亦知落落固难合，焉能郁郁屈此乎。朝驱车于阆风之颠，夕济舟于丹水之渊。放身的外岂不好，局蹐人间真可怜。追若亡，汗漫游，笑宁子，商声讴。岂曰无衣，与子同裘。天地一马，日月双輈。噫，流光胡可以淹留。",
            "comment": ""
        },
        {
            "title": "田里",
            "content": "百谷盈成后，三秋假乐时。难豚开社甕，箫鼓赛神祠。野茹青盈{上竹下吕}，香炊雪满匙。欲知田里趣，细诵老翁诗。",
            "comment": ""
        },
        {
            "title": "芳洲",
            "content": "芳洲日云夕，薄言撷兰荃。悠悠无与赠，脉脉空自怜。美人洵且都，为加一笑嫣。知己古所重，欲报甘縻捐。未省晼晚姿，可复成春妍。彼哉爨下桐，犹为朱丝弦。",
            "comment": ""
        },
        {
            "title": "寄白云轩周道正",
            "content": "自往丹丘去，因循过一年。孤云无定止，明月又重圆。书尾间相问，琴声淡悄然。何时当会面，吟醉海涛边。",
            "comment": ""
        },
        {
            "title": "晚春",
            "content": "筠窗幽独静亡邻，坐睡从吾一欠伸。绿树清圆宜静昼，孤花寂寞照馀春。时拈柏子烧铜鼎，旋碾茶团瀹玉尘。在昔刍尧犹足采，独惭无用养闲身。",
            "comment": ""
        },
        {
            "title": "钟山",
            "content": "白鸟江天阔，青山佛阁重。影孤寒日塔，声殷暮烟钟。异世文中选，当时镜里容。犹传遗蜕骨，只在此高峰。",
            "comment": ""
        },
        {
            "title": "戒事魔十诗",
            "content": "金针引透白莲池，此语欺人亦自欺。何似田桑家五亩，鸡豚狗彘勿违时。",
            "comment": ""
        },
        {
            "title": "戒事魔十诗",
            "content": "劝尔编氓莫事魔，魔成划地祸殃多。家财破荡身狼籍，看取胡忠季子和。",
            "comment": ""
        },
        {
            "title": "水阳道中",
            "content": "落日河西岸，春风水北桥。地迂帆影转，石出涨痕销。浊酿淋茅滓，頳鳞贯柳条。几年安稳处，才幸适今朝。",
            "comment": ""
        },
        {
            "title": "晓出",
            "content": "凌晨躬藏事，未晓出城关。路暗鸡三唱，天青月一弯。华香衣笥外，岚翠竹舆间。欲尽清游兴，官程索遽还。",
            "comment": ""
        },
        {
            "title": "秋扇行",
            "content": "忆当九夏初，恒御君王手。西风飒然至，持用焉能久。人情易变如三秋，君恩覆水不可收。藉使凉飚夺炎热，感陨此身终不绝。",
            "comment": ""
        },
        {
            "title": "游道宫",
            "content": "路去丛祠修竹林，插天松桧卧龙吟。翚飞朱阁阑干外，人在白云岩窦深。落花半逐流水逝，黄鹤一去莫烟沉。安得金丹蜕凡骨，一视往昔与来今。",
            "comment": ""
        },
        {
            "title": "送桑泽卿归天台",
            "content": "野鹤昂然不可羁，伴行双屐一筇枝。屈公萧寺三旬客，益我空囊几卷诗。乱帙检残烧烛夜，浅杯流向落花时。春光只恋西湖好，不念台山老桂枝。",
            "comment": ""
        },
        {
            "title": "江上",
            "content": "晚来舣棹濒江侧，汀草苹花间红碧。无声画里更斜阳，匹练光中正秋色。云间落帆击高树，烟外牧牛横短策。黄昏渔火乱前村，犹有孤吟未归客。",
            "comment": ""
        },
        {
            "title": "戒事魔十诗",
            "content": "白衣夜会说无根。到晓奔逃客出门。此是邪魔名外道，自投刑辟害儿孙。",
            "comment": ""
        },
        {
            "title": "寄题愚斋",
            "content": "巧鬻非善贾，利获非良农。君子不自智，甘与庸人同。天君见独者，进退有新功。忽敛艺文手，反著怀袖中。客问以臆对，此说非易穷。吾非宁武子，今学北山翁。",
            "comment": ""
        },
        {
            "title": "石子涧",
            "content": "去郭无多地，肩舆又独来。青山随路转，老树挟溪回。映水深宜竹，皑林早见梅。颇思倾白酒，适意卧青苔。",
            "comment": ""
        }
    ]
}