{
    "dynasty": "宋",
    "author": "颜发",
    "poems": [
        {
            "title": "和山间壁上陈子忠",
            "content": "风蒲水荇度清香，两两飞凫堕渺茫。目送征帆掠波去，碧天无际暮去长。",
            "comment": ""
        },
        {
            "title": "和陈尉春日行山",
            "content": "公余春日长，亭午吏已退。山行步晴碧，松影踏鲜翠。杖移苔点穿，蜂抱花须坠。酒琖释春愁，楸枰醒昼睡。",
            "comment": ""
        },
        {
            "title": "和盖谦老游马鞍山",
            "content": "青鞋来踏马鞍山，小径萦纡便往还。眺望双明穷晻霭，登临终日得余閒。冥搜直到风埃外，逸兴徐来笔砚閒。钱挂杖头堪一醉，归来随例带酡颜。",
            "comment": ""
        },
        {
            "title": "题灵山壁",
            "content": "游尘野马皛晴光，僧舍无营日正长。看罢一枰天欲暮，不知何处起渔榔。",
            "comment": ""
        },
        {
            "title": "待潮顾浦宿耕者张钦舍",
            "content": "海近云气昏，禹迹开茫茫。晴要列障逻，什伍屯平冈。顷遭七年旱，骤见九秋黄。腰镰喜复悲，泥水新圃场。县侯初下教，官赋无丰荒。错挥制锦刀，戏作编氓创。身上催租瘢，短褐愁盖藏。谭为五县最，荐飞十剡章。逡巡掌邦计，跬步封侯王。江淮十万师，待饲正颉吭。禾麦今已登，妇子戒勿尝。行俟天雨粟，饱食均四方。",
            "comment": ""
        },
        {
            "title": "和山间壁上陈子忠",
            "content": "路转山根草木香，天容水色两茫茫。渔人风里数声笛，飞过芦花幽兴长。",
            "comment": ""
        }
    ]
}