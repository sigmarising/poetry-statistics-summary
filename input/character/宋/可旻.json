{
    "dynasty": "宋",
    "author": "可旻",
    "poems": [
        {
            "title": "渔家傲",
            "content": "彼土因何名极乐。莲华九品无三恶。虽有频伽并白鹤。非彰灼。如来变化宣流作。九品一生离五浊。自然身挂珠璎珞。宛转白毫生额角。长辉烁。百千业障都消却。",
            "comment": ""
        },
        {
            "title": "渔家傲",
            "content": "休纵心猿驰意马。牢将系念绳头把。说破十疑因智者。争传写。庐山又结莲华社。十八大贤居会下。功成五色云西驾。诸上善人都在那。相迎迓。聚头只说无生话。",
            "comment": ""
        },
        {
            "title": "渔家傲",
            "content": "一点神魂初托魄。青莲华里琉璃宅。毫相法音非间隔。虽明白。到头不似金台客。九品高低随报获。或经劫数华方拆。若是我生心性窄。应煎迫。未开须把莲华擘。",
            "comment": ""
        },
        {
            "title": "渔家傲",
            "content": "善导可嗟今已往。化来老少皆归向。佛念一声分一镪。声才响。一声一佛虚空上。八万四千奇妙相。光明寿命皆无量。金色臂垂千万丈。鹅王掌。誓来迎接归安养。",
            "comment": ""
        },
        {
            "title": "渔家傲",
            "content": "西土纹成东土壤。星飞一点千华界。勿讶神魂生去快。无遮碍。乐邦只在同居内。八德池深华又大。跏趺端坐莲华载。耳听法音心悟解。低头拜。从今跳出胞胎外。",
            "comment": ""
        },
        {
            "title": "渔家傲",
            "content": "佛赞西方经现在。广长舌相三千界。为要众生生信解。临终迈。不修净业犹何待。七宝池塘波一派。莲华朵朵车轮大。华内托生真自在。分三辈。阿鞞跋致长无退。",
            "comment": ""
        },
        {
            "title": "渔家傲",
            "content": "理性本来长自在。灵通昭彻光无碍。因被无明风恼害。真如海。等闲吹动波千派。五蕴山头云叆叆。遮藏心月无光彩。六贼会须知悔改。除贪爱。刹那跳出娑婆界。",
            "comment": ""
        },
        {
            "title": "渔家傲",
            "content": "西望乐邦云杳隔。一钩新月弯弯白。意欲往生何计策。劳魂魄。弥陀一念声千百。金殿玉楼为屋宅。七重行树强松柏。华里托生非血脉。真高格。乐天不是蓬莱客。",
            "comment": ""
        },
        {
            "title": "渔家傲",
            "content": "三十六般包一袋。脓囊臭秽犹贪爱。恰似蜣螂推粪块。无停待。朝朝只在尘中。若解坚心生重悔。宁拘恶逆并魁脍。一念能消千劫罪。生华内。满身璎珞鸣珂佩。",
            "comment": ""
        },
        {
            "title": "渔家傲",
            "content": "为厌娑婆求净土。驰情送想存朝暮。谁信不劳移一步。西方去。楼台隐隐云深处。珠网为光华作雨。金沙布地无尘土。怎不教人思去路。心专注。坐观落日如悬鼓。",
            "comment": ""
        },
        {
            "title": "渔家傲",
            "content": "文墨尖新无处用。已将名利浑如梦。一串数珠随手弄。休千种。唯闻念佛心欢勇。滉漾空中仙乐动。笙箫声细天风送。接引凡夫归圣众。香云捧。男儿此日方崇重。",
            "comment": ""
        },
        {
            "title": "渔家傲",
            "content": "我佛莲华随步踏。黄金妙相青螺发。因地曾将洪誓发。四十八。众生尽度成菩萨。宫殿红香华影合。宝阶三道琉璃阔。水鸟树林皆念法。声嘈囋。空中零乱天华撒。",
            "comment": ""
        },
        {
            "title": "渔家傲",
            "content": "富贵经中谈净域。赤珠玛瑙为严饰。彼土众生当晓色。擎衣裓。妙华供养他方佛。稚小嬉游随没溺。娑婆是苦何曾识。忻厌迩来方有力。从朝夕。静焚一炷香凝碧。",
            "comment": ""
        },
        {
            "title": "渔家傲",
            "content": "四相相催生病老。死魔不定朝难保。争似寅昏持佛号。西方好。树林水鸟称三宝。磨灭等闲髭鬓皓。乐邦行计唯宜早。万亿国邦非远道。休烦恼。一弹指顷能行到。",
            "comment": ""
        },
        {
            "title": "渔家傲",
            "content": "净土故乡嗟乍别。天涯流浪经时节。老去染沾眉鬓雪。思归切。闻声愿寄辽天月。念念时时修净业。临终佛定来迎接。有誓表为诚实说。广长舌。三千遍覆红莲叶。",
            "comment": ""
        },
        {
            "title": "渔家傲",
            "content": "曾讲弥陀经十遍。孤山疏钞频舒卷。事理圆融文义显。多方便。到头只劝生莲苑。本性弥陀随体现。唯心净土何曾远。十万程途从事见。休分辨。临终但自亲行转。",
            "comment": ""
        },
        {
            "title": "渔家傲",
            "content": "鹦鹉频伽知几只。音声和雅鸣朝夕。演畅五根并五力。令人忆。心飞恨不身生翼。从是西方十万亿。山长水远谁人识。唯是观门归路直。真消息。坐澄劫水琉璃碧。",
            "comment": ""
        },
        {
            "title": "渔家傲",
            "content": "人世罪冤知底数。前程不是无冥府。争似静焚香一炷。无行住。声声称念弥陀父。罪业尽消生有处。弥陀愿力堪凭据。十念一心存旦暮。西方路。功成足步红莲去。",
            "comment": ""
        },
        {
            "title": "渔家傲",
            "content": "万事到头无益已。寻思只有修行是。若送此心游宝地。还容易。坐观落日当西坠。万顷红光归眼际。眼开眼闭长明媚。此观成时知法味。心欢喜。临终决定生莲里。",
            "comment": ""
        },
        {
            "title": "渔家傲",
            "content": "清净乐邦吾本郡。娑婆流浪因贪吝。冉冉思归霜入鬓。深嗟恨。塞鸿不解传音信。落日尽边沙隐隐。向西望处归应近。天乐是时相接引。宜精进。紫金台上谁无分。",
            "comment": ""
        }
    ]
}