{
    "dynasty": "宋",
    "author": "傅梦得",
    "poems": [
        {
            "title": "德清永兴寺",
            "content": "苍寒松竹满，此地称僧居。寺僻啼林鸟，廊空响木鱼。煮茶烧树叶，带雨翦园蔬。待了功名债，重来买地锄。",
            "comment": ""
        },
        {
            "title": "垂虹桥",
            "content": "一舸西风到水乡，半痕残月浸沧浪。湖中有影浑如画，天下无桥似此长。题品垂虹多古作，去来征雁带秋霜。三高千古英灵在，经过祠前菊正黄。",
            "comment": ""
        },
        {
            "title": "赠澄鉴",
            "content": "一见便忘形，生涯画作屏。心和秋水澈，眼带古铜青。客里江湖阔，人间笔砚灵。他年重会面，我亦鬓星星。",
            "comment": ""
        },
        {
            "title": "水乐洞",
            "content": "踏破芒鞋客倦归，暮云深处夕阳西。身如晚鹤无拘束，向此亭中独自栖。",
            "comment": ""
        },
        {
            "title": "扬州竹西楼",
            "content": "自从骑鹤到，船泊画桥堤。新酒斟花露，高楼傍竹西。拭盘将蟹擘，拂壁把诗题。早过瓜洲渡，秋深怕马嘶。",
            "comment": ""
        },
        {
            "title": "皂镜册",
            "content": "依然一册巧装成，故纸为胎越样轻。四畔黑云都罩尽，中间只有月长明。",
            "comment": ""
        },
        {
            "title": "金山寺",
            "content": "昨夜宿江口，客衣风已飘。两峰参塔顶，一寺裹山腰。水拍瓜洲渡，烟生扬子桥。寻花并问柳，端的在明朝。",
            "comment": ""
        },
        {
            "title": "平江承天寺",
            "content": "古刹号承天，规模阔万间。寺中重有寺，山外更无山。供佛香犹在，寻僧客亦闲。渡淮难久驻，此去别阊关。",
            "comment": ""
        },
        {
            "title": "四山任鼓院",
            "content": "曾向西风把别杯，知君黄色上眉催。浙江莫道音书隔，一日潮声两度来。",
            "comment": ""
        },
        {
            "title": "白发",
            "content": "勋业未能成，青铜照眼明。星霜惊入鬓，天地觉无情。才近半百岁，渐生三两茎。儿童劝休镊，浪得老成名。",
            "comment": ""
        },
        {
            "title": "江湖",
            "content": "落魄江湖上，人疑是谪仙。四时逢酒醉，长日拥书眠。点鬓惟添雪，知心只有天。林泉难久困，未整钓鱼船。",
            "comment": ""
        },
        {
            "title": "宿镇江丹阳馆",
            "content": "暂泊喜天晴，丹阳住晚程。半窗留月色，隔岸送钟声。江绕金山寺，云生铁瓮城。片帆催早发，莫待暗潮平。",
            "comment": ""
        },
        {
            "title": "德清太善寺",
            "content": "西风吹客过唐栖，袖拂尘埃读断碑。适意绕廊询古迹，老僧引看建炎诗。",
            "comment": ""
        },
        {
            "title": "江湖伟观",
            "content": "倚遍阑干指顾间，吟身恨不早生翰。几多风月闲中占，一望江湖眼界宽。胥浪掀天秋际阔，逋梅得月夜深寒。有时听得渔歌晚，惊起沙鸥雪一团。",
            "comment": ""
        },
        {
            "title": "读夷齐传",
            "content": "要使清风激懦顽，饿夫宁死首阳山。当年若食周家粟，未必名重万古间。",
            "comment": ""
        },
        {
            "title": "许村",
            "content": "信步水之滨，闲中着此身，萧条僧寺近，来往客舟频。村酒难成醉，山花亦有春。人生要行乐，何苦恋京尘。",
            "comment": ""
        },
        {
            "title": "冲天楼",
            "content": "人生行乐是便宜，惯入深林细品题。有石两行如壁立，登楼一望觉天低。亭前秋意惊松露，山外湖光拍柳堤。此景欲吟吟不尽，夜深分付野猿啼。",
            "comment": ""
        },
        {
            "title": "题吴寺",
            "content": "不到吴坟久，重来又七春。山峦如旧识，猿鹤复相亲。往事皆成梦，清游不厌频。倦行难唤酒，信步出湖滨。",
            "comment": ""
        },
        {
            "title": "元友山",
            "content": "清梦绕骚坛，相逢一笑间。江湖无此友，声价重于山。吟就髭犹撚，文穷鬓欲斑。移家离城市，世事不相关。",
            "comment": ""
        },
        {
            "title": "斋中",
            "content": "惟有闲中日最长，薰风拂拂透修廊。半窗槐影侵书叶，一曲蝉声送夕阳。强把茶瓯醒困眼，久无诗债拌枯肠。何妨自取离骚读，且向斋炉爇晚香。",
            "comment": ""
        },
        {
            "title": "仙居县",
            "content": "经过太匆匆，山行去路通。客衣沾晓露，县陌带春风。沽酒从村市，骑牛任老翁。相逢有吟者，约我醉城中。",
            "comment": ""
        },
        {
            "title": "过兰亭",
            "content": "右军堂下过，尚有读书坛。水曲觞何在，池荒墨未乾。人多寻古迹，我亦渡寒滩。要把兰亭记，摩挲醉眼看。",
            "comment": ""
        },
        {
            "title": "伍林舟中",
            "content": "人生踪迹抵浮萍，客里行藏分外轻。酒力禁持风半日，橹梢摇动月三更。暂携琴剑随身去，且得溪山入眼清。着脚水乡吟思苦，未知谁得与诗盟。",
            "comment": ""
        },
        {
            "title": "多景楼",
            "content": "自来京口足清游，天下闻名只此楼。山结人愁成北固，江和客泪向东流。痕留很石传千古，望断中原知几州。有景虽多非可乐，明朝准拟渡瓜洲。",
            "comment": ""
        },
        {
            "title": "后土祠琼花",
            "content": "朱阑遮护石为台，只说扬州地可栽。若与八仙同日语，因何九蕊有香来。此花堪咏奚须辩，自旧曾移不肯开。得得无双亭上望，临祠酹酒叶为杯。",
            "comment": ""
        },
        {
            "title": "郑松窗",
            "content": "相逢交未深，一笑便生春。松作四时友，窗无半点尘。诗囊为活计，廛隐着吟身。似此知音者，江湖能几人。",
            "comment": ""
        },
        {
            "title": "钱塘",
            "content": "苍茫空阔海云开，浙水东西隔岸隈。我到龙山呼渡晚，谁从渔浦趁潮回。蓦惊塞雁声嘹呖，静看沙鸥独往来。山外中原皆在望，英雄谁肯便心灰。",
            "comment": ""
        }
    ]
}