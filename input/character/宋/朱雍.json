{
    "dynasty": "宋",
    "author": "朱雍",
    "poems": [
        {
            "title": "亭前柳",
            "content": "拜月南楼上，面婵娟、恰对新妆。谁凭阑干处，笛声长。追往事，遍凄凉。看素质、临风消瘦尽，粉痕轻、依旧真香。潇洒春尘境，过横塘。度清影，在回廊。",
            "comment": ""
        },
        {
            "title": "忆秦娥",
            "content": "风萧萧。驿亭春信期春潮。期春潮。黄昏浮动，谁在江皋。碧云冉冉横溪桥。琼车未至馀香飘。馀香飘。一帘疏影，月在花梢。",
            "comment": ""
        },
        {
            "title": "八声甘州",
            "content": "听琤琤漏永，洗银林、梅英半寒收。正蟾辉舒粉，云容缕色，切近妆楼。人在东风伫立，悄悄独凝眸。多少横斜影，萦绕江流。只有清香暗度，堕髻簪珥玉，曾赋清游。认瑶车冰辙，佳致肯延留。指蓬山、青砂初转，望沧溟、羽佩一同舟。仙娥许，酒渑与我，消尽春愁。",
            "comment": ""
        },
        {
            "title": "清平乐",
            "content": "雪开瑶径。素蕊迎春影。楼上玉声三弄定。无奈幽香翻阵。凌晨不事铅华。化工却付春花。流水残阳江上，清随月色低斜。",
            "comment": ""
        },
        {
            "title": "西平乐",
            "content": "夜色娟娟皎月，梅玉供春绪。不使铅华点缀，超出精神淡伫。休妒残英如雨。清香眷恋，只恐随风满路。散无数。江亭暮。鸣佩语。正值忽忽乍别，天远瑶池缟毂，好趁飞琼去。忍孤负、瑶台伴侣。琼肌瘦尽，庾岭零落，空怅望、动情处。画角哀时暗度。参横向晓，吹入深沈院宇。",
            "comment": ""
        },
        {
            "title": "亭前柳",
            "content": "伫立东风里，放纤手、净试梅妆。眉晕轻轻画，远山长。添新恨，更凄凉。尝忆得、驿亭人别後，寻春去、尽是幽香。归路临清浅，在寒塘。同水月，照虚廊。",
            "comment": ""
        },
        {
            "title": "浣溪沙",
            "content": "残日凭阑目断霞。寒林人静每归鸦。小梅春早压群花。一槛风声清玉管，数枝月影到窗纱。隔帘时度暗香些。",
            "comment": ""
        },
        {
            "title": "点绛唇",
            "content": "轻艳盈盈，相逢曾向寒溪路。惜飘零处。无计禁春雨。素影参差，人在琼城步。危阑暮。年光催度。特地香风住。",
            "comment": ""
        },
        {
            "title": "十二时慢",
            "content": "粉痕轻、谢池泛玉，波暖琉璃初暖。睹靓芳、尘冥春浦，水曲漪生遥岸。麝气柔、云容影淡，正日边寒浅。闲院寂，幽管声中，万感并生，心事曾陪琼宴。春暗南枝依旧，但得当时缱绻。昼永乱英，缤纷解佩，映人轻盈面。香暗酒醒处，年年共副良愿。",
            "comment": ""
        },
        {
            "title": "谒金门",
            "content": "春太早。十二玉楼初晓。半额试妆深院悄。相逢何草草。临水幽香缥缈。彷佛淡妆窥照。恰值日边人未到。纷纷萦古道。",
            "comment": ""
        },
        {
            "title": "塞孤",
            "content": "雪江明，练静波声歇。玉浦梅英初发。隐隐瑶林堪乍别。琼路冷，云阶滑。寒枝晚、已黄昏，铺碎影、留新月。向亭皋、一任风冽。歌起郢曲时，目断秦城阙。远道冰车清彻。追念酥妆凝望切。淡伫迎佳节。应暗想、日边人，聊寄与、同欢悦。劝清尊、忍负盟设。",
            "comment": ""
        },
        {
            "title": "玉女摇仙佩",
            "content": "灰飞嶰谷，佩解江干，庾岭寒轻梅瘦。水面吞蟾，山光暗斗。物色盈枝依旧。凭暖危阑久。有清香旖旎，却沾襟袖。赋情□、窥人艳冷，更是殷勤，忍重回首。谁知道，春归院落，缤纷雪飞鸳甃。须谢化机爱惜，碎璧铺酥，肯把飞英﹀︽。念念瑶珂，乘飙烟浦，送别犹携纤手。馥郁盈芳酒。临妆罢、一点眉峰伤皱。又只恐、□收梦断，管凄风怨，晓催银漏。残金兽。参横月堕归时候。",
            "comment": ""
        },
        {
            "title": "好事近",
            "content": "春事为谁来，枝上半留残雪。恰近小园香径，对霜林寒月。危阑凄断笛声长，吹到偏呜咽。最好短亭归路，有行人先折。",
            "comment": ""
        },
        {
            "title": "迷神引",
            "content": "白玉楼高云光绕。望极新蟾同照。前村暮雪，霁梅林道。涧风平，波声渺。喜登眺。疏影寒枝颤，太春早。临水凝清浅，靓妆巧。瘦体伤离，向此萦怀抱。觉璧华轻，冰痕小。倦听塞管，转呜咽，令人老。素光回，长亭静，无尘到。烟锁横塘暖，香径悄。飞英难拘束，任春晓。",
            "comment": ""
        },
        {
            "title": "如梦令",
            "content": "池上数枝开遍。临水幽香清浅。楼上欲黄昏，吹彻一声晴管。零乱。零乱。衣上残英都满。",
            "comment": ""
        },
        {
            "title": "笛家弄/笛家",
            "content": "瓖质仙姿，缟袂清格，天然疏秀。静轩烟锁黄昏後。影瘦零乱，艳冷珑璁，雪肌莹暖，冰枝萦绣。更赋风流，几番攀赠，细拈香盈手。与东君、叙暌远，脉脉两情有旧。立久。阆苑凝夕，瑶窗淡月，百琲寻芳，醉玉谈群，千锺酹酒。向此，是处难忘瘦花，送远何劳垂柳。忍听高楼，笛声凄断，乐事人非偶。空馀恨，惹幽香不灭，尚沾春袖。",
            "comment": ""
        },
        {
            "title": "梅花引",
            "content": "梅亭别。梅亭别。梅亭回首都如雪。粉融融。月濛濛。月上小车，归去小楼空。当时曾傅新妆薄。而今一任花零落。朝随风。朝随风。竹外孤根，犹与幽径通。长相忆。无消息。庾岭沈沈云暗碧。玉痕惊。对离情。无奈水遥天阔、隔琼城。年来素袂香不灭。此心无限凭谁说。夜绵绵。路漫漫。愁听枕前，吹彻笛声寒。",
            "comment": ""
        },
        {
            "title": "生查子",
            "content": "帘栊月上时，寂寞东风里。又是立黄昏，梅影临窗绮。玉梅清夜寒，梦断还无寐。晓角一声残，吹彻人千里。",
            "comment": ""
        },
        {
            "title": "亭前柳",
            "content": "养就玄霜圃，问东君、曾放瑶英。回首蓝桥路，遍琼城。横斜影，照人明。飘香信、玉溪仙佩晚，同新月、步入西清。冰质枝头袅，更轻盈。分春色，赠双成。",
            "comment": ""
        }
    ]
}