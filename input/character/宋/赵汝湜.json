{
    "dynasty": "宋",
    "author": "赵汝湜",
    "poems": [
        {
            "title": "敬和九锁步虚词·天关锁",
            "content": "云墉高嵯峨，七蕤衔铜环。有象非有质，真俦得跻攀。九天著通籍，保我玉炼颜。英英青旄节，悠悠款灵关。",
            "comment": ""
        },
        {
            "title": "敬和九锁步虚词·飞鸾锁",
            "content": "渐入云霄径，清气逼人寒。欲学长生诀，先过此重坛。无屋堪竚足，有地可藏丹。遥瞻深锁处，时见绕飞鸾。",
            "comment": ""
        },
        {
            "title": "敬和九锁步虚词·凌虚锁",
            "content": "太空本无形，天衢迥萧疎。火炼身弥轻，意行意己如。飘飘跨倒景，{上林下今}丽舞云裾。无碍故逍遥，洒然翔清墟。",
            "comment": ""
        },
        {
            "title": "敬和九锁步虚词·通真锁",
            "content": "五岳皆积骨，千霜永难晨。胡为甘短景，不悟丹台春。至道岂在烦，录精练胎津。六六琴心文，一悟通玄真。",
            "comment": ""
        },
        {
            "title": "敬和九锁步虚词·云璈锁",
            "content": "悠悠劫为朝，万民恣遨游。三山眇如块，举步身弥高。绛宫近咫尺，天风度骚骚。至音非笙歌，泠然八琅璈。",
            "comment": ""
        },
        {
            "title": "题洞霄",
            "content": "巑屼列千峰，一柱屹翘楚。回复蕴奇秀，有此云霞所。岩封五里雾，松撼半天雨。深知境未穷，正欠惊人语。",
            "comment": ""
        },
        {
            "title": "敬和九锁步虚词·洞微锁",
            "content": "大道不容言，有滞还有鞿。返本含元造，竟达无上机。希夷绝视听，得一众甫归。向来寝虚师，至诀殊精微。",
            "comment": ""
        },
        {
            "title": "敬和九锁步虚词·朝元锁",
            "content": "煌煌玉京阙，瑞霭纷天垣。严扈森虎兵，金朱焕灵门。星弁集万真，龙旗间华旙。齐心洁形神，稽首朝混元。",
            "comment": ""
        },
        {
            "title": "赠羽人何授",
            "content": "秋水为神玉为骨，片云出洞游虚碧。竚看他年鹤驾归，显彼青天与白日。",
            "comment": ""
        },
        {
            "title": "敬和九锁步虚词·藏云锁",
            "content": "灵根郁三素，一气同氤氲。冉冉霄上游，永离嚣尘熏。空体含五华，霞贯泥丸君。钚刚尔何神，摄身混祥云。",
            "comment": ""
        },
        {
            "title": "自和",
            "content": "洞府日月閒，风景自清楚。九关启天钥，容我朝帝所。清缘宿仙馆，梦碎石泉雨。明朝得羊珠，试向张华语。",
            "comment": ""
        },
        {
            "title": "敬和九锁步虚词·龙吟锁",
            "content": "矫首东方宫，变化何由寻。神用妙难拟，飚电赫森森。雨施不为功，云从本无心。人间谩怀想，戛钵希雷吟。",
            "comment": ""
        }
    ]
}