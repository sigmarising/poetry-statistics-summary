{
    "dynasty": "宋",
    "author": "释云",
    "poems": [
        {
            "title": "偈颂二十九首",
            "content": "风高八九月，自合知时节。何必待山僧，升堂特地说。天际雁南飞，接翅作行列。悉念佛法僧，轧轧声不绝。影落寒山水，已是重漏泄。普请好生观，西来无妙诀。",
            "comment": ""
        },
        {
            "title": "颂古八首",
            "content": "白云绽处见明月，黄叶落时闻捣衣。劝君休去便休去，欲觅了时无了时。",
            "comment": ""
        },
        {
            "title": "偈颂二十九首",
            "content": "乍离千圣林间寺，来汲城头石罅泉。相见杯茶虽淡薄，往来无惜为君煎。",
            "comment": ""
        },
        {
            "title": "偈颂二十九首",
            "content": "秋江清浅时，白鹭和烟岛。良哉观世音，全身入荒草。",
            "comment": ""
        },
        {
            "title": "云门大师",
            "content": "中毒睦州，伸冤雪峤。拔本无门，剜空作窍。有折脚殃，乃破家兆。万福曾郎，容此不肖。",
            "comment": ""
        },
        {
            "title": "偈颂二十九首",
            "content": "今朝五月十有五，十日作了八日雨。不荐檐头滴滴声，说妙谈玄可足数。",
            "comment": ""
        },
        {
            "title": "偈颂二十九首",
            "content": "如来禅，祖师意。绝承当，只这是。破草鞋，汗臭气。热碗鸣，驴豚沸。也大奇，不思议，分明在目前，今古应无坠。佛灭二千年，比丘少惭愧。",
            "comment": ""
        },
        {
            "title": "偈颂二十九首",
            "content": "佛说一乘法，无二亦无三。山花开似锦，澖水湛如蓝。支提遮里，无法可说，赢得口似匾担。",
            "comment": ""
        },
        {
            "title": "偈颂二十九首",
            "content": "叮咛损君德，无言真有功。任从沧海变，终不为君通。",
            "comment": ""
        },
        {
            "title": "偈颂二十九首",
            "content": "五月方改旦，今朝又初十。日月去如飞，快鹞趁不及。禅须放下参，但莫固拘执。是处解脱门，汝自不肯入。何必问支提，丁字著脚立。",
            "comment": ""
        },
        {
            "title": "偈颂二十九首",
            "content": "丹霞烧木佛，院主眉须落。官里有吸条，许人私结约。傝{耨耒换沈去氵}杜禅和，识情争卜度。休卜度，万里辽天飞一鹗。",
            "comment": ""
        },
        {
            "title": "颂古",
            "content": "狗子无佛性，泥捏活大圣。不是泗州人，说著也不信。",
            "comment": ""
        },
        {
            "title": "偈颂二十九首",
            "content": "教你不肯你，为君通一线。若是明眼人，觅甚腊月扇。",
            "comment": ""
        },
        {
            "title": "偈颂二十九首",
            "content": "春无三日晴，夏无十日雨。蛇咬虾蟆声，更有众生苦。",
            "comment": ""
        },
        {
            "title": "偈颂二十九首",
            "content": "参禅人，莫造作。拟心即差，动念即错。大乘小乘，钱贯井索。前三后三，佛手驴脚。开眼也著，合眼也著。拟向这里承当，鼻孔依前失却。",
            "comment": ""
        },
        {
            "title": "偈颂二十九首",
            "content": "支提山里作上元，若校诸方真个异。大虫舌上打秋千，蟭螟眼里放夜市。灯笼倒退舞三台，露柱趋前弄鳖鼻。",
            "comment": ""
        },
        {
            "title": "颂古八首",
            "content": "独唱清新拍不同，寥寥千古意无穷。拟开眼向声前听，早被风吹别调中。",
            "comment": ""
        },
        {
            "title": "偈颂二十九首",
            "content": "支提不敢向人说，达磨西来有妙诀。若将妄语诳众生，自招拔舌尘沙劫。",
            "comment": ""
        },
        {
            "title": "偈颂二十九首",
            "content": "佛是尘，法是尘，区区驰觅谩劳谩。向道莫行山下路，果然猿叫断肠声。",
            "comment": ""
        },
        {
            "title": "给孤长者",
            "content": "远迓瞿昙至给孤，竚聆有法为开敷。早知是法应须舍，好请乘时出帝都。",
            "comment": ""
        },
        {
            "title": "偈颂二十九首",
            "content": "前三后三，日面月面。七凸八凹，千化万变。捏聚放开，胡来汉现。不离当处常湛然，觅即如君不可见。了了了时无可了，玄玄玄处亦须呵。贪生逐日区区去，唤不回头争奈何。",
            "comment": ""
        },
        {
            "title": "送幽岩滋上人出岭",
            "content": "诸方无说汝无闻，闻说俱无莫倒跟。才起丝毫奇特想，依前似不出雷门。",
            "comment": ""
        },
        {
            "title": "偈颂二十九首",
            "content": "参禅人，多逐妄，不用起模仍画样。春风吹绽桃李花，淡烟疏雨笼青嶂。",
            "comment": ""
        },
        {
            "title": "偈颂二十九首",
            "content": "支提门下，五日一参。我才合掌，汝便和南。龙象蹴蹋，非驴所堪。",
            "comment": ""
        },
        {
            "title": "偈颂二十九首",
            "content": "支提元不会禅，只是依时及节。孟春即曰犹寒，孟夏即曰渐势。虽无格外高谈，不向眼中添悄。汝等莫错商量，打你头破额裂。",
            "comment": ""
        },
        {
            "title": "颂古八首",
            "content": "家人卦变作明夷，爻象分明不待推。无动无谋终吉庆，有求有用即迍危。",
            "comment": ""
        },
        {
            "title": "颂古八首",
            "content": "一片银蟾挂碧天，清光冷照凤楼前。九重玉户深深闭，争见扶疏桂影圆。",
            "comment": ""
        },
        {
            "title": "偈颂二十九首",
            "content": "支提佛法无多子，何必胡僧劝举扬。好对春风二三月，鹧鸪啼处百花香。",
            "comment": ""
        },
        {
            "title": "偈颂二十九首",
            "content": "嗟见世间人，永劫堕迷津。不省这个意，修行徒苦辛。",
            "comment": ""
        },
        {
            "title": "颂古八首",
            "content": "春风有时恶，春风有时好。人竞逐春风，却被春风恼。",
            "comment": ""
        },
        {
            "title": "颂古八首",
            "content": "终朝皮{氂上换彭}街头走，有口何曾诵法华。末后脱空尤叵耐，逝多容你更交加。",
            "comment": ""
        },
        {
            "title": "偈颂二十九首",
            "content": "虾蟆翻出阔，曲鳝草之长。门前飞八百，屋后走千张。",
            "comment": ""
        },
        {
            "title": "偈颂二十九首",
            "content": "春色融和，群芳竞拆。水绿山青，桃红李白。不是时节因缘，亦非向上奇特。恁麽也不得，不恁麽也不得。此时若不究根源，直待当来问弥勒。",
            "comment": ""
        },
        {
            "title": "偈颂二十九首",
            "content": "人从陈州来，不得许州信。钟楼上念赞，床脚下种菜。盏子扑落地，楪子成七八年。",
            "comment": ""
        },
        {
            "title": "颂古八首",
            "content": "一叶扁舟信晚风，雨昏浑不辨西东。不因再到秋江上，争见芦花对蓼红。",
            "comment": ""
        },
        {
            "title": "偈颂二十九首",
            "content": "今朝五月五，击动禾山鼓。郁垒与神荼，欢呼齐起舞。",
            "comment": ""
        },
        {
            "title": "颂古八首",
            "content": "缩头只可藏山谷，出得山来却不堪。若谓利生开佛见，这般恶口不如缄。",
            "comment": ""
        },
        {
            "title": "颂古",
            "content": "大隐居鄽，小隐居山。各得其所，随分安閒。",
            "comment": ""
        },
        {
            "title": "偈颂二十九首",
            "content": "大尽三十日，小尽二十九。昨夜送穷年，今朝贺岁首。时节有变更，佛法无新旧。既是个中人，不惜娘生口。坐对春风唱鹧鸪，嘉声不落威音后。",
            "comment": ""
        },
        {
            "title": "偈颂二十九首",
            "content": "是非只为多开口，烦恼皆因强出头。致使韶阳要打杀，思量著甚底来由。",
            "comment": ""
        },
        {
            "title": "偈颂二十九首",
            "content": "云门普，风穴瞎。三门外金刚，冷地里笑杀。",
            "comment": ""
        },
        {
            "title": "偈颂二十九首",
            "content": "崑崙奴，著铁袴。打一棒，行一步。{内娄外辶}逻真个{内娄外辶}逻，峭措非常峭措。不惟佛法会尽，且是文章满肚。见渠尝试篇诗，便有惊人底句。如今对大众前，不免一时剖露。",
            "comment": ""
        }
    ]
}