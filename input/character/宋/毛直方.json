{
    "dynasty": "宋",
    "author": "毛直方",
    "poems": [
        {
            "title": "泥滑滑",
            "content": "泥滑滑，日已西。泥深屦滑涴征衣，征衣涴尽不肯归。分明数声行不得，请君更听鹧鸪啼。",
            "comment": ""
        },
        {
            "title": "江南曲",
            "content": "津头闻别语，三载以为期。安得中山酒，醒日是归时。",
            "comment": ""
        },
        {
            "title": "悼亡",
            "content": "推悉不去竟何如，欲鼓庄盆懒有余。赖是此□犹解事，避人对客与观书。",
            "comment": ""
        },
        {
            "title": "杂怨",
            "content": "花开能夜合，草发解宜男。对花今有恨，见草祗应惭。",
            "comment": ""
        },
        {
            "title": "时秋积雨霁",
            "content": "酝酿丰年付老农，挽回凉信报诗翁。巫山久暗埋寒碧，湘水初明浴晚红。帘卷柳阴先得月，簟横梧影早嘘风。天公快我披云愿，万里乾坤一望中。",
            "comment": ""
        },
        {
            "title": "渔父辞",
            "content": "黄昏船泊有邻居，明朝船散又还无。君笑我如浮萍草，我看君似水井凫。",
            "comment": ""
        },
        {
            "title": "杂怨",
            "content": "种莲恨不早，得藕常苦迟。谁知心中事，久已落怀思。",
            "comment": ""
        },
        {
            "title": "拟古",
            "content": "野色倏已暝，零落沾我裳。行役悲险艰，仰愧归鸟翔。羁愁浩难收，壮发日已苍。远林烟火微，投宿扣村庄。居人毕刈获，笑语井臼傍。问客来何疲，毋乃仕与商。所慎在出门，奚怨中路长。",
            "comment": ""
        },
        {
            "title": "独骏图",
            "content": "连天苜蓿青茫茫，盐车鼓车纷道傍。肉骏汗血不可常，权奇倜傥晦若藏。五之六之无留良，如此独步何堂堂。日三品豆慎所尝，天闲逸气谁能量。一尺之箠五尺韁，了与辔络俱相忘。大仆御直俨冠裳，庭前榻上婉清扬。有诏有诏且勿忙，一洗凡马銮锵锵。我观此图笔意长，欲言尚寄田子方。",
            "comment": ""
        },
        {
            "title": "野宿",
            "content": "归恨逐春深，迟休欲缩程。远山何处碧，落日故乡明。路改柴门僻，村空石硙鸣。乞蔬仍买米，一宿尚营营。",
            "comment": ""
        },
        {
            "title": "寄梅村山人",
            "content": "古松树下书阴寒，云亦何心去不还。却怪建州城裹梦，一春多在湛庐山。",
            "comment": ""
        },
        {
            "title": "妾薄命",
            "content": "妾肌如玉颜如花，长眉窈窈青山斜。深闺学成新妇礼，镜鸾不与留年丰。昨朝东邻裁嫁认，今朝西邻催结褵。自邻孤灯照春梦，年年风雨梨花时，不怨父母贫，不恨蹇修拙。妾生赋命自坎壈，底用间情写红叶。千丝万丝霜练光，与谁织作云锦裳。千针万两黻黼，与谁佩服朝明堂。吁嗟妾薄命，薄命可奈何。失时还自羞，失身羞更多。妾宁失时无失身，平生分定月下绳。但把贞心守贞色，肯信婵娟解误人。",
            "comment": ""
        },
        {
            "title": "渔父辞",
            "content": "万里清江两浆船，一竿一缕水云边。平生不识书与剑，也得醉饱供间眠。",
            "comment": ""
        },
        {
            "title": "江南曲",
            "content": "沽酒酹江神，发船相送饯。船去浪如席，船回风似箭。",
            "comment": ""
        },
        {
            "title": "送县尹任满",
            "content": "卓鲁久滑涂，临风重怀人。锦溪有美锦，善制当谁称。器之汾阳君，烨烨驰华声。往来试樵邑，口碑播瓯闽。东阳修何行，桃李三年春。安得百器之，布满弦歌城。奈城斗以南，纷纷蒲璧荣。令君一何廉，廉乃不近名。令君一何明，明乃不见形。令君一何有，有若权在衡。令君一何了，又若刃发硎。能令政事简，罚者怀其仁。官府有直气，闾门无枉情。物论久逾定，去思见民真。",
            "comment": ""
        },
        {
            "title": "拟古",
            "content": "高堂列绮席，宾御何委蛇，粲粲金芙蓉，春葩照蛾眉。檀槽起清籁，铁拨弦鹍鸡。祗闻筵中曲，不闻曲中词。萧萧青冢魂，化作秋雁归。玉关去时泪，点点湿朱丝。岂知哀怨情，及此欢笑期。弹者锦缠头，听者金屈卮。但令今人乐，不惜古人悲。",
            "comment": ""
        },
        {
            "title": "渔父辞",
            "content": "本无租赋本无田，不知历日不知年。谁信渔家小船上，犹是无怀并葛天。",
            "comment": ""
        },
        {
            "title": "寄梅村山人",
            "content": "去年三客赋茶蘼，忽见新花发故枝。省到死生离合处，春风消得几相思。",
            "comment": ""
        },
        {
            "title": "渔父辞",
            "content": "呼儿买米得新粳，渔村且喜见秋成，今朝尝新莫草草，好钓鲈鱼来煮羹。",
            "comment": ""
        },
        {
            "title": "渔父辞",
            "content": "溪桥竹边有酒沽，携鱼换酒满葫芦。篷头月上不觉醉，自卷芦叶吹呜呜。",
            "comment": ""
        },
        {
            "title": "赠叠山先生",
            "content": "一襟书传日星悬，湖海声名五十年。事不求知惟此理，文之未丧岂皆天。人方惊怪欧阳子，我独悲伤鲁仲连。看镜倚楼秋已暮，风巾霜屦重依然。",
            "comment": ""
        },
        {
            "title": "渔父辞",
            "content": "黄旗纲运牛马走，皂衣追呼鸡狗喧。深傍芦花摇橹去，遥望渔人是水仙。",
            "comment": ""
        },
        {
            "title": "悼亡",
            "content": "客中自有未招魂，剪纸空教夜祭门。万一相逢今夜梦，恨多应是两忘言。",
            "comment": ""
        },
        {
            "title": "渔父辞",
            "content": "得鱼穿柳持上溪，溪村杳杳屋稀稀。莫怪渔翁头易白，去年买鱼人又非。",
            "comment": ""
        },
        {
            "title": "悼亡",
            "content": "从事龟山亦偶然，宁知长别恨终天。当时去就商量错，不似牛衣十八年。",
            "comment": ""
        },
        {
            "title": "悼亡",
            "content": "奉倩伤神不是痴，人生百感有真机。飘零遗墨残针线，与泪无期自一挥。",
            "comment": ""
        },
        {
            "title": "赠督师曹将军",
            "content": "泰阶煌煌色已齐，祥飙为扫蚩尤旗。幅员浩荡春台熙，不遗桴鼓惊锄犁。羽林宿卫环三陲，居安节虑忘战危。整暇自许忘其机，司马八法律以规。蒐苗狝狩凛弗违，碧油有幢俨军师。手持虎节谈鱼丽，闽关不以山与溪。歌舞七德宣皇威，有来视师省檄飞。将军名已草木知，干戈俎豆睢阳时。已分勾当江南归，流芳奕叶今孙枝，此行且赋从军诗，时清未用歌采薇，天子有道守四夷。",
            "comment": ""
        },
        {
            "title": "秋感",
            "content": "宇宙百年身，江湖万里心。世情高枕远，诗味闭门深。白发销穷达，青山傲丰今。情知秋亦客，何事感秋吟。",
            "comment": ""
        }
    ]
}