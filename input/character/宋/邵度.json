{
    "dynasty": "宋",
    "author": "邵度",
    "poems": [
        {
            "title": "挽东莱先生",
            "content": "鼓箧胶庠日，公方属外艰。抠衣天不遇，攻玉理应难。问我好何学，逢人罕所安。由今无拂士，孤陋人心酸。",
            "comment": ""
        },
        {
            "title": "挽东莱先生",
            "content": "岐嶷称前辈，渊源便老成。及门多况说，在初已蒙亨。麟笔空遗恨，笺诗正用情。谁知两楹梦，湖海器书生。",
            "comment": ""
        },
        {
            "title": "挽东莱先生",
            "content": "鼻祖雍熙政，三传寿国医。至今称巨室，有子号宗师。白璧埋黄壤，朱门罢素丝。脊令临祖道，无计驻灵輀。",
            "comment": ""
        },
        {
            "title": "挽东莱先生",
            "content": "雨化三吴士，风行万古书。石渠功不细，凤阁位方虚。梁木何摧地，泉台欲驾舆。来观自燕者，顽懦亦欷嘘。",
            "comment": ""
        },
        {
            "title": "挽东莱先生",
            "content": "玉石明胸次，风云在笔端。教常先慷慨，门弃不蹒跚。籍堤疑培植，房陈似羽翰。中兴依日月，遗像圣王欢。",
            "comment": ""
        },
        {
            "title": "挽东莱先生",
            "content": "名士闻风起，英声逐电飞。卜邻谯子至，闲道洛人依。共叹斯人疾，何心入揖归。七分书策在，马鬣向斜晖。",
            "comment": ""
        }
    ]
}