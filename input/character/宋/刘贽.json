{
    "dynasty": "宋",
    "author": "刘贽",
    "poems": [
        {
            "title": "游后洞诗",
            "content": "寺久荒寂无足往，念有子厚弥陀碑。独趋一里转岩腹，剥粉败赤逢门楣。亭亭故碑亡旧主，覆以老屋疏且欹。常嗟古人不可见，尚喜书志存於斯。世言书字出心画，体制类彼人所为。子厚少年颇疏隽，字合飘逸往不覊。胡为气质反端厚，至今观者多有疑。或云彼以窜逐久，志气软熟非前时。或云高才尚薄世，故独立法无所师。吾嗟世俗日无理，好恶不正论苦卑。臆决万事岂独此，此书何媿人不知。碑阴三百四十字，疏瘦劲丽何精奇。九十二人姓名具，陈绩宝历元年题。云此子厚二碑者，元和五年刊厥辞。至是二月始建立，都其事者杨与倪。尘蒙壁礙世未见，自我访寻初管之。",
            "comment": ""
        },
        {
            "title": "禹碑",
            "content": "坛峙麻姑石，溪忘夏禹碑。物神人所贵，世事远谁知。",
            "comment": ""
        }
    ]
}