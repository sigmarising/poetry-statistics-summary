{
    "dynasty": "宋",
    "author": "程九万",
    "poems": [
        {
            "title": "重建东堂",
            "content": "宦游偶落云水乡，耻以贫墨为吏商。三年寄傲南窗月，一瓣为炷东堂香。翛然清风揖佳客，好古博雅真扬扬。旧题湔祓古寺壁，浊酒呼索邻家墙。淋浪醉墨鸾凤舞，警语峭厉凌冰霜。大碑小碑共检校，次第安置堂中央。朅来弦歌有馀暇，逸兴賸欲希韩湘。",
            "comment": ""
        },
        {
            "title": "烟霞坞二首",
            "content": "山深何限好，客到辄同登。泉壑岚光冷，烟林霁色凝。韵艰诗益健，杯数量难胜。老矣功名德，何须叹沔渑。",
            "comment": ""
        },
        {
            "title": "烟霞坞二首",
            "content": "鬓发几星星，风霜抑饱经。年华轻过鸟，身世俯危亭。寒碧还相照，飞湍盍暂停。平生爱山眼，分外为渠清。",
            "comment": ""
        },
        {
            "title": "岘石寺",
            "content": "苍岩绝顶俯晴川，佳处潜开小洞天。琴几棋台谁是伴，霞栖月啸恍如仙。□山□□□多石，□□□□□引泉。独取悬崖□□□，□□已自□燕然。",
            "comment": ""
        },
        {
            "title": "翠峰寺和毛泽堂韵",
            "content": "岩石玲珑翠竹斜，木犀依约又残花。长官婢我无才思，却忆东堂旧作家。",
            "comment": ""
        },
        {
            "title": "石颐寺",
            "content": "闻法师来杖锡东，于菟蹭蹬奋雷风。当时地裂泉随动，一酌清甘万虑空。",
            "comment": ""
        },
        {
            "title": "铜江",
            "content": "飞鸟投林去复还，临风恒忆旧家山。平生杖履经行处，杳在云烟仿佛间。",
            "comment": ""
        },
        {
            "title": "松桂亭",
            "content": "松桂移栽满，园亭改築新。诗书千古事，松桂四时心。萧瑟风成韵，扶疏月满阴。一琴聊自托，山水是知音。",
            "comment": ""
        },
        {
            "title": "证道寺",
            "content": "二载尘劳薄宦身，双峰几忆旧家邻。甫能再上阳城考，更有一年孤负春。",
            "comment": ""
        }
    ]
}