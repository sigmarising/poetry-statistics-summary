{
    "dynasty": "宋",
    "author": "苏绅",
    "poems": [
        {
            "title": "句",
            "content": "城郭依然郧子国，山川分得楚王台。",
            "comment": ""
        },
        {
            "title": "膠山寺",
            "content": "驱马款禅扉，松风冷拂衣。红尘不到处，青嶂此忘归。鸟望生台下，云侵讲座飞，楞伽味真趣，转觉俗缘稀。",
            "comment": ""
        },
        {
            "title": "金山寺",
            "content": "九派分流涌化城，登临潜觉骨毛清。僧依玉鉴光中住，人踏金鳌背上行。钟阜云开春雨霁，海门雷吼夜潮生。因思绝顶高秋夜，四面云涛浸月明。",
            "comment": ""
        },
        {
            "title": "句",
            "content": "一篇此日摛鸿藻，五色它年浴凤文。",
            "comment": ""
        },
        {
            "title": "长生桧",
            "content": "几年飞锡倦寻芳，云衲斓斑掩竹房。一榻夜禅蒲座稳，满盂春供药苗香。汲泉岩畔惊猿饮，裁苇池边引鹭翔。像室雾昏灯焰小，石楼风度磐声长。攀萝别岭冲寒雾，扫叶前林趁晓霜。大抵僧居遗俗虑，此中身世更清凉。",
            "comment": ""
        },
        {
            "title": "句",
            "content": "它年躍马相逢处，记得先生旧姓名。",
            "comment": ""
        },
        {
            "title": "惠山寺并简窦公",
            "content": "绮塍行尽入松门，暂拂尘缨袖惹云。海月未升楼上见，湖波初起坐中闻。宝扉膜拜青莲相，石案傍行白{在疊右毛}纹。促榻偶随居士语，煮茶烧栗到宵分。",
            "comment": ""
        },
        {
            "title": "句",
            "content": "游人汉女投珠路，野火荆山出猎朝。",
            "comment": ""
        }
    ]
}