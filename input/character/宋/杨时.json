{
    "dynasty": "宋",
    "author": "杨时",
    "poems": [
        {
            "title": "春晓",
            "content": "云霭浮空半雨晴，茅檐未忍扫残英。欲寻春物飘零尽，只有黄鹂一两声。",
            "comment": ""
        },
        {
            "title": "南归书事",
            "content": "浪漫人间压客尘，衡门长忆锁榆枌。忘言拟尽轮人妙，陈迹慵寻史籀文。万里功名心独冷，一廛耕凿力能勤。旧游欲问南归趣，寂寞吾今过子云。",
            "comment": ""
        },
        {
            "title": "假山",
            "content": "衡湘侧南二千里，清淑之气常蜿蜒。丹沙玉石气所感，融结万状非磨镌。穷源荒蹊异岱畎，不逢禹绩轻弃捐。苔封土蚀谁复问，嶙刚僵卧当市廛。龟山老叟见之喜，鸠徒辇置罗前轩。岧峣孤峰露仙滨，屹若太华青摩天。倾崖断壑坐中见，葱蒨似玉生云烟。初疑祖龙未死日，浮梁拟跨咸池渊。神号鬼怒驱不前，捶系刓磷成枅圈。又疑巨人出龙伯，揭竿来自昆仑巅。连{聱耳换黾}合负云涛翻，蓬壶簸荡留平川。繄予竟日倚栏槛，矫首便欲追灵仙。尻轮神马自足驾，已觉两腋风泠然。琼台浮游与世隔，醉傲笑拊洪崖肩。山间草木即灵饵，含英茹实资长年。悠悠广息变今古，坐看溟渤成桑田。",
            "comment": ""
        },
        {
            "title": "入山行",
            "content": "苍崖峭立青天涯，古径芜没沿清溪。深林四合昼亦暝，寂寂惟有哀猿啼。野人心形灰死如槁木，山禽见之犹惊飞。因嗟太古不可复，我无机械胡相疑。",
            "comment": ""
        },
        {
            "title": "乐语口号",
            "content": "灵槎初泛斗牛间，隐隐晶光照夜寒。况是春城多乐事，果逢星节驻征鞍。使藩暂屈留旌旆，云路均同接羽翰。已写风猷传乐府，更磨琬琰一时刊。",
            "comment": ""
        },
        {
            "title": "江上晚步",
            "content": "镜潭磨青空，璧月侵江渌。揽衣弄清泚，炯炯月在掬。泠然适我口，肝膈贮冰玉。流光顷百变，一玩不可复。归来尽余樽，醉卧媚幽独。羲娥偶相怜，岁往如破竹。余生枕中付，勿问黄梁熟。",
            "comment": ""
        },
        {
            "title": "冬早书事",
            "content": "窈冥谁为宰炉锤，荣谢唯知岁序催。腊日未经梅已绽，春风尚远冻先开。愁无润泽归芳树，独有余寒著死荄。收尽浮云天愈净，夜深犹起望三台。",
            "comment": ""
        },
        {
            "title": "过汉江",
            "content": "西极鳌足折，东南地维倾。众流竞趋下，汹汹归沧沧。谁能跨明河，挽此经天行。世难乘槎翁，此意终冥冥。",
            "comment": ""
        },
        {
            "title": "留别富宣德",
            "content": "富侯荆山姿，落落混燕石。镌磨经世故，不磷乃天质。轩裳傥来寄，既去宁须戚。骅骝走长坂，一跌未为失。秦庭谬瑕疵，睨柱终完璧。君子有远怀，事道先器识。千钧等鸿毛，始见乌获力。行矣各勉旃，他时赖三益。",
            "comment": ""
        },
        {
            "title": "泛江至土坊",
            "content": "万顷江湖远，孤乘一叶船。雁飞云外字，篷掩水中天。波静橹声息，风微帆影偏。回环聊注目，浩荡接清烟。",
            "comment": ""
        },
        {
            "title": "邹公挽辞二首",
            "content": "旧德今谁在，凋零已不多。云天开日月，陆海自风波。空叹与龄梦，难留曳杖歌。平生济川意，无处问施罗。",
            "comment": ""
        },
        {
            "title": "临川道上",
            "content": "风雨离山驿，断桥危欲颠。去心奔逸骥，行路上青天。雁序江湖乐，云归岛屿连。悠悠远征客，千里独茫然。",
            "comment": ""
        },
        {
            "title": "閒居书家",
            "content": "虚庭幽草翠相环，默坐颓然草色间。玩意诗书千古近，放怀天地一身閒。疏窗风度聊欹枕，永巷人稀独掩关。谁信红尘随处净，不论城郭与青山。",
            "comment": ""
        },
        {
            "title": "出尉氏",
            "content": "隔林残雪弄轻风，日射晴光玉缕红。桃杏浑如梅欲绽，直疑身在故园中。",
            "comment": ""
        },
        {
            "title": "次韵晁发道",
            "content": "谁能载酒寻元亮，共寄无何作醉乡。便好收心事农圃，不须惊世露文章。壶中日月春长在，塞上烟尘客自忙。千里同风无远近，未分秦陇与潇湘。",
            "comment": ""
        },
        {
            "title": "和陈莹中了斋自警六绝",
            "content": "盈科日进几时休，到海方能止众流。只恐达多狂未歇，坐驰还爱镜中头。",
            "comment": ""
        },
        {
            "title": "含云寺书事六绝句",
            "content": "北前咫尺市朝赊，垣屋萧条似隐家。过客不须携鼓吹，野塘终日有鸣蛙。",
            "comment": ""
        },
        {
            "title": "次韵思睿见寄",
            "content": "圣贤千古愧难攀，力学方忧敢自閒。顾我久抛声迹外，惭君犹挂齿牙间。平生拙计心长在，解带高风志未还。捧檄于今非得已，漫劳魂梦绕溪山。",
            "comment": ""
        },
        {
            "title": "病中作",
            "content": "通衢隔辙断经过，门巷空无雀可罗。驱去儿童卧虚室，萧然惟一病维摩。",
            "comment": ""
        },
        {
            "title": "过吴江",
            "content": "天水相涵翠有余，玻璃万顷接方壶。山浮晚照清如洗，风远飞帆细欲无。漫叟未应甘皂枥，散人终欲傲江湖。维舟况值鲈鱼美，脍叠银丝饫腹腴。",
            "comment": ""
        },
        {
            "title": "临川驿偶成",
            "content": "冉冉朝仍暮，萧条官舍幽。闭门三尺雪，触物一虚舟。虫蠹生涯尽，萍漂世事浮。尚思方技学，多病未能休。",
            "comment": ""
        },
        {
            "title": "偶成",
            "content": "悠扬春梦成幽兴，冷落溪光照酒卮。天阔云浮遮不尽，浪平风过舞涟漪。",
            "comment": ""
        },
        {
            "title": "春日五首",
            "content": "晴明百鸟啭新声，摧啄幽花折粉英。冷坐隔帘呼不起，惜春无计若为情。",
            "comment": ""
        },
        {
            "title": "送席二",
            "content": "萧条清颍一茅户，魂梦长怀与子俱。五里桥西杨柳路，可能鞭马复来无。",
            "comment": ""
        },
        {
            "title": "过庐山遇雨",
            "content": "江风吹雨逐人来，行过山前首重回。绝顶隔云看不见，石棱崖角独崔嵬。",
            "comment": ""
        },
        {
            "title": "次韵蔡武子书怀",
            "content": "放形锄色恐成光，斲垩能令鼻不伤。自信放鱼真得计，却怜挟策亦亡羊。刃投有间多余地，语到无言辄自忘。扰扰世纷何足问，松窗终日独彷徨。",
            "comment": ""
        },
        {
            "title": "虚心亭",
            "content": "山横鳌背碧巑屼，亭对浮筠缥缈间。萧散认为三径侣，只应长共白云閒。",
            "comment": ""
        },
        {
            "title": "春晓",
            "content": "浮花浪蕊自纷纷，点缀梅苔作绣茵。独有猗兰香不歇，可纫幽佩系余春。",
            "comment": ""
        },
        {
            "title": "新湖夜行",
            "content": "平湖净无澜，天容水中焕。浮舟跨云行，冉冉躐星汉。烟昏山光淡，桅动林鸦散。夜深宿荒陂，独与雁为伴。",
            "comment": ""
        },
        {
            "title": "送富朝奉还阙",
            "content": "君不见庆历承平道如砥，驰车八荒同一轨。虏人鸱张怒螳臂，百万云屯若封豕。又不见朔方横流涨天起，腐麦蛾飞木生耳。扶携道路杂老幼，操瓢沟中半为鬼。关河日夜刁斗惊，嫚书乘驷来渝平。兵间持节得英杰，谈笑坐使羁长缨。青社环城万区屋，发廪分曹具饘粥。饥羸枯颊陡生光，丛冢不闻新鬼哭。臧孙有后天匪亲，闾门容容车何足论。朅来濉上见犹子，雄姿宛有典型存。骅骝已渡渥洼水，朝燕暮越应千里。行看玉勒驾銮舆，濯足瑶池从此始。",
            "comment": ""
        },
        {
            "title": "和陈莹中了斋自警六绝",
            "content": "造次欲安嗟孰是，参前无物若为书。萧条此意人谁问，兴废由来命也与。",
            "comment": ""
        },
        {
            "title": "登岘首阻雨",
            "content": "江浮云影抱层栏，云上青山一水间。尽日倚阑看不足，杖藜欲去更回还。",
            "comment": ""
        },
        {
            "title": "春早",
            "content": "云天羃羃漏微光，疏懒惟添睡思长。枕上隔篱闻鸟语，半残春梦更悠扬。",
            "comment": ""
        },
        {
            "title": "直舍大风书事寄循道",
            "content": "枕书无寐首空搔，万窍嘘风正怒号。雪意浮空迷远目，月木疏影见秋毫。幽庭所藉惟荒草，妙理应须付浊醪。谁念维舟江上客，落帆千里压云涛。",
            "comment": ""
        },
        {
            "title": "汴上",
            "content": "天上行云曳白衣，斗衔晴日在林扉。盘花落雁惊还起，啄食饥乌趁不飞。榆荚青钱飘已尽，月堤流水漭相围。征途处处尘随眼，多病长年与世违。",
            "comment": ""
        },
        {
            "title": "出郊",
            "content": "云根修蔓绿成阴，风雨园林懒重寻。春日去来人不问，碧桃朱李付幽禽。",
            "comment": ""
        },
        {
            "title": "江上夜行",
            "content": "冰壶潋滟接天浮，月色云光寸寸秋。不用乘槎厉东海，一江星汉拥行舟。",
            "comment": ""
        },
        {
            "title": "合江亭晚眺",
            "content": "倚杖钩帘两水间，晴光飞影上雕栏。帆催画鷁抟风去，雪吐铦锋作剑攒。平野烟浮迷远目，晚溪潮涨失前滩。骑鲸一往扶桑近，休问人间行路难。",
            "comment": ""
        },
        {
            "title": "县斋书事",
            "content": "簿书投老岂身谋，朱墨纷纷晚即休。平世功名归稷禹，一瓢吾欲慕巢由。",
            "comment": ""
        },
        {
            "title": "含云寺书事六绝句",
            "content": "夹屋青松长数围，午风摇影舞僛。幽禽叶底鸣相应，时引残声过别枝。",
            "comment": ""
        },
        {
            "title": "含云寺书事六绝句",
            "content": "竹间幽径草成围，藜杖穿云翠满衣。石上坐忘惊觉晚，山前明月伴人归。",
            "comment": ""
        },
        {
            "title": "戏赠詹安世",
            "content": "彩舟驻阊门，初与子相识。长空翥秋隼，爽气横八极。摛辞镂圭璋，吐论森剑戟。邓侯不愿仕，志在书竹帛。长缨系单于，落落蕴奇策。气吞流沙外，意无燕然北。虎牙有余勇，戎虏非强敌。会当朔风劲，伏钺控鸣镝。老夫惭衰谢，见子徒感激。平生谬经纶，此意已寥寂。信哉功名会，事道古难必。穷通付时命，未足为悦戚。余生如鼹鼠，满腹微分毕。行矣脱簪缨，翛然适吾适。",
            "comment": ""
        },
        {
            "title": "黄彦昭时思阁",
            "content": "孤丘锁千岑，层阁跨云起。永怀霜露思，时未荐醪醴。钦宗贵收族，蛰蛰神亦喜。故令傲霜根，骈枝复连理。黄侯渥洼种，一跃不容拟。庆源如归墟，万壑自奔止。终见君子乡，乃是鸣珂里。",
            "comment": ""
        },
        {
            "title": "土屋",
            "content": "土屋枕荒陂，周回仅容席。环堵异营窟，犹遗古风质。功虽劳版筑，身自有余力。依户凿圆窦，寒光度如璧。户开迎温风，冬墐可栖息。胡为栋宇丽，但免风雨阨。安居自宽暇，见者徒逼仄。寄言邻舍翁，各自适汝适。慎勿慕华屋，浇漓非至德。",
            "comment": ""
        },
        {
            "title": "过清溪渡",
            "content": "天阔江衔雨，冥冥上客衣。潭清鱼可数，沙晚雁争飞。川谷留云气，鹈鹕傍钓矶。飘零沧海客，期到一帆归。",
            "comment": ""
        },
        {
            "title": "和陈莹中了斋自警六绝",
            "content": "圣门事业学须强，俚耳从来笑折杨。诡遇得禽非我事，但知无有是吾乡。",
            "comment": ""
        },
        {
            "title": "观猎",
            "content": "貂裘白马谁家子，拥戟弦弧囊劲矢。褰身欲与鸟争飞，独处尘埃云四起。长绳驱逐狐兔惊，骄鹰掣臂流双睛。飞扬云间电光闪，旋复草际无遗生。鸷肠久厌鲜肥饵，顾盼方能伺人意。但矜鼎俎有余甘，贪餐谁怜殄生类。安得淑气回严秋，徐令困拙同鸣鸠。林间百鸟恣孳乳，虽欲击搏知无由。",
            "comment": ""
        },
        {
            "title": "渚宫观梅寄康侯",
            "content": "欲驱残腊变春风，只有寒梅作选锋。莫把疏英轻斗雪，好藏清艳月明中。",
            "comment": ""
        },
        {
            "title": "齿落书怀",
            "content": "身上萧条事事空，齿牙凋落剩衰翁。渴心尚欠冰凌解，病骨长思药力攻。文几倦亲尘土暗，断编慵理蠹鱼封。南床稳卧陶公宅，枕上悠扬一榻风。",
            "comment": ""
        },
        {
            "title": "予自长沙还植兰竹于东西轩调官京师逾年而归",
            "content": "柴桑衰晚爱吾庐，三径归来手自锄。但得叔卿长饱饭，不妨孝若老谈书。兰因采佩枝先瘁，竹为凌霜叶自疏。留骨庙堂宁曳尾，鲁门无用祀爰居。",
            "comment": "【注释】【原题】：予自长沙还植兰竹于东西轩调官京师逾年而归兰竹皆衰悴感而成诗"
        },
        {
            "title": "安西闻捷",
            "content": "将军新拥节旄閒，紫塞云浮豹尾班。白首边城休怅望，马蹄未出玉门关。",
            "comment": ""
        },
        {
            "title": "赠致政杨孟坚宣德",
            "content": "子云论荐有王音，陆贾年来老境侵。自守一官历三世，退令诸子分千金。平生器业成幽梦，白首功名负壮心。赖有新诗轻万户，未须投绂叹堙沉",
            "comment": ""
        },
        {
            "title": "容照岩",
            "content": "清时投迹在嵌崟，一穴晴光破晚阴。刺草未容忘魏阙，故应长有子牟心。",
            "comment": ""
        },
        {
            "title": "江陵令张景常万卷堂",
            "content": "民生结绳初，异宇本同体。谁令四目翁，破肉作疮痏。龙龟出河洛，兹理固天启。张侯瑚琏姿，高步轶前轨。买书费千金，充屋未云已。六经滀溟渤，百家杂原委。中流涌千波，举体惟一水。参前有真趣，万古一凭几。毫端吐奇芬，溢目丽纨绮。微言窥圣域，妙应期得髓。默坐筌蹄忘，斯文亦糠粃。",
            "comment": ""
        },
        {
            "title": "偶成",
            "content": "绿鬓潜惊老境催，更怜衰病困低回。但知周道平如砥，莫问瞿唐滟预堆。",
            "comment": ""
        },
        {
            "title": "游玉华洞",
            "content": "苍藤秀木绕空庭，叠石层峦拥画屏。混沌凿开幽窍远，巨灵分破两峰青。云藏野色春长在，风入衣襟酒易醒。采玉遗踪无处问，拟投簪绂学仙经。",
            "comment": ""
        },
        {
            "title": "送席二",
            "content": "绛帷燕侍每从容，一听微言万虑空。却愧犹悬三釜乐，未能终此挹清风。",
            "comment": ""
        },
        {
            "title": "过关山",
            "content": "岁律行将暮，飚风凌九垓。山深人寂寞，路远马虺隤。幽意从谁展，愁怀殢酒开。衰迟仍惜日，投晚独徘徊。",
            "comment": ""
        },
        {
            "title": "江上",
            "content": "寒云暮羃结秋阴，月淡霜娥冷不禁。更祝江波休荡漾，莫令清影碎浮金。",
            "comment": ""
        },
        {
            "title": "冬寒两齿忽觉动摇因成书怀",
            "content": "未年三十发先凋，岁晚俄惊两齿摇。都为疏慵成计拙。直缘衰病觉形焦。连经宿雨重裘冷，旋煮藜羹野兴饶。摆脱尘攀犹未得，不堪回首问渔樵。",
            "comment": ""
        },
        {
            "title": "和陈莹中了斋自警六绝",
            "content": "行藏须信执中难，时措应容道屡迁。一目全牛无肯綮，騞然投刃用方安。",
            "comment": ""
        },
        {
            "title": "寄湘乡令乡世贤",
            "content": "身游羿彀偶相逢，安得初终若駏蛩。道学未容窥阃奥，吏师应许叩邻封。萧条此意君谁问，落拓微官我更慵。卢白回旋真戏事，傍观无用气填胸。",
            "comment": ""
        },
        {
            "title": "吴子正招饮时权酒局不赴作诗戏之",
            "content": "寒炉火冷浮青烟，劲风刮面如戈鋋。凝阴不动天欲雪，竟日兀兀成拘挛。广文才名四十年，天寒坐客犹无毡。参军官小技能薄，寂寞冷坐诚宜然。忘形杜老偶相觅，传呼歌舞开华筵。嗟予简书固可畏，不得对饮檐花前。谩有糟浆逆人鼻，汝阳口角空流涎。可能更似苏司业，只与时时送酒钱。",
            "comment": ""
        },
        {
            "title": "望湖楼晚眺",
            "content": "斜日侵帘上玉钩，檐花飞动锦文浮。湖光写出千峰秀，天影融成十里秋。翠鹬翻风窥浅水，片云随意入沧洲。留连更待东窗月，注目晴空独倚楼。",
            "comment": ""
        },
        {
            "title": "遗怀",
            "content": "君子虽自严，至洁宜若污。昭昭揭日月，所向将蝟如。天地一阱中，逼仄身亦孤。游世在虚己，浩荡与时俱。灵府有天游，环中真道枢。",
            "comment": ""
        },
        {
            "title": "登桐君山",
            "content": "翠崖千尺峙云高，楼殿翚飞压巨涛。槛外回峰自连首，只因潭下有灵鳌。",
            "comment": ""
        },
        {
            "title": "游武夷",
            "content": "函关崎嵚走秦鹿，天下并逐争群雄。抉云翻空鳌足折，黔黎竄伏如寒蛩。武夷山深水清泚，避世犹有高人踪。龙泓东注海波涌，玉女翠拥秋云松。赤霄真骨写虚壁，通泉凡笔惭非工。藏舟浮梁跨绝壑，隐见似与天潢通。当时鸡犬不复见，窠岩依旧烟霞笼。我来秋杪月既望，尚有幽菊埋榛丛。天容洗净雨新霁，云幕四卷清无风。掀篷进棹穷异境，注目想见流残红。回船杖屦蹑幽径，松竹窈窕环琳宫。翠琬温辞耀华衮，金榜大字缠交龙。自怜病骨挂尘网，幔亭高会何由逢。解衣归卧玉琐碎，仰看明月穿疏篷。",
            "comment": ""
        },
        {
            "title": "含云寺书事六绝句",
            "content": "蝶梦轻扬一室空，梦回谁识此身同。窗前月冷松阴碎，一枕溪声半夜风。",
            "comment": ""
        },
        {
            "title": "县斋书事寄张世贤",
            "content": "朝衙群吏集，戢戢同队鱼。暮衙群吏散，翩翩若惊凫。归来坐虚室，开编对璠玙。启户阒无人，清风入吾庐。持盃邀明月，大嚼时与俱。跰跹步松阴，对影聊相娱。嗟予懒惰久，阔略与世疏。故人隔清湘，怀抱何由舒。为问鲁山翁，此意今何如。",
            "comment": ""
        },
        {
            "title": "颍昌西湖泛舟",
            "content": "春过莺花无处寻，移舟行近古城阴。褰衣水上收残片，倾耳枝间觅好音。山隔曲堤迷远近，鱼跳文藻乱浮沉。飘然自得江湖趣，陡起归与万里心。",
            "comment": ""
        },
        {
            "title": "吴国华暗香亭",
            "content": "漫愁青女妒新妆，已有风传处处香。试问隐沦溪上客，欲将春色若为藏。",
            "comment": ""
        },
        {
            "title": "县斋书事",
            "content": "身名于我两悠悠，形影相忘懒憎酬。拟把一竿沧海去，飘然清世一虚舟。",
            "comment": ""
        },
        {
            "title": "蕲州早起",
            "content": "城头雷动角声哀，似共行人怨落梅。欲报晨炊粱未熟，唤回残梦眼惊开。霜清暗觉貂裘冷，月淡空令邑石猜。倚杖起看风正惨，紫薇缭绕俯三台。",
            "comment": ""
        },
        {
            "title": "过丰城",
            "content": "清江渺渺绿浮天，博物无人继昔贤。应有斗间灵气在，谁能更与斸龙泉。",
            "comment": ""
        },
        {
            "title": "冬至日闻雷",
            "content": "土圭日已南，百年生有期。新阳潜地脉，惨惨群阴微。尚觉云气昏，严飚弄寒威。狂雷与骤雨，奔逐如喧鼙。百虫误惊蛰，生理亦已亏。向晚怒声息，散雪交余辉。凌寒山驿孤，持盃空自疑。",
            "comment": ""
        },
        {
            "title": "东林道上閒步三首",
            "content": "百年陈迹水溶溶，尚忆高人寄此中。晋代衣冠谁复在，虎溪长有白莲风。",
            "comment": ""
        },
        {
            "title": "直舍书事",
            "content": "鳞鳞池面水初生，萍底青蛙自在鸣。谁使幽庭当鼓吹，雨余时听作新声。",
            "comment": ""
        },
        {
            "title": "送赵循道赴都讲",
            "content": "凤山郁崔嵬，下有千顷陂，峻极不可攀，浮光亘长鬐。晦冥滴风雨，澄淡含瑰奇。吸呼入君怀，万熊罗心脾。吐辞丽金雘，焕若星斗垂。朅来荆渚游，红蕖照清漪。故宫久零落，一洒增余辉。惇族贵老成，尧言下丹墀。浮骖驾云帆，眷然成仳离。长裾曳王门，岂比困盐虀。骅骝踏长坂，万里谁能羁。",
            "comment": ""
        },
        {
            "title": "过七里濑",
            "content": "拂云高雁倚风抟，下视平湖万里宽。搔首扁舟又东去，钱塘江上看波澜。",
            "comment": ""
        },
        {
            "title": "送郑季常赴大学正",
            "content": "驱车出西城，眷言与君违。北顾临康衢，问子将焉之。赤骥度渥洼，终当饮瑶池。成都九轨道，一跃不可追。浮尘暗荆棘，捷径行多迷。长风战秋林，零露沾人衣。青松不改柯，期子清霜时。",
            "comment": ""
        },
        {
            "title": "过关山",
            "content": "牢落关山路，年来倦往还。长随流梗泛，有愧白云閒。亲远江天外，魂劳梦想间。泫然游子泪，挹尽复汍澜。",
            "comment": ""
        },
        {
            "title": "送胡康侯使湖南",
            "content": "北溟有潜鳞，其广数千里。扬鬐厉东海，泛泛等蜉蚁。百川竞奔注，漫不见涯涘。寄之天地间，大泽礨空耳。胡侯荆山资，妙质久砻砥。飞声动旒冕，持节照湘水。功名与时会，事道从此始。骅骝驾驾车，夷路道九轨。朝燕暮腾越，快意未为喜。圣门学须强，一篑亏可耻。扩之天地宽，于道乃云迩。为士贵弘毅，无忘味斯旨。",
            "comment": ""
        },
        {
            "title": "泗上",
            "content": "闻道河流闭，逢人每问津。天高云羃羃，风细水鳞鳞。未种江陵橘，空思千里莼。且邀明月伴，相对解纶巾。",
            "comment": ""
        },
        {
            "title": "赠致政杨孟坚宣德",
            "content": "广文官冷竟谁怜，空负才名四十年。萧散欲寻濠上侣，飞扬还作酒中仙。龙章绣绂荣何在，鹤氅纶巾静自便。遥忆濑溪风物好，胜游应不愧斜川。",
            "comment": ""
        },
        {
            "title": "夜雨",
            "content": "似闻疏雨打篷声，枕上悠扬梦半醒。明日觉来浑不记，隔船相语过前汀。",
            "comment": ""
        },
        {
            "title": "感事",
            "content": "桑麻腴地莽榛荆，骑士西来剑戟腥。藜藿陋儒心更鄙，但思干羽舞虞廷。",
            "comment": ""
        },
        {
            "title": "鄱阳湖观打鱼",
            "content": "秋高水初落，鳞介满沙脊。浩如太仓粟，宁复数以粒。纷纷渔舟子，疑若挽可拾。横湖沉密网，脱漏百无十。虫虾杂鲂鲤，骈首吐微湿。小人利口实，刀机污鳞鬣。鲲鲸亦狼狈，风雨移窟宅。玉渊有神祠，变化在嘘吸。胡宁饱羶香，忍视万鱼急。幽潜不足恃，感叹百忧集。寄谢漆园吏，于计未为得。",
            "comment": ""
        },
        {
            "title": "梭山候潮",
            "content": "向晚牛羊沙岸归，落帆烟浦候潮时。谁言江上须忠信，潮到于今自失期。",
            "comment": ""
        },
        {
            "title": "送王充道游三茅庐阜",
            "content": "荆吴相望各天涯，千里柴车鹿自随。解辔定应春尽日，及归宜待鹤来时。圣贤莫负樽中渌，日月长为物外迟。若过匡庐访真隐。卧龙庵下有期颐。",
            "comment": ""
        },
        {
            "title": "题陈宣事烟波泛宅",
            "content": "忘怀缨绂寄浮居，来泛烟波拟钓徒。我欲他时清洛上，为君正橹作鯔鯔。",
            "comment": ""
        },
        {
            "title": "哀鸿",
            "content": "哀鸿常苦饥，悲鸣垂其翼。朔漠晓霜寒，江湖晚烟羃。乾坤一网罟，高飞亦何益。日暮无与群，惊风暗沙碛。",
            "comment": ""
        },
        {
            "title": "端午日",
            "content": "悠悠南北各天涯，欲望乡关眼已花。忆得亲庭谁共语，应怜游子未还家。",
            "comment": ""
        },
        {
            "title": "隐几",
            "content": "上天不殒霜，万木正鲜泽。青蒿与长松，各挺岁寒节。朔风吹沙寒，高岭冻积雪。万木已摧落，长松独清洁。人生无艰危，君子竟何别。隐几试澄思，行藏易差辙。",
            "comment": ""
        },
        {
            "title": "寸碧轩",
            "content": "隐隐遥山列画屏，檐间寸碧与云平。低回席上遗簪露，仿佛墙东翠黛横。虚景远涵千里色，晚晖仍借一溪清。春风景物知多少，可称收身乐此生。",
            "comment": ""
        },
        {
            "title": "感事",
            "content": "世事浮云薄，劳生一梦长。散材依栎社，幽意慕濠梁。风激鹰鸇迅，霜残草木黄。投閒如有约，早晚问耕桑。",
            "comment": ""
        },
        {
            "title": "浏阳五咏·归鸿阁",
            "content": "帘卷晴空独倚栏，冥鸿点点有无间。秋风注目无人会，时与白云相对閒。",
            "comment": ""
        },
        {
            "title": "閒居书事",
            "content": "轻风拂拂撼孤柽，庭户萧然一室清。隔叶蝉鸣微欲断，又闻余韵续残声。",
            "comment": ""
        },
        {
            "title": "送陈几叟南归",
            "content": "连墙东郭倦追寻，高卧毗耶老病侵。自愧屠龙真拙技，漫令吾子费千金。",
            "comment": ""
        },
        {
            "title": "晚泊遇雪",
            "content": "寒逼归鸿急，悲鸣声更哀。舞风斜翳日，带月暗欺梅。平野光初合，阴云冻不开。无聊还殢酒，颠倒尽余盃。",
            "comment": ""
        },
        {
            "title": "童氏必大亭",
            "content": "迢遥武夷翁，霞衣烂朝日。作亭依云根，旷望兹焉息。仙游去不返，孤丘已陈迹。身虽隶编齐，贻谋有遗则。庆流终必大，名亭以为识。伊昔晋公堂，三槐手亲植。扶疏满庭阴，貂蝉映圭璧。默视天人际，召应齐吕律。闾门容轩车，兹理固可必。终见童氏里，鸣珂声赫奕。",
            "comment": ""
        },
        {
            "title": "旅舍书事",
            "content": "懒拙乖时尚，支离与世殊。馈浆惊御寇，避席愧阳居。触事纷难解，忘形色易锄。不须修混沌，机械本来无。",
            "comment": ""
        },
        {
            "title": "春日五首",
            "content": "春深不见鷅鹠，百舌时闻自在鸣。独步移床卧深屋，细看新燕巧经营。",
            "comment": ""
        },
        {
            "title": "过石首谒县官回有作",
            "content": "万事纷纷醉即休，无功可作酒泉侯。谁能载取千缸去，且向舟中打拍浮。",
            "comment": ""
        },
        {
            "title": "病中作",
            "content": "过檐赫日昼如燔，睡转庭阴始一反。纵有诸人来问疾，毗耶居士已忘言。",
            "comment": ""
        },
        {
            "title": "和陈莹中了斋自警六绝",
            "content": "八荒同宇混车书，一视那知更有渠。凭轼自应由砥道，径蹊无处问归与。",
            "comment": ""
        },
        {
            "title": "秋晚偶成二首",
            "content": "纤纤晚雨洗秋容，庭树萧然策策风。万籁自鸣群物外，四时长在不言中。坐临流水襟怀冷，卧对浮云世虑空。寂寞一廛吾自适，客嘲从更议扬雄。",
            "comment": ""
        },
        {
            "title": "偶成",
            "content": "天远何须问，劳生听若何。犂锄三亩足，栖息一枝多。白雪宁堪冒，清时只浪过。好寻明月影，醉舞自婆娑。",
            "comment": ""
        },
        {
            "title": "题赠吴国华钓台",
            "content": "君不见钓璜溪上白发翁，一竿西去追冥鸿。田车同载非罴熊，鹰扬烈飞如飘风。又不风羊裘石濑垂纶叟，爽概凌天动星斗。万乘故人亲访求，卧对銮舆忍回首。圣贤遇合自有时，洁身乱伦非所知。高风寥寥古已往，较然得失知者谁。君有钓台临橘水，橘溪不与桐溪比。收身欲摄渭老踪，笑抚长髯照清泚。澄潭夜月秋光浮，撇波短艇沿汀洲。长绳巨石不能系，飞帆片席归蓬丘。巨钩沉饵牵九牛，一钓直掣金鳌头。修鳞摆鬣浪山起，云鹏飞翻忽千里。跨云凭翼上青冥，一点孤光厕箕尾。",
            "comment": ""
        },
        {
            "title": "泗上",
            "content": "淮口平沙涨，樯乌向日斜。微云变苍狗，轻浪蹙浮花。风劲回飞雁，林喧集暝鸦。河流应未闭，迟我到京华。",
            "comment": ""
        },
        {
            "title": "和席季成游金銮寺",
            "content": "朱甍碧瓦照孤城，杖屦翛然野色清。縠卷水风轻荡漾，珠翻荷雨自亏盈。胜游已觉非人境，妙语宁须味玉英。愿借金篦聊刮目，不容幻翳有纤萌。",
            "comment": ""
        },
        {
            "title": "泗上",
            "content": "鬓蓬凋欲尽，岸帻任敧斜。病觉寒裘重，慷嫌细字花。冻云穿晓日，晴树绕飞鸦。老大惊迟暮，飘零惜岁华。",
            "comment": ""
        },
        {
            "title": "安礼以宏词见勉奉寄",
            "content": "吏部文章世所珍，终惭无补费精神。浮名肤外增余赘，薄宦戈头寄此身。养志吾方同邴曼，谈书谁复问山宾。自怜坐顷三遗矢，衰晚好坏能用楚人。",
            "comment": ""
        },
        {
            "title": "检田",
            "content": "寻仑上层岗，随冲出高原。烟火一里余，鸡犬遥相闻。瘠壤仅容席，讼牒徒纷纶。齐魏两蜗角，况复三家村。举世竞豪末，薄俗宁足论。吾衰过元亮，欲辨已忘言。",
            "comment": ""
        },
        {
            "title": "蓝田溪上",
            "content": "夹篱桃李趁溪斜，浅浅清流映落花。欲问武陵源上路，度云穿石认胡麻。",
            "comment": ""
        },
        {
            "title": "又用前韵和早梅二首",
            "content": "楚国春归早，寒梅处处开。月和清艳冷，天与靓妆来。东阁诗魂动，南枝岁律回。萧然冰雪熊，无处觅轻埃。",
            "comment": ""
        },
        {
            "title": "除夜感怀",
            "content": "爱日乖予愿，亲颜长在心。远游仍换岁，华发想盈簪。永夜谁同席，残盃忆共斟。相思空有泪，挥洒满衣襟。",
            "comment": ""
        },
        {
            "title": "安西闻捷",
            "content": "雅歌不待来天马，谢质今应闭玉门。早勒勋名上彝鼎，放回春色满乾坤。",
            "comment": ""
        },
        {
            "title": "春日五首",
            "content": "雨余残日照窗明，风弄行云点点轻。坐对庭阴人閴寂，时闻蛛网挂虫声。",
            "comment": ""
        },
        {
            "title": "荷花",
            "content": "照眼红云斗晚霞，重重青盖半倾斜。会须直跨三千仞，移取峰头十丈花。",
            "comment": ""
        },
        {
            "title": "陈留书事",
            "content": "乌樯风缆欲飞翾，拍岸惊涛挽不前。曲浦涨沙仍积冻，疏林余日自生烟。崎嵚道路真堪笑，放浪江湖已判年。一枕昼眠无好梦，空惭边老腹便便。",
            "comment": ""
        },
        {
            "title": "席太君挽辞二首",
            "content": "禀粹猗兰秀，来嫔洛水滨。一窥识公辅，三徒得儒真。画翣流云气，松阡卧石麟。哀荣今日事，谁复继前尘。",
            "comment": ""
        },
        {
            "title": "雨寒",
            "content": "天幕阴云积，萧萧雨正霪。泥污关市寂，水入御沟深。破屋寒侵骨，哀弦冻绝音。更愁风力健，瘦怯不能禁。",
            "comment": ""
        },
        {
            "title": "天宁节",
            "content": "祥开若木射瑶光，淑气先春影自长。玉陛风閒飞彩绶，兽炉烟暖袭珠囊。云门羽鹤仪仙仗，天上蟠桃荐寿觞。已见晶辉环帝座，定应长照鼎宫傍。",
            "comment": ""
        },
        {
            "title": "过钱塘江迎潮",
            "content": "银潢翻空际天白，鲲怒鹏骞海波击。涌云噫气声怒号，万马驰车随霹雳。低昂上下如桔槔，顷刻性命轻鸿毛。赍囊负笈有夷路，一日何事常千艘。因思羊肠盘九坂，攀援蜀道愁狖猱。人生独处有万险，岂必此地多风涛。愿言夷险不须问，莫负对酒持霜螯。",
            "comment": ""
        },
        {
            "title": "和李倅游武夷",
            "content": "浓淡烟鬟半雨晴，溪光初借晚霞明。鳌头涌出三峰秀，天汉融成一鉴清。枌社有谁藏旧牒，宾云无处问遗声。幔亭寂寞仙何在，勾漏丹砂早晚成。",
            "comment": ""
        },
        {
            "title": "次韵何吉老游金銮寺",
            "content": "荣名嗟何为，病木自生瘿。彭殇一梦觉，乌用论久顷。寄身渊明庐，翛然在人境。卫生鄙樊雉，放浪任流梗。相忘到形影，世累不须屏。锉针聊自营，宁复事干请。负暄有余燠，蓬鬓乱垂颈。客来坐无毡，谁顾广文冷。忽闻过吾门，冠屦不暇整。邀我招提游，并辔相与聘。僧关叩禅寂，未语心已领。并游皆韩徒，辞刃淬锋颍。多闻富如坻，吾方拾遗秉。顾惭管窥陋，未睹豹文炳。谬追俊游后，如渴得甘井。愿从借金篦，为割眼中眚。鼻端垩墁久，妙质愧非郢。赓酬困诗律，恐坐杜陵{疗了换省}。相携上层岗，出户畏深阱。每虞参也鲁，跬步辄三省。迟回月初上，云间挂金饼。昏鸦鸣相呼，更觉林逾静。湖光湛星汉，渺渺天水永。归蹊暗尘土，回首失清景。角声下谯门，归步怯修岭。晚市人迹稀，青灯耿疏影。",
            "comment": ""
        },
        {
            "title": "县斋书事",
            "content": "朱颜凋尽鬓{上髟下监}鬖，世路低回老益惭。偶影独游聊自适，谈书不辍竟何堪。神炉默默金徒踊，螘蛭纷纷梦正酣。误把此身撄世网，自缠徽纆信如蚕。",
            "comment": ""
        },
        {
            "title": "登岘首阻雨",
            "content": "羊公风绩几经秋，独绕龟趺为少留。欲问荆人寻旧事，一江清泚自东流。",
            "comment": ""
        },
        {
            "title": "赠别蔡武子被诬得释赴泉州录参",
            "content": "君不见马伏波，后车薏苡珠玑多。又不见章台秦璧非有疵，相如谬使秦人疑。匡章不孝通国非，世无孟子知者谁。惜君高材兼众美，完德从来速招毁。含沙怒欲阴中之，刚引泾流污清泚。轻云卷尽天日明，容光窍穴无潜形。刮磨玉莹冰雪凝，楚人谩费涂丹青。齐庭有鸟久不鸣，会须一举天衢亨。北溟欻起风雷惊，修鳞巨鬣随波轻，不须回首顾潜鲸。好乘扶摇九万里，奋迅六翮飞南溟。",
            "comment": ""
        },
        {
            "title": "和郑商老下第",
            "content": "雨余新惹一番愁，展转衾寒客思悠。献璞又添今日恨，登科空负昔人羞。林泉水石君先到，京国风尘我尚留。若为浮名苦憔悴，前春行钓巨鳌头。",
            "comment": ""
        },
        {
            "title": "送陈几叟南归",
            "content": "几年梦想到亲闱，身逐行云万里飞。苕水未殊沂上乐，春风无负舞雩归。",
            "comment": ""
        },
        {
            "title": "寄长沙簿孙昭远",
            "content": "阳城衰晚拙催科，阖寝空惭罪亦多。祭灶请邻君自适，载醪祛惑我谁过。猗猗庭有兰堪佩，寂寂门无誉可罗。归去好寻溪上侣，为投缨绂换渔簑。",
            "comment": ""
        },
        {
            "title": "次韵钱帐计",
            "content": "骎骎羲驭定难羁，过隙跳丸日夜驰。但见光阴如掣电，却寻稽览已当期。飞黄汗血宜千里，秋鹗乘风此一时。芝草凤凰真美瑞，清名应有退之知。",
            "comment": ""
        },
        {
            "title": "题愚斋",
            "content": "结庐依林丘，回峰争盘纡。下阚清池渊，凭轩数游鱼。飞阁出云表，浮烟袭簪裾。中有傲世士，脱略自谓愚。高义轻籝金，贻谋有诗书。青编富充宇，散秩罗琼琚。鳞鳞壁间题，一一露珊瑚。嗟予久昏塞，荒蹊少耘锄。昌黎已隔世，将焉问夷涂。道逢北山公，荷锸时与俱。皎皎河曲叟，朋侪共欷嘘。高斋一来游，豁然心神舍。篱东有余址，谁能薙榛芜。结茅可容席，一瓢来此居。寄谢陶彭泽，何必爱吾庐。",
            "comment": ""
        },
        {
            "title": "浏阳五咏·渭水",
            "content": "洄渊浩荡白鸥飞，老懒时来坐钓矶。岸帻行人聊自适，不应憔悴似湘缧。",
            "comment": ""
        },
        {
            "title": "送陈几叟南归",
            "content": "霾风霄雨湿征裾，隔雨楼台半有无。南去定逢韩阁老，归愚当见问夷涂。",
            "comment": ""
        },
        {
            "title": "南康值雨",
            "content": "平沙涨雪清江濆，水花照日红生鳞。轩然五老出城表，雕玉万仞窥长身。云巾星弁覆华顶，飞泉漱瀑垂天绅。平生未识庐山面，碧巘横云望中见。江头一夜雨衔天，奔浪号风作悲健。朝来淤泥没牛马，咫尺坐论千里远。芒鞋拄杖挂尘屋，神马尻轮欻飞转。卧龙庵前碧眼翁，日饮山渌餐溪松。神融气合八荒外，此心炯炯宜先通。未须勒移却俗驾，会应一洗尘寰空。寄言归侍壶丘子，他日来游当御风。",
            "comment": ""
        },
        {
            "title": "送丁季深",
            "content": "烟含疏柳绿蒙茸，杏颊桃英入眼红。邂逅与君逢腊雪，飘零独我过春风。空愁转毂音尘远，且寄离怀笑语中。后夜月明人寂寂，相思那复一樽同。",
            "comment": ""
        },
        {
            "title": "别西斋诸友",
            "content": "浮云如积酥，凉飚劲弦疾。溶溶渺天末，飘忽易相失。悬弧四方志，匏系非予匹。平生结欢久，始愿胶投漆。别离伤素怀，此身任萍迹。",
            "comment": ""
        },
        {
            "title": "次韵安礼见寄",
            "content": "末俗相看老尚新，交游千里更谁亲。萧条身世聊安分，迂阔行藏懒徇人。宦路竞羞关柝吏，劳生谁息利名身。我惭抱瓮无机械，幽兴惟思水石滨。",
            "comment": ""
        },
        {
            "title": "浏阳五咏·相公台",
            "content": "柔条疏蔓绿交加，烟锁云涵去路赊。绣绂貂缨无处问，空余鸡犬两三家。",
            "comment": ""
        },
        {
            "title": "除夜感怀",
            "content": "岁律已云尽，思家日日深。二年为客恨，千里倚门心。节物罗樽俎，儿童学语音。眩然如在目，恍惚梦难寻。",
            "comment": ""
        },
        {
            "title": "向和卿览余诗见赠次韵奉酬",
            "content": "杜陵头白长昏昏，海图旧绣冬不温。更遭恶卧布衾裂，尽室受冻忧黎元。诗人穷愁自古尔，岂若种艺依青门。嗟予老懒世不用，穷巷久雨无高轩。虫鸣鸟噪感时节，嫠不恤纬羞前方。残章断简弃不录，自愧潢潦无根源。君胡衮字富褒饰，三复妙语将谁论。知君独负青云器，欲使饥者名长存。",
            "comment": ""
        },
        {
            "title": "湘君祠",
            "content": "鸟鼠荒庭暮，秋花覆短墙。苍梧云不断，湘水意何长。泽岸蒹葭绿，篱根草树黄。萧萧竹间泪，千古一悲伤。",
            "comment": ""
        },
        {
            "title": "和钱济明游官园",
            "content": "虚舟触物本无意，看花得句惭非才。名园古寺寻春色，不荤勿鄙双鱼鳃。木奴千头化封户，秋实付与江风催。因思万点愁人处，何似洞庭金作堆。",
            "comment": ""
        },
        {
            "title": "读东坡和陶影答形",
            "content": "君如烟上火，火尽君乃别。我如镜中像，镜坏我不灭。",
            "comment": ""
        },
        {
            "title": "离家作二首",
            "content": "败叶辞故枝，惊飚送微雨。田庐向收获，城中亟完补。游子欲何之，道路修且阻。挽首谢田父，予生厌覉旅。",
            "comment": ""
        },
        {
            "title": "赠程舍人近侍入闽",
            "content": "路公溪上鹤发翁，眼光照日颜如意。厖眉垂鬓有仙骨，骈集五福天所钟。螭头暂辍三长手，杖节扶舆入闽峤。弧南一夜晶辉浮，海隅草木俱荣耀。朱金拜后古所稀，绣绂全胜衣彩衣。玉觞荐寿须珍奇，更待蟠桃结子时。",
            "comment": ""
        },
        {
            "title": "东林道上閒步三首",
            "content": "寂寞莲塘七百秋，溪云庭月两悠悠。我来欲问林间道，万叠松声自唱酬。",
            "comment": ""
        },
        {
            "title": "和张倅行县",
            "content": "江浮叠巘弄清辉，云外冥鸿江上归。击目自多幽兴在，挥毫时见彩笺飞。应愁零雨侵星驾，好为援戈却晚晖。帝室正须调鼎鼐，勒移寄语不须讥。",
            "comment": ""
        },
        {
            "title": "出京",
            "content": "旅泊惊秋意，尘沙变客衣。明星烂河汉，残月暗帘帷。风柳斜斜转，云帆片片飞。穷愁添别病，衰晚意多违。",
            "comment": ""
        },
        {
            "title": "荆州书事二首",
            "content": "江湖泛泛一虚舟，去作人间浪漫游。岁晚光阴云冉冉，畏途风雨日浮浮。万钟信是樊中雉，一棹聊同水上鸥。投老虀盐成底事，凭谁为种橘千头。",
            "comment": ""
        },
        {
            "title": "绿漪轩",
            "content": "开池傍清轩，环除种兰芷。虚明淡星汉，疏影荐凫履。君乎试凭轩，鉴此亭下水。荡风生微澜，风定还泚泚。悠然得真趣，吉祥来止止。",
            "comment": ""
        },
        {
            "title": "书怀",
            "content": "骎骎尘土久方还，直道谋身力愈难。靖节每嗟婴世网，漫郎何意出人间。风惊骇浪潜鳞伏，竹隐湾矶翠羽閒。好去杖藜穿蜡屐，伴云随月弄潺湲",
            "comment": ""
        },
        {
            "title": "邹公挽辞二首",
            "content": "一伏青蒲上，三年瘴海滨。泉甘不出户，客醉岂无神。报国心长在，知恩志未伸。追怀垂绝语，空有泪盈巾。",
            "comment": ""
        },
        {
            "title": "浏阳五咏·洞阳",
            "content": "圣童去后水云闲，陈迹难寻草木问。独有微言传逸史，洞天寂寂在人寰。",
            "comment": ""
        },
        {
            "title": "游光大寺示犀老",
            "content": "山横杳霭有无中，叠观层台一梵宫。万轴琅函方杜口，数声啼鸟正谈空。溪云抱影侵行屐，香篆飞烟袭晚风。薄宦羇人如接摺，自惭来往苦匆匆。",
            "comment": ""
        },
        {
            "title": "岩松",
            "content": "婆娑千尺倚岩巅，隐隐虬姿拂远烟。尤喜地灵泉脉润，独愁天阔昼阴偏。孤根碍石盘弥固，直干凌霜老益坚。臃肿不须逢匠伯，散材终得尽天年。",
            "comment": ""
        },
        {
            "title": "王簿清辉亭",
            "content": "黛染烟螺拂槛低，抱城流水绿逶迤。澄澜碎影摇青镜，斜日流峰隐半规。坐上盈樽无俗客，壁间照夜有新诗。登临已动忘归兴，况复清谈足解颐。",
            "comment": ""
        },
        {
            "title": "送向和卿还京",
            "content": "江湖多秋风，惝恍夜不眠。念子将北归，起视明星悬。君平翠虯姿，耸身苍梧渊。高步隘八区，凌风上青天。妙质蕴荆璞，宁须事磨镌。赠言以为别，妄意追前贤。圣言乃常珍，含咀真味全。奇辞暂时好，过眼如飞烟。洁身忌廉洁，触物冥虚船。吾方病羸茶去一}，市药还自怜。明日隔长陂，相望空惘然。",
            "comment": ""
        },
        {
            "title": "徐郎庙",
            "content": "古庙灵场枕碧巅，松楸依约锁风烟。羽毛一去无消息，堕落人间几百年。",
            "comment": ""
        },
        {
            "title": "藏春峡·老圃亭",
            "content": "昔君居隐鳞，投竿拂珊瑚。今来寓谷口，结亭事春锄。亭下十余畦，蔚蔚富嘉蔬。野果衔朱蕤，蔓实垂青桴。篱根有蹲鸱，晨炊胜凋胡。岂惟充君腹，邻里亦厌余。疏泉动地脉，硗确成膏腴。谅彼汉阴人，假修匪吾徒。避俗柴桑翁，不复叹荒芜。卷怀经纶手，治此一亩居。知子非隐沦，聊以寓壮图。人生出处分，礼义安可逾。",
            "comment": ""
        },
        {
            "title": "感事",
            "content": "虎士冰河侧，日闻刁斗惊。气吞沙漠尽，风荡贼巢倾。关塞长年戍，边尘几日清。太平陈朽富，一旅百夫耕。",
            "comment": ""
        },
        {
            "title": "藏春峡·咏归堂",
            "content": "结庐东山阿，屹然俯全闽。下有黄龙渊，浮光抱层云。彼美谷口翁，杖策来往频。明月自为友，顾影相为邻。撷芷佩芳兰，不与麋鹿群。虚堂发辉素，黄卷日相亲。采薇芼晨羹，弋凫侑清樽。曝日负岩窦，为童浴溪濆。微吟曳双屐，踏破青苔纹。归与自乐只，此意将谁论。",
            "comment": ""
        },
        {
            "title": "安礼以宏词见勉因成绝句奉寄",
            "content": "万钟身外一牛毛，斗禄纷纷漫自劳。穷涸宁为{左犭右宾}獭笑，未容仰首试鸣号。",
            "comment": ""
        },
        {
            "title": "和陈莹中了斋自警六绝",
            "content": "画前有易方知易，历上求玄恐未玄。白首纷如成底事，蠹鱼徒自老青编。",
            "comment": ""
        },
        {
            "title": "感怀寄乡友",
            "content": "漫浪人间已十年，簿书扰扰日羁缠。朱公漫有千金璧，季子初无二顷田。篱下蹲鸱余晚实，云间紫鳖奋新拳。淹留寸录空回首，一望乡关一怅然。",
            "comment": ""
        },
        {
            "title": "与将乐令会饮揖仙亭",
            "content": "滩流斗落惟璠玙，雕栏照水光如濡。层峦叠巘争蟠纡，翠岩百尺蹲于菟。何年巨人出归墟，揭竿合负神鳌趋。飘流人间峙蓬壶，至今犹为仙圣居。飞軿往来谁与俱，下有驯雉随双凫。英风爽气凌清虚，楣间新诗露珊瑚。顾余老懒与世疏，欲往勾漏嗟无徒。会须策辔追云车，无使吃口嗤癯儒。",
            "comment": ""
        },
        {
            "title": "秋日有怀寄从弟表民",
            "content": "羁旅吾方困，哀思汝正烦。望云愁雁序，回首忆鴒原。北圃蔬还盛，东轩菊想繁。飘零不相见，沾洒独忘言。",
            "comment": ""
        },
        {
            "title": "含云晚归寄真师",
            "content": "每扣禅关即晚归，尘中回首万缘非。不愁幻翳迷心地，且听潮音振祖衣。归路往来无别径，夜光清彻有余辉。虎溪旧社知重约，陶令如今已息机。",
            "comment": ""
        },
        {
            "title": "白公草堂",
            "content": "炉峰袅袅晓烟轻，云入屏帏一枕清。高兴自应无世累，独于妾马未忘情。",
            "comment": ""
        },
        {
            "title": "元丰壬戌岁暮书事",
            "content": "闽陬地力尽，种艺被山谷。涵濡一雨润，郁郁原野绿。春风忽云徂，舒景变炎燠。凉飚动地轴，揫敛何神速。坐愁林峦空，俯视万木秃。凝霜借风力，摧折到松竹。嗟予闭门人，感此亦愁蹙。幽庭有萱草，采采不盈掬。如闻糟床注，取醉须百斛。沉酣乐时运，天关不须触。万物一刍狗，苍苍自高目。",
            "comment": ""
        },
        {
            "title": "春日五首",
            "content": "蔷薇正好结花棚，拟为幽轩作锦屏。穷巷寂寥人不到，空藏春色锁深扃。",
            "comment": ""
        },
        {
            "title": "岳阳书事",
            "content": "洞庭水落洲渚出，叠翠疏峰远烟没。重楼百尺压高城，画栋沉沉倚天阙。湖光上下天水融，中以日月分西东。气凌云梦吞八九，欲与溟渤争雌雄。澄澜无风雨新霁，一日万顷磨青铜。琉璃夜影贮星汉，骑鲸已在银河中。湘妃帝子昔何许，但有林壑青浮空。苍梧云深不可见，遗恨千古嗟何穷。须臾晦冥各异色，风怒涛翻际天黑。乘陵濑壑走魑魅，渟滀百怪谁能测。忽看舟子玩行险，更欲飞帆借风力。安得晴云万里开，依旧寒光浸虚碧。",
            "comment": ""
        },
        {
            "title": "送虔守楚大夫",
            "content": "象纬辰心次，雄都水浊时。经天浮瑞彩，绝代出英姿。厚德千金璧，虚怀万顷陂。霜蹄来汉苑，云翮上天池。籍籍才猷美，皇皇使节驰。飞书腾众吻，横阱窴通逵。剖竹章流远，还车蜀道巇。秦庭徒被指，赵璧本无亏。黄霸初勤细，裴公可范规。惠流三郡俗，名掩四贤祠。大厦资梁栋，承祧赖鼎彝。会须纡衮绣，宁久驻旌麾。画航行空挽，甘棠去益思。烟波迎棹急，江柳拂墙低。贱士行藏拙，参军秩序卑。生涯惟蠹简，事业付毛锥。懒惰文园病，伶仃曼倩饥。自甘同跛鳌，未忍舍灵龟。朽质难雕绘，余生辱品题。寒荄回暖律，阴壑得晴曦。终愧麞头贱，难酬国士知。两行渊客泪，感激自沾颐。",
            "comment": ""
        },
        {
            "title": "题清芬阁",
            "content": "雄飞古君子，隐德不隐身。高行耸流俗，诗名逸古人。堂深云锁槛，木古岁藏春。凛凛严光列，英华日转新。",
            "comment": ""
        },
        {
            "title": "久不得家书",
            "content": "鴥彼晨风飞，日暮归郁林。游子尚何得，但寄千里心。庭闱斑白亲，忆念我亦深。云何彼无耗，徒役梦寐寻。有如在空谷，岁久想足音。竹篇一行书，贵可抵万金。踟蹰步前庭，复坐口欲暗。泪堕不自知，便觉盈衣襟。人生本无待，岂受外物侵。归当卧牛衣，竹箨横荆簪。",
            "comment": ""
        },
        {
            "title": "晚泊遇雪",
            "content": "向晚惊风急，飘零雪满坰。气升去羃羃，天远月冥冥。寒色终无赖，丰年漫寄声。餔糟吾不惯，强醉复还醒。",
            "comment": ""
        },
        {
            "title": "又用前韵和早梅二首",
            "content": "星驭经行处，梅花忽已开。只疑春信早，先拥使旌来。嫩萼红初破，寒柯绿未回。凌霜半含月，皎皎绝纤埃。",
            "comment": ""
        },
        {
            "title": "登桐君祠堂",
            "content": "霜染溪枫叶叶丹，翠鳞浮动汐波閒。盘盘路转千峰表，冉冉云扶两腋间。掠水轻鸥晴自戏，凌风飞雁暮争还。结庐姓字无人会，静对庭阴一解颜。",
            "comment": ""
        },
        {
            "title": "寄题环翠楼",
            "content": "方壶七万神{聱耳换黾}连，琼台缥缈居灵仙。鲸翻海运成桑田，异境谁使夸娥迁。铦锋四面苍圭圆，巨灵巧以青瑶镌。揉风洗雨净娟娟，修眉浮空秀争妍。清溪回旋泻幽泉，下有澄澜湛洄渊。绣楣雕栏欲飞翻，凌切汉道摩星躔。恍如直跨须弥巅，琉璃凝光围四天。喜君妙龄谢世喧，萱堂兹颜白盈颠。儿童牵衣戏蹁跹，优哉此乐谁与先。嗟予昔以三釜悬，投身世网百虑煎。今乎老矣诚可怜，狙猿何用簪缨缠。子云终须守一廛，诛茅结屋才数椽。薜衣杂佩纫兰荃，手披白蟫玩青编。春晖不报常欿然，虽有至乐安能全。",
            "comment": ""
        },
        {
            "title": "乐语口号",
            "content": "庭下秋风飐旆旌，使君爽气逼人清。功名共喜千龄会，尊酒仍逢四事并。甘谷残英留晚翠，雍门余曲有新声。莫辞酩酊同民乐，凤诏行催上玉京。",
            "comment": ""
        },
        {
            "title": "席上别蔡安礼",
            "content": "故里相看眼暂明，一尊聊此话平生。杜陵苦被微官缚，元亮今为世网撄。长路关山吾北去，春风梅岭子南征。结邻莫负当时约，早晚沧浪共濯缨。",
            "comment": ""
        },
        {
            "title": "严陵钓台",
            "content": "汉纲久陵迟，国柄授权室。中兴得英主，威明戒前失。三公经邦手，吏事困精覈。功臣欲图全，犹不任以职。矧兹故人分，义等天伦戚。卓哉子陵心，秉哲固前识。投身豢名爵，岂得枉寻尺。万钟虽云富，樊雉非予匹。石濑清且泚，苍崖耸而直。投竿事幽寻，钓水鲜可食。羊裘御冬温，衮绣未云益。三旌屠羊肆，义在不吾易。用舍各有趣，高风亘今昔。",
            "comment": ""
        },
        {
            "title": "绿阴亭上",
            "content": "沙边幽鸟傍清漪，泷下渔船逆浪归。身在辋川图画里，晴空惟欠雪花飞。",
            "comment": ""
        },
        {
            "title": "迂疏堂",
            "content": "终南有捷径，屈蠖终当伸。君独耻不蹈，安得与世亲。结庐寄人寰，独往宁问津。形影废酬赠，相忘谁与邻。寄谢汉阴叟，抱瓮良非真。",
            "comment": ""
        },
        {
            "title": "登岘首阻雨",
            "content": "江风飞雨上雕栏，庭树萧萧影自閒。向晚微云遮不尽，好山浑在有无间。",
            "comment": ""
        },
        {
            "title": "荆州书事二首",
            "content": "千里濒江地可毛，结庐何必故山椒。载醪不过斜川路，饮水谁同陋巷瓢。勿问鸡虫閒得失，但知鹏鷃各逍遥。黄尘满眼僧窗静，坐对风花意已消。",
            "comment": ""
        },
        {
            "title": "东林道上閒步三首",
            "content": "碧眼庞眉老比丘，云根高卧语难酬。萧然丈室无人间，一炷炉峰顶上浮。",
            "comment": ""
        },
        {
            "title": "病中作",
            "content": "此身如幻病何伤，白日无人景自长。寄傲南窗容膝地，时时飞梦到羲皇。",
            "comment": ""
        },
        {
            "title": "久旱",
            "content": "农郊阡陌起黄尘，望断天涯绝点云。疏懒无情讼风伯，幽窗时读退之文。",
            "comment": ""
        },
        {
            "title": "寄练子安教授",
            "content": "忆昨吾子客上都，我独奔走天南隅。各年未壮已多累，误投世网身挛拘。飘零今日偶相值，乃复咫尺不得与子俱。人生委质金在炉，大冶鼓铸谁号呼。惟愁踆踆走尘土，旧业已废成荒芜。惜君高才卓荦与世畸，雄文洒落珠陆离。雷惊电赫转坤轴，风号浪击飞天池。珊瑚挺干沧海竭，麒麟超轶不可羁。经纶有道世莫知，椟中良璧始自奇。君不见扶藜隘巷蓬荜居，短褐瓮牖桑为枢。拥门轩盖何所慕，藜羹自饱非癯如。又不见扬雄寂寞守太玄，弃捐覆瓿真可怜。折腰小吏昔所耻，田园须赋归来篇。终当结屋苍崖巅，期子相与临清泉。投簪解带谢人世，拂尘披蠹亲遗编。松皴桧老生青烟，雨余风弄鸣哀弦。低回野兴有真意，浮名鹳雀过吾前。绳索欢胶漆常连连，从游鹿豕终长年。",
            "comment": ""
        },
        {
            "title": "过兰溪",
            "content": "纷纷朝市竞秋毫，江上霜风正怒号。不问扬澜与彭浪，翩然东下日千艘。",
            "comment": ""
        },
        {
            "title": "送严尉",
            "content": "世路久艰棘，青冥翳妖氛。孤鸟丛祠中，豺虎填城闉。君能摘奸伏，竭泽无潜鳞。勿云功未酬，屈蠖终当伸。飞黄驾轻车，一跃穷无垠。",
            "comment": ""
        },
        {
            "title": "病中作",
            "content": "寄形一榻日蘧然，倚杖支颐髻指天。莫逆过门无子祀，时来鉴井自跰跹",
            "comment": ""
        },
        {
            "title": "别游定夫",
            "content": "黾勉吾将仕，谋身力已分。漆雕惭未信，子夏又离群。惨淡交情重，间关道路勤。至言宜远寄，孤陋愿频闻。",
            "comment": ""
        },
        {
            "title": "感事",
            "content": "权门车马日纷纷，寂寞多应笑子云。玄白定知非世尚，解嘲那复强云云。",
            "comment": ""
        },
        {
            "title": "枕上",
            "content": "小智好自私，小德常自足。自私开人贼，自足心有目。瑕瑜不相掩，君子此良玉。默默枕上思，戒之在深笃。",
            "comment": ""
        },
        {
            "title": "醴陵丁君洋洋亭",
            "content": "依蒲泳藻两相忘，宛有江湖气味长。凭槛翛然真得计，只应幽兴在濠梁。",
            "comment": ""
        },
        {
            "title": "安西闻捷",
            "content": "鹰扬塞外得非熊，万里金城一箭通。玉帐投壶随燕豆，坐看飞将缚骁戎。",
            "comment": ""
        },
        {
            "title": "淮上独酌",
            "content": "帘纤晚雨洗轻尘，天淡云浮夜色新。赖有麯生风味好，不须邀月作三人。",
            "comment": ""
        },
        {
            "title": "重经乌石舖",
            "content": "夹屋青松翠霭中，去年经此亦匆匆。重来乌石冈头路，依旧松声带晓风。",
            "comment": ""
        },
        {
            "title": "春波亭上",
            "content": "城头飞盖映朝晖，向晚游人兴未移。安得鲁阳酣战手，为留羲驭更迟迟。",
            "comment": ""
        },
        {
            "title": "过七里濑",
            "content": "扁舟东下几时还，一席飞帆插羽翰。回首严陵台上月，清风千古逼人寒。",
            "comment": ""
        },
        {
            "title": "藏春峡",
            "content": "山衔幽径碧如环，一壑风烟自往还。不似武陵流出水，残红那得到人间。",
            "comment": ""
        },
        {
            "title": "宜春溪",
            "content": "斜斜疏柳照清漪，藉藉残红自满蹊。刺眼藤稍牵不断，欲寻流水路还迷。",
            "comment": ""
        },
        {
            "title": "酬林志宁",
            "content": "君不见昔时卜年公，坼龟食墨瀍涧东。伊流洛水环紫宫，广轮千里天地中。真人一往不复见，鼎湖弓剑空遗踪。阴阳所交风雨会，和气自古生英雄。迩来百千岁，零落多奇穷。鸣皋少室峥嵘倚天阙，下有回渊万仞蟠双龙，蒸云结雨气蒙蒙。惟有苍髯紫颔包玄珠，时发光焰凌烟虹。成周太平郁余策，但令洙泗生清风。羡君妙龄有仙骨，乘槎暗与天潢通。万里不一息，去若孤征鸿。决开银河浪，分出一派悬秋空。顾予山野姿，未老心已慵。谬从君子游，营道术偶同。有如退之与东野，自渐青蒿倚长松。感君惠然抵山谷，开谈冰雪清吾胸。高堂黑发颜如童，未须念此心忡忡。幸有山前清泉冷可酌，与君啜甘茹草忘春冬。",
            "comment": ""
        },
        {
            "title": "县斋书事",
            "content": "一去人间二十年，空余飞雪上华颠。清时最有求田乐，未愧陈登榻上眠。",
            "comment": ""
        },
        {
            "title": "赠医者邓献匡",
            "content": "天地一气犹冶甄，埏埴万汇随方圆。神形九藏通九野，八风中物如戈鋋。天元玉册有遗义，探索始自三皇前。桑君越人不世出，鑱石鍼灸谁能传。贱工增余损不足，往往横夭残天年。羡君妙龄踵其学，至理隐赜常精研。闻阴得阳以神遇，反视方术犹蹄筌。道隅并虀即为饵，车上已有长蛇悬。嗟予羸苶苦多病，维摩丈室方萧然。愿君速已天下疾，为予一洗沉病痊。",
            "comment": ""
        },
        {
            "title": "和潭俯张朝请行县言怀",
            "content": "夹道旌麾动，阴霾万里开。霜迎威令肃，春逐马蹄来。幽壑光初满，寒荄暖自回。仰窥嵩华质，曾未施纤埃。",
            "comment": ""
        },
        {
            "title": "荆州偶作",
            "content": "郑公嵇阮流，野性本麋鹿。平生傲羲皇。白首就羁束。大寒客无毡，官冷饭不足。顾予支离人，攘臂受余粟。江鱼尾盈尺，饱食胜梁肉。荆山富樵苏，丈室有余燠。顽疏愧前哲，所得逾往躅。谈经追时好，俯爷负愧忸。流光逝不反，愁鬓日改绿。世道劫火燃，不燔乃良玉。晚交定难恃，云雨手翻覆。官居真蘧庐，束担聊托宿。求田意虽鄙，此计正宜速。归寻谷口耕，胜卖成都卜。坐想带经锄，倚耒听布谷。",
            "comment": ""
        },
        {
            "title": "登岘首阻雨",
            "content": "庭前古木已经秋，天外行云暝不收。倚杖却寻山下路，一川风雨湿征辀。",
            "comment": ""
        },
        {
            "title": "腊月见桃花",
            "content": "脂脸轻匀作艳妆，未应洁白似梅香。夭红不见凌霜操，漫向春前取次芳。",
            "comment": ""
        },
        {
            "title": "勉谢自明",
            "content": "少年力学志须强，得失由来一梦长。试问邯郸欹枕客，人间几度熟黄粱。",
            "comment": ""
        },
        {
            "title": "言溪早起",
            "content": "短日催征辔，听鸡踏晓霜。远山频入望，薄酒漫搜肠。湘浦莼丝滑，吴淞脍缕长。何时一疏放，把钓卧沧浪。",
            "comment": ""
        },
        {
            "title": "汉坂舟行",
            "content": "曲岸通幽径，疏篱映竹斜。坞深藏吠犬，林薄露人家。石濑鱼偏美，邻村酒易赊。只应云水富，自是一生涯。",
            "comment": ""
        },
        {
            "title": "题诗长老壁",
            "content": "维摩病士意超然，边腹便便但昼眠。共说平时忙底事，烹茶煮药过残年。",
            "comment": ""
        },
        {
            "title": "含云寺书事六绝句",
            "content": "兽骇禽鸣翳蔚中，难将此意问鸿蒙。萦回小径苍苔滑，杖屦从今恐不通。",
            "comment": ""
        },
        {
            "title": "冬晓",
            "content": "著瓦霜华冷，暝空晓雾均。气昏难见日，风过易生尘。洗砚冰纹破，凭炉火色春。莫嫌寒尚薄，雨雪更愁人。",
            "comment": ""
        },
        {
            "title": "秋晚偶成二首",
            "content": "风飘淅沥闹诸邻，却扫衡门溷世尘。天气清明秋意熊，夜光浮动月精神。流年渐觉侵双鬓，生理从来付大钧。临水便同濠濮趣，翛然鱼鸟自亲人。",
            "comment": ""
        },
        {
            "title": "勉怀",
            "content": "纷纷于我未忘情，疏懒多应舍怨憎。便好世间师柳惠，不须岩下问孙登。",
            "comment": ""
        },
        {
            "title": "寄范正甫",
            "content": "羁穷莫厌如牢圈，从古功名出屠贩。男儿不负悬弧心，马革裹尸犹足愿。君不见淮阴寄食饥贫叟，胯下英风亦何有。逢时吐气雷电奔，金印累累大如斗。玉门昼夜羽檄惊，睥睨欲堑天都城。叩关虎士郁余怒，科头奋戟如雕鹰。君从壮年蕴奇策，未宜缩首藏柴荆。昔人投笔真豪英，慨然万里终成名。南山白额虽欲老，百兽遭之犹裂脑。",
            "comment": ""
        },
        {
            "title": "感事",
            "content": "边徼无虞日，王师讨弗庭。收功夸庙算，行险毒生灵。川谷旌麾暗，风尘战血腥。寂寥归马日，目断华阳坰。",
            "comment": ""
        },
        {
            "title": "送行和杨廷秀韵",
            "content": "学粗知方始为人，敢崇文貌独真诚。意虽阿世非忘世，志不谋身岂误身。逐遇宽恩犹得禄，归冲腊雪自生春。君诗正似秋风快，及我征帆故起苹。",
            "comment": ""
        },
        {
            "title": "过金山",
            "content": "环望荆吴坼，清江日夜流。飞腾潮汐浪，漂泊利名舟。山涌鳌番出，楼嘘蜃气浮。僧窗千古意，出没看轻沤。",
            "comment": ""
        },
        {
            "title": "送蔡安礼",
            "content": "眷言与君违，寤寐念往昔。结欢自童稚，分比胶投漆。乖离成参商，出没俱齐汨。义和鞭日御，过眼飞鸟疾。五载一相逢，俯仰如昨日。论情方缱绻，念子又何适。行矣不可留，惝恍心若失。人生惟所遇，行止或使尼。况复各宦游，聚散何可一。嘤嘤黄鸟声，上下求其匹。挽首听遗音，飘零泪横臆。",
            "comment": ""
        },
        {
            "title": "席太君挽辞二首",
            "content": "贤配无前古，传家有子贤。四灵来荐瑞，一鹗已摩天。蒿里迷长夜，悲笳惨暮烟。萧萧原上路，犹想驾云軿。",
            "comment": ""
        },
        {
            "title": "寄游定夫",
            "content": "忆昨相逢凤山趾，驹隙骎骎余半纪。君趋乌府近清光，陆海惊涛涨天起。云帆大舸半摧溺，舣岸得全诚偶尔。我时捧檄赴京渚，放浪江湖一浮蚁。谈书考古老无用，哺啜糟醨咀糠秕。东归虽复有民社，为米折腰良可耻。市朝纷纷真羿彀，朔干燕弧不容拟。投身中地竟谁免，未信棘端能捍矢。重楼百尺卧玄德，问舍求田不须鄙。早岁结邻初有约，齿豁头童今老矣。筑田预想傍田庐，负耒耦耕何日始。",
            "comment": ""
        },
        {
            "title": "晚雨",
            "content": "断霞明灭天日黝，雨意晴晖争好丑。浮云冉冉无定姿，白衣忽变如苍狗。悲风激烈河汉翻，雨脚如麻飞散寒。山深气腥豺虎乱，乾坤四合谁云宽。将溪溪上野客懒成癖，怯寒手挛面如墨。把盃强吞僵立歌，闭门独愁天已黑。",
            "comment": ""
        },
        {
            "title": "病中作",
            "content": "古椿朝菌已忘年，贫病宁须更问天。石弹不妨随物化，自求鸮炙自应便。",
            "comment": ""
        },
        {
            "title": "离家作二首",
            "content": "胡雁依朔风，群飞逐南翔。游子方北征，朔风吹我裳。揽辔望云间，夜色正苍苍。空羡南归翼，幽怀增感伤。",
            "comment": ""
        },
        {
            "title": "浏阳五咏·飞鷃亭",
            "content": "芙蓉凋尽蕙兰芳，杖屦翛然一漫郎。凫鹤短长宁复问，但知鹏鷃两相忘。",
            "comment": ""
        },
        {
            "title": "病起",
            "content": "竹风带雨作秋声，半睡惟闻鸟雀争。老病衰残惟骨立，白头看镜不须惊。",
            "comment": ""
        },
        {
            "title": "春日有怀诸友",
            "content": "凭几无聊昼掩扉，芬芬晴气减春衣。隔帘相应莺初语，背日连飞雁北归。莫逆交游千里别，远来音信两年稀。追寻旧事成幽梦，触物心行事事非。",
            "comment": ""
        },
        {
            "title": "宜春道上",
            "content": "艳杏夭桃日日稀，空余涉气尚迟迟。谁人为作留春计，莫放风花自在飞。",
            "comment": ""
        },
        {
            "title": "书怀",
            "content": "敝裘千里北风寒，还忆簟瓢陋巷安。位重金多非所慕，直缘三釜慰亲欢。",
            "comment": ""
        },
        {
            "title": "颍昌西湖泛舟",
            "content": "扁舟乘兴漫追寻，路转河回入柳阴。拂面落花春事尽，避人幽鸟野情深。渐无健思供吟笔，赖有寒光映客心。日暮倚风归棹急，一钩新月挂瑶岑。",
            "comment": ""
        },
        {
            "title": "春日五首",
            "content": "一番微雨一番晴，淡淡春容照眼明。庭外幽花自开落，飞扬无处觅残英。",
            "comment": ""
        },
        {
            "title": "初夏侍长上郊行分韵得偕字",
            "content": "讲习岂无乐，鑽磨未有涯。书非贵口诵，学必到心斋。酒可陶吾性，诗堪述所怀。谁言曾点志，吾得与之偕。",
            "comment": ""
        },
        {
            "title": "谢詹司业送酒",
            "content": "郑公负才名，流落四十年。高视隘八荒，天寒坐无毡。忘形赖司业，时与送酒钱。嗟予樗栎材，臃肿世所捐。云何附青云，拜赐追前贤。开壶对青樽，内愧颜靦然。公乎廊庙姿，直干上参天。袨服群娃宫，不虞姑争妍。陋儒气填臆，感慨聊自宣。辱惠不知报，强歌成短篇。",
            "comment": ""
        },
        {
            "title": "遗兴",
            "content": "嵩华千仞立，不碍天地宽。泾渭清浊流，不离海波澜。人生过眼万事役，记忆细故真童顽。",
            "comment": ""
        },
        {
            "title": "寄题赵贯道后乐亭",
            "content": "业祠有狐鸣，群雏满东州。彬彬齐鲁郊，不复论轲丘。鼓刀贩缯翁，衮衮封公侯。风流日凋弊，世久俗益偷。昔时载经人，辍耕仍佩牛。椎埋昼行盗，闾里更相雠。赵子尉平阳，始止惟民忧。百花烂成围，幽禽哢春柔。问子胡不乐，我心殊未休。威明揉强梗，骄鹰化为鸠。买犊解吴钩，束身自锄耰。田庐户无枢，长物弃不收。结亭自乐只，开编玩前修。谁云酸寒吏，忧乐非身谋。乃知君子怀，与世异沉浮。嗟予一漫叟，放浪犹虚舟。舞雩有清风，遗迹今在不。君乎去此矣，欲往将谁俦。寄言春服成，尚觊一来游。",
            "comment": ""
        },
        {
            "title": "归雁",
            "content": "天末惊风急，江湖夜思长。悲鸣愁绝塞，接翼冒清霜。泽岸多缯弋，云间乏稻梁。茫然栖息地，饮啄欲何伤。",
            "comment": ""
        },
        {
            "title": "含云寺书事六绝句",
            "content": "北山山下一渔翁，形解心凝骨已融。支枕睡余人寂寂，一轩明月满窗风。",
            "comment": ""
        },
        {
            "title": "此日不再得示同学",
            "content": "此日不再得，颓波注扶桑。跹跹黄小群，毛发忽已苍。愿言绩学子，共惜此日光。术业贵及时，勉之在青阳。行己慎所之，戒哉畏迷方。舜跖善利间，所差亦毫芒。富贵如浮云，苟得非所臧。贫贱岂吾羞，逐物乃自戕。胼胝奏艰食，一瓢甘糟糠。所逢义适然，未殊行与藏。斯人已云没，简编有遗芳。希颜亦颜徒，要在用心刚。譬犹适千里，驾言勿徊徨。驱马日云远，谁谓阻且长。末流学多岐，倚门诵韩庄。出入方雨间，雕镌事辞章。学成欲何用，奔趋利名场。挟策博塞游，异趣均亡羊。我懒心意衰，抚事多遗忘。念子方妙龄，壮图宜自强。至宝在高深，不惮勤梯航。茫茫定何求，所得安能常。万物备吾身，求得舍即亡。鸡犬犹知寻，自弃良可伤。欲为君子儒，勿谓予言狂。",
            "comment": ""
        }
    ]
}