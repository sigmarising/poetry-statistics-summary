{
    "dynasty": "宋",
    "author": "陆经",
    "poems": [
        {
            "title": "雷潭",
            "content": "山郭五里余，气象忽异色。蛟龙尝虎蟠，潭水至今黑。变化验莫穷，白昼起霹雳。山形抱江来，怪石莫倾侧。有寺出其间，户牖立丹壁。微云垂鉴中，彩色画不得。小阁才数弓，吐纳半江碧。日光涵游鱼，到底如不隔。老竹风萧萧，长根擘青石。送声寄哀弦，往往动魂魂。载酒同遨游，逢奇得搜索。形体相与忘，山林信吾适。乃知人世间，舍此固怵迫。",
            "comment": ""
        },
        {
            "title": "化成岩",
            "content": "交臂寻幽岁已残，瘦藤枯石重跻攀。忽逢晴洞龙开室，冷瞰寒溪玉绕山。猿鸟窥人知旧识，藤萝引迳入无间。游车自向红尘去，日暮老僧催闭关。",
            "comment": ""
        },
        {
            "title": "句",
            "content": "寄语瀛洲未归客，醉翁今已作仙翁。",
            "comment": ""
        },
        {
            "title": "晚泛秀水",
            "content": "落日进扁舟，沿回碧玉流。未能追白鸟，贪共数游鲦。翠壁玲珑倒，青天表里浮。谁湔世间熟，洒出洞庭秋。",
            "comment": ""
        },
        {
            "title": "丁中允宰剡",
            "content": "尘土官曹几处间，今君得邑好开颜。落帆直向剡谿口，入境先登天姥山。鱼鸟半和风俗处，云霞多杂簿书閒。雪晴须去寻安道，不作经宵兴尽还。",
            "comment": ""
        },
        {
            "title": "震山岩",
            "content": "稍变春罗色，还追云壑游。俯探青玉窟，傍挹翠绡流。九夏日车冷，四时龙气浮。婚沦今不见，钓叟浪垂钩。",
            "comment": ""
        },
        {
            "title": "冬夕小斋联句寄梅圣俞",
            "content": "寒窗明夜月，散帙耿灯火。破见裂冰澌，败席荐霜笴。废书浩长吟，想子实劳我。清篇追曹刘，苦语侔岛可。酣饮每颓山，谈笑工炙輠。驾言当有期，岁晚何未果。幽梦辞如云，别愁牢若锁。雪水渐涟漪，春枝将婀娜。客心莫迟留，苑葩即纷堕。何当迎{上竹下ナ下乂}前，相逢嘲饭颗。",
            "comment": ""
        },
        {
            "title": "句",
            "content": "薄有田园归去好，苦无官况菲来休。",
            "comment": ""
        }
    ]
}