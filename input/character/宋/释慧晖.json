{
    "dynasty": "宋",
    "author": "释慧晖",
    "poems": [
        {
            "title": "偈颂三十首",
            "content": "真到做处，清虚妙体。时时随后，步步在前。",
            "comment": ""
        },
        {
            "title": "偈颂三十首",
            "content": "朝说暮说，出广长舌。坐卧经行，万里镔铁。",
            "comment": ""
        },
        {
            "title": "偈颂四十一首",
            "content": "今宵分岁限阴阳，宾主交和曾不藏。寒雪苦辛霜后路，明朝明旭露春芳。",
            "comment": ""
        },
        {
            "title": "偈颂四十一首",
            "content": "竺土之大仙，今日告涅盘。鹤林之米子，当下得枯偏。",
            "comment": ""
        },
        {
            "title": "颂十六首",
            "content": "转功就位，独看古风。再通消息，转位就功。功位齐显，千岳万峰。又转春芳，俱隐位功。毕竟不用，频弄万工。",
            "comment": ""
        },
        {
            "title": "颂古十九首",
            "content": "不打飞鸢便到来，大圆镜里绝尘埃。东君节令分明也，桃李年年二月开。",
            "comment": ""
        },
        {
            "title": "维摩大士不答文殊问如何是菩萨入不二法门颂",
            "content": "净名大士口如盆，一默无端拿雷云。十圣瘦然居足下，三贤了尔失全分。飘飘而出溪风骨，濯濯而清月水纹。天外孤松峰顶耸，晚楼霜雪梦犹昏。",
            "comment": ""
        },
        {
            "title": "偈颂四十一首",
            "content": "铁夫破梦五更前，石人开眼一壶天。木马过闾风化后，玉虎振威野渡边。主人稳坐草堂前，硬翁独卧万芊天。三个胡狲弄钱夜，格外难求宿鹤边。",
            "comment": ""
        },
        {
            "title": "偈颂三十首",
            "content": "不夜真灯，破夜心月。穿日玄谈，不日妙诀。一句了然，不涉途辙。",
            "comment": ""
        },
        {
            "title": "偈十首",
            "content": "皎皎而月澄，岭上之孤松。凄凄而风渡，半夜之空中。深深也妙诀，自坐少林之峰。了了也真气，元居虚谷之功。",
            "comment": ""
        },
        {
            "title": "偈十首",
            "content": "直下拨开木上座，蓦端握却毫长老。衲僧气宇乾坤外，一夜寒冰通体到。",
            "comment": ""
        },
        {
            "title": "偈颂四十一首",
            "content": "余月今朝初一日，满山绿树影青青。异苗繁茂只斯是，大地全分画不成。",
            "comment": ""
        },
        {
            "title": "颂古十九首",
            "content": "枯木岩前烟嶂昏，羚羊挂角觅无门。玉梭暗掷千峰外，一线虚通晓色分。瓜迥迥，绝瘢痕，万古寒潭搅不浑。正坐当堂金殿冷，回头尽是我儿孙。",
            "comment": ""
        },
        {
            "title": "偈十首",
            "content": "人间无佛时，早是如来机。世界无尘境，新看深妙奇。若具此眼，便人天师。忽有这汉，何用拟议。",
            "comment": ""
        },
        {
            "title": "偈颂三十首",
            "content": "运步堂堂，通身历历。东道西说，南来北去。全得寸心，直用尺情。",
            "comment": ""
        },
        {
            "title": "偈颂三十首",
            "content": "灵剑刃辉在匣中，清光所照侵虚空。密通消息不传句，天上人间功不同。",
            "comment": ""
        },
        {
            "title": "和先师宏智和尚五转位颂·秦宫照胆寒",
            "content": "岩房阗寂冷如冰，妙得冥符处处灵。转侧依忘功就位，回头失却楚王城。",
            "comment": ""
        },
        {
            "title": "颂十六首",
            "content": "高高而独坐，便是见渗漏。寥寥而气净，正是情渗漏。明明而神露，悉是语渗漏。毕竟同混处，从古绝渗漏。",
            "comment": ""
        },
        {
            "title": "偈十首",
            "content": "少而可努力，老而可歇心。都卢懒万事，双眸泪湿襟。",
            "comment": ""
        },
        {
            "title": "颂古十九首",
            "content": "一人道不落，一人道不昧。夜来一阵狂风生，浪打石头如粉碎。",
            "comment": ""
        },
        {
            "title": "偈颂四十一首",
            "content": "寒夜无炭衰老衣，凉机透骨古堂微。霜辛雪苦慕先律，雨宿风餐圆后奇。",
            "comment": ""
        },
        {
            "title": "偈颂四十一首",
            "content": "花落秦川流水香，雨清荷玉妙珠藏。只么堂堂消息子，见来一点不相当。静夜钟声楼上冷，残春岑色付红阳。好是满堂孤峻处，不知人世见金章。",
            "comment": ""
        },
        {
            "title": "偈颂四十一首",
            "content": "北面半窗阴已极，南方全室阳斜得。不关阴气与阳光，岭上雪寒白似黑。",
            "comment": ""
        },
        {
            "title": "偈颂三十首",
            "content": "家风是自己，自己是家风。一如身心眼，全体是玄翁。",
            "comment": ""
        },
        {
            "title": "偈颂三十首",
            "content": "少室胡僧，履子留只。米树应供，趺子出双。新丰老人，问杀首座。大阳兄者，兼养青鹞。",
            "comment": ""
        },
        {
            "title": "偈颂四十一首",
            "content": "除月今朝吉日朝，寒云断路韫天桥。纷飞白雪象王窟，骑底普贤在昨霄。",
            "comment": ""
        },
        {
            "title": "偈颂四十一首",
            "content": "玉机转侧金堂冷，石室斜开铁户明。木鸡唤月壶天晓，泥牛吼花客游城。",
            "comment": ""
        },
        {
            "title": "偈颂三十首",
            "content": "衲僧活眼晴，见破四天明。六门之活计，处处而现成。",
            "comment": ""
        },
        {
            "title": "颂古十九首",
            "content": "混而不杂体常虚，雪月交光类莫如。应处万端无挂碍，片云自在卷还舒。",
            "comment": ""
        },
        {
            "title": "颂古十九首",
            "content": "重重去尽自平常，春暖风和日渐长。户外鸟啼声细碎，岩花狼藉满山房。",
            "comment": ""
        },
        {
            "title": "和先师宏智和尚五转位颂·匣里青蛇吼",
            "content": "宝剑横斜天欲晓，洗净魔佛逼人寒。匣中阴阴光生处，衲子徒将正眼看。",
            "comment": ""
        },
        {
            "title": "偈四首",
            "content": "皮肤脱落绝方隅，明了身心一物无。妙入道寰深静处，玉人端驭白牛车。",
            "comment": ""
        },
        {
            "title": "颂十六首",
            "content": "一片天光三五负，玉墀吹断岭头松。巍然山上澄湛下，忽尔云同霜月中。堆堆全体乾坤里，密密满心天地表。碌碌{左石右山}{左石右山}通用眼，骊珠击碎草芊忡。",
            "comment": ""
        },
        {
            "title": "偈颂四十一首",
            "content": "桃红李白落空墀，天碧地青悬锦机。云鹤出笼过鸟道，饱参密旨不传时。",
            "comment": ""
        },
        {
            "title": "颂古十九首",
            "content": "午夜山房月色深，十分明白堕功勋。拨开向上通天窍，烟嶂重重不见人。",
            "comment": ""
        },
        {
            "title": "颂十六首",
            "content": "武帝功德人天果，圆觉无功真到心。清净本然谁会得，碧萝深锁古山岑。",
            "comment": ""
        },
        {
            "title": "偈颂三十首",
            "content": "风波灭尽而悔当时之事，碧海澄明而恨十分之恩。潭水月落而带清光之影，壶天云尽而存青霄之晴。棱棱一气未生，凄凄一神未现。默默风未起波，皎皎月未发光。历历历万象未乱，明明森罗未参。",
            "comment": ""
        },
        {
            "title": "偈颂四十一首",
            "content": "陬月今朝三五风，岭头雪气缚寒松。不知枯木得胡信，含玉灵花春梦中。瑞鸟飞来千万峰，祥鱼行过二三众。纷然相见主人眼，历历双眸处处通。",
            "comment": ""
        },
        {
            "title": "颂古十九首",
            "content": "心径苔生何处去，谢家人不在渔船。芦花万顷水天阔，白鸟深沉任转旋。",
            "comment": ""
        },
        {
            "title": "偈颂四十一首",
            "content": "如月今朝一日晨，风光破玉百花新。西来本祖再来也，万岳千峰皆是亲。",
            "comment": ""
        },
        {
            "title": "偈颂四十一首",
            "content": "壮月今朝半月明，上来衲子眼睲睲。难瞒众眼病堂尅，何和洞家儿子情。",
            "comment": ""
        },
        {
            "title": "偈颂四十一首",
            "content": "花月今朝朔旭前，桂轮普转满天边。枝花馥郁清香在，乌鹊从来同夜蟾。",
            "comment": ""
        },
        {
            "title": "偈颂三十首",
            "content": "青山山上，白云云下。户外水寒，波心船点。",
            "comment": ""
        },
        {
            "title": "五位颂",
            "content": "兼中至，长安大道闲游戏。处处无私空合空，法法同归水投水。",
            "comment": ""
        },
        {
            "title": "偈颂四十一首",
            "content": "且月今朝半夏辰，修行道者有疏亲。明头合暗宾中主，暗里含明主中宾。暗暗未明位里真，明明不暗目前人。",
            "comment": ""
        },
        {
            "title": "和先师宏智和尚五转位颂·五天银烛辉",
            "content": "五天皎皎玉轮孤，一转光分鉴五湖。阔步却来游幻海，十方沙界大毗卢。",
            "comment": ""
        },
        {
            "title": "偈颂四十一首",
            "content": "辜月今朝初一日，正当冬至满霜月。一阳佳节大家间，字字含玄向白日。",
            "comment": ""
        },
        {
            "title": "颂古十九首",
            "content": "一片孤云不露丑，白云儿倚青山父。鹤巢灵滴梦初回，新月半钩升万户。",
            "comment": ""
        },
        {
            "title": "颂古十九首",
            "content": "□世如来一口吞，故山深静月黄昏。光分顶后千门晓，坐看春回入烧痕。",
            "comment": ""
        },
        {
            "title": "偈颂四十一首",
            "content": "金气黄枫半叶红，晚来渔客倚青松。多多动梦夜凉路，处处偷光午月峰。长安万里景，大阳千里道。大悲阁前是鼎州，黄鹤楼前鹦鹉洲。",
            "comment": ""
        },
        {
            "title": "颂十六首",
            "content": "不传之传句，先贤也不传。佛祖未出兴，早是有付传。不妙之妙句古圣也难宣。黄头碧眼老，如何及言宣。不真之真句，人天未生前。若以言道趣，只从在目前。不传妙真句，三世不变迁。毕竟道人眼，万岁绝易迁。寥寥而本传不传。明明而今妙不妙妙，玄密密而深到不真真玄。毕竟道人眼，亿劫不异迁。",
            "comment": ""
        },
        {
            "title": "颂古十九首",
            "content": "寂寂无依病正深，雪老当年痕处针。一唤唤回春梦破，千山浑作木龙吟。",
            "comment": ""
        },
        {
            "title": "颂十六首",
            "content": "祖翁四借吾门事，密密疏疏著眼视。位里有功隐里显，功中有位弟中师。功位不须功位外，主宾不拣主宾机。偏正回互没分晓，樵子笠穿戴月归。",
            "comment": ""
        },
        {
            "title": "偈颂三十首",
            "content": "以大圆觉为我伽蓝，山河大地日月星辰。身心安居平等性智，天上天下唯我独尊。",
            "comment": ""
        },
        {
            "title": "颂十六首",
            "content": "可怜多客满堂僧，打睡送时乱佛承。悟入至今无一个，蓦头端的尽三乘。",
            "comment": ""
        },
        {
            "title": "偈十首",
            "content": "定林只履，天台楖{左木右栗}。鈯斧住山，横担镔铁。独有云床老胡僧，从见夜中天上月。目前无极分外心，少室花容是妙诀。",
            "comment": ""
        },
        {
            "title": "五位颂",
            "content": "正中来，帝命旁分展化才。杲日初升沙界静，灵然曾不带纤埃。",
            "comment": ""
        },
        {
            "title": "偈颂四十一首",
            "content": "山上栏外，水下槛前。夜兔光雪，昼乌辉火。黄头出妙，净名入玄。胡僧印心，卢公传衣。张三野曲，李四樵歌。船动碧波，海浸孤天。",
            "comment": ""
        },
        {
            "title": "偈十首",
            "content": "外罢诸缘绝言语，内无喘息合幽玄。心如墙壁忘功处，以入道源空劫前。",
            "comment": ""
        },
        {
            "title": "和芙蓉和尚四句偈颂·死蛇惊出草",
            "content": "金鞭遥指玉堂寒，惊起将军夜出关。三尺镆铘清四海，搀枪一扫绝痴顽。",
            "comment": ""
        },
        {
            "title": "偈颂三十首",
            "content": "梁土皇帝，南天太子。相见端的，不识妙旨。廓然不识莫公私，太子皇帝对面时。一片檀香炉上火，残红吹起发花枝。",
            "comment": ""
        },
        {
            "title": "偈颂三十首",
            "content": "行脚大事，一段宗要。直拈起兔角佛杖，正举著龟毛祖拂。若人拈起举著时，人尽有礼谢在时。",
            "comment": ""
        },
        {
            "title": "偈颂四十一首",
            "content": "传家清白，字字廓脱。玉袋金针，锋锋通达。今夜一轮月，千山万派流。不觉动壶铁，巍然没去留。",
            "comment": ""
        },
        {
            "title": "偈颂四十一首",
            "content": "铁树风花物外春，一阳未发不传真。自斯织出锦机梦，江月布祥碧浪新。",
            "comment": ""
        },
        {
            "title": "偈颂四十一首",
            "content": "风吹松雪月当空，一色功中转步同。刖路分时无雪月，合同一色落功功。",
            "comment": ""
        },
        {
            "title": "偈颂四十一首",
            "content": "皋月今朝初旭光，玉辉破暗露堂堂。日日分明久远事，威音那畔是时祥。",
            "comment": ""
        },
        {
            "title": "偈颂四十一首",
            "content": "玉珠连朵万年松，金鹤飞梢一样桐。三吉九祥当现座，千银七宝净慈峰。",
            "comment": ""
        },
        {
            "title": "偈颂三十首",
            "content": "玉龙起雨上东天，石虎出风下北山。夜兔穿云南海底，昼乌破暗西畔岩。",
            "comment": ""
        },
        {
            "title": "偈颂三十首",
            "content": "一段大事，古今难道。三乘曲说，去来易空。衲僧眼目，端的无工。禅和信趣，脱然绝踪。",
            "comment": ""
        },
        {
            "title": "和芙蓉和尚四句偈颂·解针枯骨吟",
            "content": "宫漏沉沉夜色深，灯残火尽绝知音。木人位转玉绳晓，石女梦回霜满襟。",
            "comment": ""
        },
        {
            "title": "偈颂三十首",
            "content": "佛日高悬，祖月弥朗。僧云漫漫，法雨浩浩。禅林花发，教风春迎。",
            "comment": ""
        },
        {
            "title": "和先师宏智和尚五转位颂·深岩藏白额",
            "content": "白额藏岩烟雾昏，异中来也自惊群。草深直下无寻处，触著轻轻祸到门。",
            "comment": ""
        },
        {
            "title": "颂古十九首",
            "content": "庵主当年用得亲，衲僧眼里要生筋。赵州舌有龙泉剑，开口等閒疑杀人。",
            "comment": ""
        },
        {
            "title": "颂十六首",
            "content": "蹈泥运土自参机，收足展掌自到奇。个个须庆曾转拨，真灯破夜意光微。",
            "comment": ""
        },
        {
            "title": "偈颂四十一首",
            "content": "夜间洗热凉飘飘，六月皎然满天雪。青林日晚人归宅，红谷天明客唤月。",
            "comment": ""
        },
        {
            "title": "颂十六首",
            "content": "黄面手中花一枝，头陀微笑识人希。人天百万共尊贵，何不打头勘座师。",
            "comment": ""
        },
        {
            "title": "偈颂四十一首",
            "content": "千山郁密处，凉飘洗夏热。今日正当眼，利剑是镔铁。",
            "comment": ""
        },
        {
            "title": "偈十首",
            "content": "玉人深睡澄潭妙，石汉眼开花岳笑。不是今朝新发悟，三生大定了知少。",
            "comment": ""
        },
        {
            "title": "五位颂",
            "content": "兼中到，白云断处家山妙。扑碎骊龙明月珠，昆仑入海无消耗。",
            "comment": ""
        },
        {
            "title": "偈颂四十一首",
            "content": "他家自有通霄路，何用从容求别路。巍巍绝顶落潭底，峭峭家风吹满路。",
            "comment": ""
        },
        {
            "title": "偈颂三十首",
            "content": "只个玄妙诀，从来无异辙。拨开千嶂云，放出一天月。建化门头事，山僧未曾说。再来花木春，佛祖也难决。",
            "comment": ""
        },
        {
            "title": "偈十首",
            "content": "一回得妙，二度忘妙。急急归云，堆堆白云。别增真照，殊出月照。芬芸百花，馥郁红花。春窗暖笑，破家好笑。",
            "comment": ""
        },
        {
            "title": "偈颂三十首",
            "content": "枯木云笼秀，云中袍玉立。寒潭月夜圆，潭底侵鱼入。回头开正眼，头上戴帽出。芳草破春烟，草芊拂天内。",
            "comment": ""
        },
        {
            "title": "偈十首",
            "content": "一回转意光，千里绝情方。悟后梦醒后，孤然坐古堂。",
            "comment": ""
        },
        {
            "title": "答云居西和尚偈",
            "content": "和尚不知禅，困来便打眠。泥牛吃水草，木马咬瓦砖。",
            "comment": ""
        },
        {
            "title": "偈颂四十一首",
            "content": "玄月今朝白菊辰，含珠天草未开金。重阳九日初阳后，吹起香烟风正新。",
            "comment": ""
        },
        {
            "title": "偈颂四十一首",
            "content": "禁足护生曲直中，安居收念又机杇。一炉香气香满室，黄面老师弄拙巧。",
            "comment": ""
        },
        {
            "title": "颂十六首",
            "content": "明明梵音海潮音。青青胜彼世间音。丽则慧日破诸暗，日则名为观世音。",
            "comment": ""
        },
        {
            "title": "偈颂四十一首",
            "content": "相月今朝日气旭，梧桐一叶落金风。秋声潇索黄文玉，山上满天愁人世。目前机用无分外，那里妙章绝万工。破梦蝶魂飞大空，失船钓客舣孤篷。胡文新送北来鸿，乡信始见他日功。旧山山转月明后，归路悠悠玉{左王中蒙}珑。",
            "comment": ""
        },
        {
            "title": "偈颂四十一首",
            "content": "君看五月半旬飔，山上雪花满地飞。乌鸡昨夜入云外，鹭鹤今朝出紫微。木马声声嘶北风，金鹅口口啼南枝。石翁气瘦运步断，玉士情丰竖拳稀。",
            "comment": ""
        },
        {
            "title": "偈十首",
            "content": "正偏融融而路断於鸟道之表，君臣堂堂而容俨於玉殿之中。到底难说，妙处绝同。别得傍道，见万年松。",
            "comment": ""
        },
        {
            "title": "偈四首",
            "content": "巢知风，穴知雨，甜者甜苦者苦。不须计较作思量，五五从来二十五。万般施设到平常，此是丛林饱参句。",
            "comment": ""
        },
        {
            "title": "颂古十九首",
            "content": "上座莫要礼老朽，兴平未易扬家丑。尊贵从来不出门，渠侬岂在威音后。",
            "comment": ""
        },
        {
            "title": "颂十六首",
            "content": "不行心处，不尽凡心。若於心处见於凡心，不妨个个了得心心。不挂本衣，不著元裳。自求本衣，再装元裳。不用人人，会取堂堂。何须正当，何坐空床。正当恁麽，尚在虚旁。切忌未生，坐妙路方。如起归信，更堪厚赏。毕竟舍去，一树花香。",
            "comment": ""
        },
        {
            "title": "偈颂三十首",
            "content": "家传妙旨不言语，洞上真机绝外来。若有人云知父道，孤然孙子笑咍咍。",
            "comment": ""
        },
        {
            "title": "偈颂四十一首",
            "content": "小春霜刃，大家雪机。一堂禅侣，三世节制。时光可惜，岁花不留。自晨至暮，吃饭饮茶。道者一个，无得禅心。从生至老，著衣谈笑。道流半个，莫知自心。徒劳念情，不识玄旨，苦哉悲矣。贫道孤老，走年难击。谨劝云众，一生归信。",
            "comment": ""
        },
        {
            "title": "五位颂",
            "content": "正中偏，混沌初分半夜天。转侧木人惊梦破，雪芦满眼不成眠。",
            "comment": ""
        },
        {
            "title": "偈颂四十一首",
            "content": "寂灭真功元无体，无功妙旨太深深。同中有异粗中细，异中有同念里心。",
            "comment": ""
        },
        {
            "title": "偈颂三十首",
            "content": "春色千要花正开，秋潭万水月犹明。夏热绿杨影满地，冬寒白树覆前庭。",
            "comment": ""
        },
        {
            "title": "和芙蓉和尚四句偈颂·铁锯舞三台",
            "content": "铁牛无角卧山坡，鞭起如飞见也么。闹市横骑人不会，抬头鹞子过新罗。",
            "comment": ""
        },
        {
            "title": "偈颂三十首",
            "content": "吾门广大，从古难入。徒展两脚，不蹈阶级。元非宫内，岂得建立。",
            "comment": ""
        },
        {
            "title": "颂十六首",
            "content": "路断无依著，满船乘雪月。夜午不相关，全体蹈全铁。唱出归家歌，恣吹还乡曲。从斯野子梦，徒尔难分节。",
            "comment": ""
        },
        {
            "title": "偈颂四十一首",
            "content": "弹指圆成八万门，掌中握却一乾坤。铁围倒入黄泉底，一句截流万水源。",
            "comment": ""
        },
        {
            "title": "偈颂四十一首",
            "content": "寒凉彻骨时，通身难去处。其间有眼在，新丰一曲子。",
            "comment": ""
        },
        {
            "title": "偈颂四十一首",
            "content": "杀气到来黄叶秋，梧桐老冷随河流。人间天上无分晓，从古至今谁得酬。恁么辩得，尚带滞留。别得一路，正绝踪由。",
            "comment": ""
        },
        {
            "title": "偈颂三十首",
            "content": "古佛道场，尚乘车子。澄源潭水，犹棹孤舟。夜鹤穿潭底，云月落银笼。天龙无雨，汗马而无鞭也。从此出生犊牛儿，金吼银声满芦水。微毛依旧正受中，玄角又带漫雪草。一回倒骑牧童梦，数笛吹来樵子歌。",
            "comment": ""
        },
        {
            "title": "颂十六首",
            "content": "不觉蹈过镔铁关，悠然稳坐月芦寒。别得妙方更难到，巍巍顶相若当看。",
            "comment": ""
        },
        {
            "title": "偈颂三十首",
            "content": "花露残春一样芳，月余潭底万年光。水脉冷寒凉焇焇，云形虚幕露堂堂。",
            "comment": ""
        },
        {
            "title": "偈颂三十首",
            "content": "绿岩枯木，不落人间。红谷芳草，不厌温寒。西南东北，各不相关。",
            "comment": ""
        },
        {
            "title": "五位颂",
            "content": "偏中正，宝月团团金殿冷。当明不犯暗抽身，回眸影转西山顶。",
            "comment": ""
        },
        {
            "title": "偈颂三十首",
            "content": "路遮户外，家包云中。客游三月，主居月宫。",
            "comment": ""
        },
        {
            "title": "偈四首",
            "content": "谷之神，枢之要。里许旁参，回途得妙。云虽动而常闲，月虽晦而弥照。宾主交参，正偏兼到。十洲春尽花凋残，珊瑚树林日杲杲。",
            "comment": ""
        },
        {
            "title": "和芙蓉和尚四句偈颂·妙唱不干舌",
            "content": "如如寂灭自无情，一句从来本见成。舌运广长元不间，雪峰相见望州亭。",
            "comment": ""
        },
        {
            "title": "颂十六首",
            "content": "参得五语，功勋始成。有时不说，恣中说行。有时不玄，空失妙正。有时不显，才一气生。有时不出，独来水清。有时不生，未开眼睛。毕竟见得，连天晓星。",
            "comment": ""
        },
        {
            "title": "颂古十九首",
            "content": "翰墨场中唤得回，桂林昨夜觉花开。暗香漏泄通消息，散作人间调鼎才。",
            "comment": ""
        },
        {
            "title": "偈颂四十一首",
            "content": "天桥横海上，石人走玉阶。玄源歌，孰得唱。妙唱奇，岂得知。",
            "comment": ""
        },
        {
            "title": "偈颂四十一首",
            "content": "学者恒沙无一悟，过在他讨舌头路。欲得忘形泯踪迹，努力殷勤空里步。",
            "comment": ""
        },
        {
            "title": "偈颂四十一首",
            "content": "诸佛出身处，东山水上行。宸闺垂玉帘，云榻拥天青。",
            "comment": ""
        },
        {
            "title": "颂古十九首",
            "content": "是风是旙君莫疑，百草丛中信步归。王道太平无忌讳，戏蝶流莺绕树飞。",
            "comment": ""
        },
        {
            "title": "颂古十九首",
            "content": "百尺竿头氎布巾，上头题作酒家春。相逢不饮空归去，洞里桃花笑杀人。",
            "comment": ""
        },
        {
            "title": "偈颂三十首",
            "content": "有时破关知落处，有时透关契密旨。有时妙容拜位里，有时光烛嘱机头。个中有体有宾主，个中有宛转傍参。",
            "comment": ""
        },
        {
            "title": "偈颂四十一首",
            "content": "璞玉光寒冰雪气，松柏操彰湛水里。分明消息砂中金，丈夫自有冲天志。",
            "comment": ""
        },
        {
            "title": "偈颂三十首",
            "content": "春梦朦胧，秋月玲珑。夏凉寂寂，冬寒空空。",
            "comment": ""
        },
        {
            "title": "颂古十九首",
            "content": "非男女相独閒閒，正体堂堂孰可攀。一句不传千圣眼，九天风静月弯弯。",
            "comment": ""
        },
        {
            "title": "颂十六首",
            "content": "上正之器根密密而信言，中当之器要了了而幽玄，下偏之器见明明而满天。学人分上事纷纷而玄，主家活计事寂寂而不传。",
            "comment": ""
        },
        {
            "title": "偈颂四十一首",
            "content": "鬼箭南山射石虎，神锋北岳刺骊龙。好是满堂霜月夜，寒冰出火旧家风。",
            "comment": ""
        },
        {
            "title": "颂古十九首",
            "content": "那吒太子本来身，卓卓无依不受尘。云散水流天地静，篱间黄菊正争春。",
            "comment": ""
        },
        {
            "title": "偈颂三十首",
            "content": "圆蟾出冷，晶旭入暖。惠光破暗，才辉照明。",
            "comment": ""
        },
        {
            "title": "偈颂三十首",
            "content": "妙处彻底妙，玄处彻底玄。独知分外事，谁见壶中天。",
            "comment": ""
        },
        {
            "title": "颂古十九首",
            "content": "不是风旙不是心，衲僧徒自强锥针。岩房雨过昏烟静，卧听凉风生竹林。",
            "comment": ""
        },
        {
            "title": "偈颂四十一首",
            "content": "阳月今朝初夜间，霜风吹地过金关。今宵分蓝开炉火，仁者眉毛烧却寒。",
            "comment": ""
        },
        {
            "title": "和先师宏智和尚五转位颂·金针去复来",
            "content": "清虚大道长安路，往复何曾有间然。暗去明来锋不露，渠侬始不堕中边。",
            "comment": ""
        },
        {
            "title": "偈四首",
            "content": "朔风凛凛扫寒林，叶落归根露赤心。万派朝宗船到岩，六客虚映芥投针。本成现，莫他寻，性地闲闲耀古今。户外冻消春色动，四山浑作木龙吟。",
            "comment": ""
        },
        {
            "title": "颂古十九首",
            "content": "故山岌岌锁寒烟，未肯将心轻授传。玉女夜寻无字印，石人遥指月明前。",
            "comment": ""
        },
        {
            "title": "颂十六首",
            "content": "旷劫无尘世界中，恣吹野曲晚来风。看看本来无一物，满山云树雪花红。",
            "comment": ""
        },
        {
            "title": "偈颂三十首",
            "content": "直把肌弥锤子，正打虚空鼓子。稳坐寥寥而不妨，全身寂寂而忘志。",
            "comment": ""
        }
    ]
}