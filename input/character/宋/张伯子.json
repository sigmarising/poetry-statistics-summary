{
    "dynasty": "宋",
    "author": "张伯子",
    "poems": [
        {
            "title": "视旱田赋呈上元簿杨明卿",
            "content": "输蹄旦旦风尘表，入眼群山青未了。刺藤迎日子先红，荞麦得霜花渐老。丛祠诡怪画村疃，古寺骞腾出林杪。征衫多次逐飞鸢，下檐有时随宿鸟。初晴得去恨迟迟，独夜不眠忧悄悄。公如老骥暂伏枥，我类游鳞终屈沼。一朝王事有期会，百里民情同探讨。详于禹贡辨等级，明似离娄烛幽眇。高依丘垄或微收，低近陂塘翻尽槁。凶荒有数合均一，报应于中又分晓。不能究实害非浅，倘使从宽恩岂小。兹行到处欲春风，批放莫教分数少。",
            "comment": ""
        }
    ]
}