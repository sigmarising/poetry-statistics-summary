{
    "dynasty": "宋",
    "author": "陈景沂",
    "poems": [
        {
            "title": "牵牛花",
            "content": "牵牛易斯药，固特取其义。安用柔软蔓，曲为萦绊地。汝若不巧沿，何能可旁致。始者无附托，头脑极细殢。一得风动摇，四畔乱拈缀。搭著纖毫末，走上墙壁际。傥得梯此身，恋缠松竹外。吐花白而青，敷叶光且腻。裛露作娇态，舞风示豪气。便忘抑郁时，剩有夸逞意。诳言松如竹，如我兄与弟。下盼兰菊群，反欲眇其视。如此无忌惮，不过是瞒昧。教知早晚霜风高，杪表何曾见牛翠。",
            "comment": ""
        },
        {
            "title": "杨梅",
            "content": "红实缀青枝，烂漫照前坞。不及杏每时，林间有仙虎。",
            "comment": ""
        },
        {
            "title": "梅花",
            "content": "重岗复岭万千程，霜褪红稀步恰轻。瞥有暗香松下过，不知何处隐梅兄。",
            "comment": ""
        },
        {
            "title": "梅花",
            "content": "行人立马闯烟梢，为底寒香尚寂寥。是则孤根未回暖，已应春意到溪桥。",
            "comment": ""
        },
        {
            "title": "草",
            "content": "长淮何处雁声多，西去涡心北迈河。影逐泗滨烟月艇，阵惊毫邑水云蓑。小王草笔终难学，苏武陵书果若何。陲草边芦两萧索，远陪砌女作离歌。",
            "comment": ""
        },
        {
            "title": "杨柳",
            "content": "相尚津涯临画舫，栽从亭馆近华筵，别离自是无聊赖，于甚垂杨有纠牵。",
            "comment": ""
        },
        {
            "title": "句",
            "content": "赋质太轻难作主，飘踪无著易粘人。",
            "comment": ""
        },
        {
            "title": "草",
            "content": "江城滕阁倚空寒，鹤势骞飞远耐看。旁列西山青玉案，高擎南浦白银盘。摩挲王记犹无恙，拂拭韩碑尚未刓。翻忆赏心亭下水，草洲埋没贮愁酸。",
            "comment": ""
        },
        {
            "title": "点绛唇",
            "content": "今古凡花，词人尚作词称庆。紫薇名盛。似得花之圣。为底时人，一曲稀流咏。花端正。花无郎病。病亦归之命。",
            "comment": ""
        },
        {
            "title": "水龙吟",
            "content": "阶前砌下新凉，嫩姿弱质婆娑小。仙家甚处，凤雏飞下，化成窈窕。尖叶参差，柔枝袅娜，体将玉造。自川葵放後，堂萱谢了，是圆苑、无花草。自恨西风太早。逞芳容、紫围绯绕。管里低昂，篦头约略，空成懊恼。圆胎结就，小铃垂下，直开临□。□凡间谪堕，不如西帝，曾关宸抱。",
            "comment": ""
        },
        {
            "title": "杨柳",
            "content": "美笑千黄金，驻景双白璧。东风杨柳津，几度千丝碧。款款白面郎，画舫宫样妆。新堤五里长，回头意悠扬。幽人兴不忙，得志汀草芳。",
            "comment": ""
        },
        {
            "title": "松",
            "content": "远吹疏疏奏竹房，乱撩松友发清狂。云拖雨阵沿山至，岩溲泉声走涧长。和我微吟似音律，续他高韵费思量。谁人宅里遗簪处，碧玉横钗十二行。",
            "comment": ""
        },
        {
            "title": "壶中天/念奴娇",
            "content": "江邮湘驿。问暮年何事，暮冬行役。马首摇摇经历处，多少山南溪北。冷著烟扉，孤芳云掩，瞥见如相识。相逢相劳，如痴如诉如忆。最是近晓霜浓，初弦月挂，傅粉金鸾侧。冷淡生涯忧忘乐，不管冰檐雪壁。魁榜虚夸，调羹浪语，那里求真的。暗香来历，自家还要知得。",
            "comment": ""
        },
        {
            "title": "葵花",
            "content": "人情物理要推求，不早敷黄隶晚秋。黄得十分虽好看，风霜争奈在前头。",
            "comment": ""
        },
        {
            "title": "杨梅",
            "content": "止渴不相似，和羹凉亦同。不思五和里，调济荷元功。",
            "comment": ""
        },
        {
            "title": "含笑花",
            "content": "此花枝叶山礬类，气味虽殊本共行。铁下青门瓜魄变，否因李白酒魂香。紫唇半吐胭脂重，素脸初开玉色装。懊恼酴醾诧名色，乱施冶鬓过低墙。",
            "comment": ""
        },
        {
            "title": "松",
            "content": "仙往径独在，亭高山若堆。知非凡木比，识得洞宾来。骨蜕栈沉水，坛缘薜荔栽。于何稚松子，有记弗详该。",
            "comment": ""
        },
        {
            "title": "草",
            "content": "未破滁阳亭屡易，亭亡今又几经年。峰回路转势不改，木秀阴繁直到巅。流下山泉音若咽，烧余寺刻块如拳。柴王一殿今何在，衰草残烟护晓娟。",
            "comment": ""
        },
        {
            "title": "红梅",
            "content": "色异味同失主张，厌寒附暖逐群芳。当知不改冰霜操，戏学陶家艳冶妆。",
            "comment": ""
        },
        {
            "title": "杨柳",
            "content": "为尔生来体态柔，因情感物寓风流。汝无血气何知觉，自是诗人想像求。",
            "comment": ""
        },
        {
            "title": "芦",
            "content": "风雨萧萧夕，春寒灯较昏。茅檐数椽屋，荻浦几家村。网到江鳞活，沽来市酒浑。焙衾共结局，一觉眇乾坤。",
            "comment": ""
        },
        {
            "title": "石榴花",
            "content": "阴霾渺渺接江乡，登陆犹褰未涉裳。入晚天容糊水色，拂明云影帽山光。闷拈昌歜嗟香玉，披读离骚玩彻章。最是荷榴两怀古，对人无语湿红妆。",
            "comment": ""
        },
        {
            "title": "海棠",
            "content": "自是司花别有神，要凭诗句写花真。风翻翠袖惬寒薄，雨湔红妆啼晕新。为困未眠娇欲吐，将唇微褪笑如嗔。牡丹芍药尤无那，君识莺声识燕身。",
            "comment": ""
        },
        {
            "title": "梅花",
            "content": "标薰江雪情偏韵，影墨窗蟾梦半回。耐冻有何香可述，雅交还喜淡相陪。",
            "comment": ""
        },
        {
            "title": "句",
            "content": "海棠已入老娼籍，芍药初登童子科。",
            "comment": ""
        },
        {
            "title": "草",
            "content": "淡烟荒草六朝宫，万感丛生一眺中。不识群公互虓虎，独于此地必争熊。秦河溅泪西风泣，淮巘含羞晚照红。酝得许多愁为底，只缘误倚大江东。",
            "comment": ""
        },
        {
            "title": "芦",
            "content": "一一溪边石，堆成几别离。青蒲驶樯本，黄苇掠船墀。话别从今日，云来是几时。藏心栗黄蟹。归买配香炊。",
            "comment": ""
        },
        {
            "title": "杨柳",
            "content": "非绿非青曲雨尘，颠头倒尾乱江阴。金衣公子经过处，不辨其身只辨音。",
            "comment": ""
        },
        {
            "title": "梅花",
            "content": "从来造化有何私，自是梅花南北枝。只为北枝太寒苦，东君消息故应迟。",
            "comment": ""
        },
        {
            "title": "梅花",
            "content": "平生足迹遍天下，正一东嘉却弗来。行到刘山无所寄，谩留冷句伴江梅。",
            "comment": ""
        },
        {
            "title": "桃花",
            "content": "江衔洞庭急，君山屹半川。别知江有国，大率水多仙。环绕八百里，洪蒙十万年。晚春桃正碧，南客晓浮船。",
            "comment": ""
        }
    ]
}