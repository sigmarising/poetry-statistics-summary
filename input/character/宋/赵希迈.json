{
    "dynasty": "宋",
    "author": "赵希迈",
    "poems": [
        {
            "title": "赠刘隐居",
            "content": "幽居杂岭云，清过晋时人。学苦常如病，家和不见贫。雪消崖溜急，春近烧痕新。寒烛半明灭，通宵语意真。",
            "comment": ""
        },
        {
            "title": "赠沈兢",
            "content": "僦居初不恶，门巷接溪湾。有谱曾评菊，无钱可买山。吟驱生计拙，愁积鬓毛斑。远示诸名作，閒题馹寄还。",
            "comment": ""
        },
        {
            "title": "次昭城",
            "content": "郡小人烟密，来游契所闻。城因山势筑，江向庙头分。冻苇声如雨，春泉气似云。梅公堂上酒，客里易成醺。",
            "comment": ""
        },
        {
            "title": "雪夜吟竹屋因约友人明日登楚台",
            "content": "只许吟踪向此来，迳无吟屐损苍苔。雪明霜树清於月，人涤茶瓯瘦似梅。古瓦旋磨成砚璞，腐桐新琢作琴材。晓晴不管寒侵青，似看湘山上楚台。",
            "comment": ""
        },
        {
            "title": "岁杪",
            "content": "岁杪携家客桂林，乡山万晨楚云深。瓮留腊水供春酿，梅着寒花伴晚吟。自笑老来贫不减，谁怜鬓底雪相侵。俸钱用处清无敌，半打崖碑半买琴。",
            "comment": ""
        },
        {
            "title": "新夏",
            "content": "四月寒犹在，日高常掩扉。纵收风外絮，难暖客中衣。新竹笋多瘦，残梢花最肥。有情双燕子，能认旧巢归。",
            "comment": ""
        },
        {
            "title": "晚立池上",
            "content": "身与沙鸥一样闲，每来池上独凭阑。药苗得雨侵苔绿，楮实逢秋似荔丹。酒欠好怀狂饮少，诗因多病苦思难。虚廊日晚人稀到，风约晴蜓泊钓竿。",
            "comment": ""
        },
        {
            "title": "吴中中秋怀瓜庐诸友",
            "content": "凉分一半秋，此夜客吴州。无侣共明月，唤醒同倚楼。天虚云气尽，风静桂香浮。遥忆前年醉，狂吟沧海头。",
            "comment": ""
        },
        {
            "title": "慧力寺",
            "content": "出郭无多路，萦回入翠微。水边寒艇泊，松下老僧归。藏古神抄供，亭幽客掩扉。自来还自咏，不觉到斜晖。",
            "comment": ""
        },
        {
            "title": "秋风",
            "content": "纵使秋风满道间，炎州且任客衣单。马行峻岭如云度，鹭立枯楂似画看。问尽地名犹跋涉，忽收家信喜平安。渡头沽得茅柴酒，尽可吟边作醉颜。",
            "comment": ""
        },
        {
            "title": "路转",
            "content": "路转枫林积叶深，秋塘涨水绿沉沉。沙鸥却似曾相识，独立莎汀伴醉吟。",
            "comment": ""
        },
        {
            "title": "五斗",
            "content": "五斗驱将五岭来，萧萧老屋枕岩隈。风高松子和钗落，地暖梅花带叶开。短鬓吟边从似雪，壮心客里渐成灰。官身纵使多尘事，亦许偷闲踏径苔。",
            "comment": ""
        },
        {
            "title": "白鹤关",
            "content": "危亭石作关，假道一跻攀。白鹤何年去，青松尽日閒。坐时闻远水，望处小他山。衲子云衣厚，寒犹宿此间。",
            "comment": ""
        },
        {
            "title": "夜分",
            "content": "夜分天籁寂，谁与共襟期。童子醉眠处，老夫吟苦时。云黏苍藓石，月挂老松枝。一鹤来何处，相从立水湄。",
            "comment": ""
        },
        {
            "title": "南台徐灵晖徐灵渊皆有作",
            "content": "山峭石台平，天低可摘星。岸回分水势，城缺见州形。晓树来孤鹤，春吟忆二灵。客行贪访古，柳下一舟停。",
            "comment": ""
        },
        {
            "title": "王生山水歌",
            "content": "范宽山头李成树，百年二老皆仙去。如今尺素留人间，纵有千金无博处。后人笔底工一家，声价随可喧中华。王君二妙聚一手，参以吟思游天涯。万晨江山才数幅，东抹西涂意先足。苍梢癞石相参差，风雨烟云在羁束。近时目贱耳反真，画图重旧不重新。名家翰墨未必贵，尘清赝本翻为珍。君提健笔来海外，山若玉簪江为带。朝昏变态焉可穷，笔未铺张心已会。岭南游者多诗人，见君作画应怜君。求我新诗写君画，终使李范声名分。",
            "comment": ""
        },
        {
            "title": "汀畔",
            "content": "墅梅汀畔客帆过，岁晚天南气候和。江合湘漓流水急，山藏洞壑吐云多。村家酿酒连醅濁，小吏抄诗觉字讹。几点白鸥清似画，对人飞下泊寒莎。",
            "comment": ""
        },
        {
            "title": "偶得",
            "content": "旧日看山古渡头，村深无马但骑牛。如今身被微官缚，欲要骑牛不自由。",
            "comment": ""
        },
        {
            "title": "涌金汤",
            "content": "官与民间一样贫，空流江水净如银。谁将山里閒田地，唤作黄金误世人。",
            "comment": ""
        },
        {
            "title": "玉川煎茗图",
            "content": "一卷残书自课儿，欹斜茅屋任风吹。阶头石鼎煎茶熟，还咏当时月蚀诗。",
            "comment": ""
        },
        {
            "title": "八声甘州",
            "content": "寒云飞万里，一番秋、一番搅离怀。向隋堤跃马，前时柳色，今度蒿莱。锦缆残香在否，枉被白鸥猜。千古扬州梦，一觉庭槐。歌吹竹西难问，拚菊边醉著，吟寄天涯。任红楼踪迹，茅屋染苍苔。几伤心、桥东片月，趁夜潮、流恨入秦淮。潮回处，引西风恨，又渡江来。",
            "comment": ""
        },
        {
            "title": "潇湘寺",
            "content": "古刹枕潇湘，闲吟步墅廊。藓封岩石老，松落井泉香。采蜜蜂归晚，赴斋雀亦忙。主僧同里社，十岁已离乡。",
            "comment": ""
        },
        {
            "title": "真娘墓",
            "content": "松林际晚鹤飞回，一片荒碑卧草莱。颜色不随尘土化，润边犹有野棠开。",
            "comment": ""
        },
        {
            "title": "深村",
            "content": "道傍无驿舍，投宿向深村。閒唤邻翁语，翛然古意存。半篱花隔水，数亩竹当门。传说冈头树，时留虎爪痕。",
            "comment": ""
        },
        {
            "title": "偶得",
            "content": "村邑萧条廨屋低，茆墙缺处补荆篱。市添人语当墟日，田捲车筒漫种时。公事偶无封印早，小胥习懒赴衙迟。闲行摸索街头石，寻得前朝一片碑。",
            "comment": ""
        },
        {
            "title": "山县",
            "content": "山县浑如野客家，游蜂数点趁朝衙。簿书押了无公事，小吏呼来扫落花。",
            "comment": ""
        },
        {
            "title": "黄姚滩",
            "content": "数客同吟棹，羁怀得少宽。山晴平眺远，滩涩泝流难。饥鹊窥茶鼎，游鱼识钓竿。天南风土别，晚岁未全寒。",
            "comment": ""
        },
        {
            "title": "渔人",
            "content": "问利问名总不知，生涯付与一轮丝。四时风月俱还我，万顷烟波说向谁。霁后短蓑和笠晒，醉来长笛倚篷吹。此怀惟有诗人识，除却诗人只楚词。",
            "comment": ""
        },
        {
            "title": "琴川精舍寄城中友人",
            "content": "客来僧已去，古屋静萧萧。敲石引松火，对花悬酒瓢。窗棂寒背日，柱礎润通潮。君肯过幽寂，水程才隔宵。",
            "comment": ""
        },
        {
            "title": "西风",
            "content": "西风溪上雨初收，数叶新红点树头。白鹭作成秋景致，背人飞过蓼花洲。",
            "comment": ""
        },
        {
            "title": "山寺看桃",
            "content": "无数桃花傍水栽，水边新架佛亭台。不因桥畔僧相接，只道玄都观里来。",
            "comment": ""
        },
        {
            "title": "书山人居",
            "content": "溪叟山居不计年，半欹茅屋倚云边。竹沟旋引高源水，灌得门前数亩田。",
            "comment": ""
        },
        {
            "title": "小泊毗陵西郊即事",
            "content": "腊尽客萧萧，系船当远郊。冻苔龟曝日，古树鹊营巢。野老扫寒屋，骚人寄午庖。不知何所见，能索近诗抄。",
            "comment": ""
        },
        {
            "title": "宿溪村书斋",
            "content": "故人能下榻，为喜客相过。不住夜泉滴，常疑春雨多。风来琴自响，冰合砚难磨。明日还分袂，羁吟谁共哦。",
            "comment": ""
        },
        {
            "title": "蛙",
            "content": "閒池草色青，蝌蚪自滋生。尚觉窥天小，何因妒月明。通宵成乐部，过雨杂棋声。静者心无役，从君取意鸣。",
            "comment": ""
        },
        {
            "title": "到贵州",
            "content": "涉历长亭复短亭，兼旬方抵贵州城。江从白鹭飞边转，云在青山缺处生。家务每因官事废，诗篇多向客途成。耕桑尽自无荣辱，却悔当年事短檠。",
            "comment": ""
        },
        {
            "title": "小桃源",
            "content": "乱崖悬怪木，地胜绝纤尘。曾有升仙者，宁无避世人。湍流因过雨，啼鸟但如春。谁种桃千树，荒碑记不真。",
            "comment": ""
        },
        {
            "title": "杨妃井",
            "content": "妃子当年井尚存，谁栽石塔向云根。春泉不洗开元恨，空与黥儿洗字痕。",
            "comment": ""
        },
        {
            "title": "亦文斋竹",
            "content": "疏竹墙边笋渐添，况逢数日雨廉纤。粉梢一夜抛寒箨，便有清阴拂短檐。",
            "comment": ""
        },
        {
            "title": "酬陈校书见寄",
            "content": "日长松院静，孤坐对残编。雨久波平岸，山高烧接天。春酲茶可解，诗病药难痊。独喜君清政，南中客共传。",
            "comment": ""
        },
        {
            "title": "昆湖夜归",
            "content": "渡湖归古县，一望水程赊。月正帆无影，风横浪有花。寒更知戍屋，野火是渔家。拟待春洲暖，重来採荻芽。",
            "comment": ""
        },
        {
            "title": "梧梅渡",
            "content": "郁郁栖凤枝，青青止渴林。两树交江濆，数为十亩阴。朱光灿万宇，唤渡人烦襟。一憩爽乌匼，方知树德心。嘉哉建安子，繁衍徵在今。",
            "comment": ""
        },
        {
            "title": "芜",
            "content": "数间吟屋就，谢尔肯相依。巢稳迎人语，身轻掠水飞。漂流皆是客，来去两忘机。何事抛珠箔，欣然恋竹扉。",
            "comment": ""
        },
        {
            "title": "携家",
            "content": "携家经月尚羁程，随处风光似有情。一石峭从平地起，数禽飞入半天鸣。春生草树洲添绿，船载诗人水倍清。晚泊别无消遣处，自酤村酒对花倾。",
            "comment": ""
        },
        {
            "title": "老叟",
            "content": "鬓发如霜心未灰，尚营活计待将来。岭头尽日敲松子，犹向山园空处栽。",
            "comment": ""
        },
        {
            "title": "万顷田",
            "content": "万顷平田一望中，独乘瘦马常吟筇。天连濁雾无非海，地少严寒不类冬。刺竹满林生似蝟，古榕临水卧如龙。村家米贱新醅熟，犹及停鞭问老农。",
            "comment": ""
        }
    ]
}