{
    "dynasty": "宋",
    "author": "章鉴",
    "poems": [
        {
            "title": "杭山八景",
            "content": "达邦大道两迢迢，金辔玲珑匹马骄。腰褭嘶风蹄蹀躞，骧腾掣电尾萧骚。雄声已骋才人德，猛气尤思大将骁。凤臆龙髯谁可并，郭家狮子著先朝。",
            "comment": ""
        },
        {
            "title": "杭山八景",
            "content": "万个长松覆短墙，碧流深处读书房。香生石觐春云湿，影落篝灯夜雨凉。亘代陶鎔周礼乐，百年嘉会宋文章。天机悟到忘言表，又喜涛声送夕阳。",
            "comment": ""
        },
        {
            "title": "杭山八景",
            "content": "古洞春泉一脉遥，骤施雷雨过清宵。飞湍直下三千丈，急溜横穿十二桥。雪洒石矼琼练碎，翠分柳树玉花飘。晓来醉倚高楼望，疑是银河堕碧霄。",
            "comment": ""
        },
        {
            "title": "杭山八景",
            "content": "内史名题古钓台，高风凛凛势崔嵬。晚烟杨柳垂青缕，春雨桃花点绿苔。百尺丝纶波荡漾，一宗诗派水潆洄。何时来借閒灯览，涤尽尘襟万斛埃。",
            "comment": ""
        },
        {
            "title": "过毛竹山",
            "content": "一重关复一重关，一步难于一步难。地僻林深晴亦湿，山高风猛夏犹寒。断崖云影挂枯树，劈涧雷声走怒湍。不信世间陵欲变，野樵偏识旧衣冠。",
            "comment": ""
        },
        {
            "title": "杭山八景",
            "content": "一邦佳景萃峰头，宇宙钟灵自有由。银竹霏霏山气盛，火轮颗颗水光浮。年逢旱涝他方苦，世际丰穰此处优。瞻望巍峨殊不远，登临仿佛帝王州。",
            "comment": ""
        },
        {
            "title": "杭山",
            "content": "买得渔矶系钓船，鱼龙吹浪骇鸥眠。从来白石清泉地，胜似青山小洞天。浪对客吟思却虏，偶观人弈悟筹边。夜来风雨秋声早，一段新愁雪满颠。",
            "comment": ""
        },
        {
            "title": "杭山八景",
            "content": "昔贤曾此著名香，地位双清四座凉。吹送几多攀桂客，照来无数探花郎。光浮盏面龙鳞动，声透琴心兔魄扬。爽我襟期明我德，步蟾拟驾大鹏翔。",
            "comment": ""
        },
        {
            "title": "送道士归得日观",
            "content": "风月诗几卷，江湖屐一双。断蛟怀剑石，跨鹤叩禅窗。土润岩生雨，林幽寺隔江。归当访仙隐，相对酒盈缸。",
            "comment": ""
        },
        {
            "title": "杭山八景",
            "content": "同云收尽日曈曈，晓霁分明见九宫。百里远排银笔架，半峰高叠玉屏风。螺鬟矗矗深藏翠，石剑棱棱欲露锋。纵使丹青施妙手，难将写入画图中。",
            "comment": ""
        },
        {
            "title": "杭山八景",
            "content": "泠泠双涧泻秋音，万齿溪头奏一琴。雨后更添猿鹤操，夜寒真是水龙吟。年光送尽从朝暮，律调含来自古今。借得许由当日耳，听频谁不为清心。",
            "comment": ""
        }
    ]
}