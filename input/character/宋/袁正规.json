{
    "dynasty": "宋",
    "author": "袁正规",
    "poems": [
        {
            "title": "九日亭",
            "content": "峥嵘栋宇压巍峨，九日游人自在过。凤翅冈高围海国，龙鳞松古蘸烟萝。齐山景色知难比，鼓泽风光几倍多。每上醉来开口笑，幽香无奈菊花何。",
            "comment": ""
        },
        {
            "title": "九日亭",
            "content": "不愧嘉名取次题，寓情彷佛古人齐。菊添细蕊金英重，松覆清幽盖影低。上戴星辰全咫尺，傍躔日月自东西。宜将斗酒频相属，靖节从来到处迷。",
            "comment": ""
        },
        {
            "title": "临江馆",
            "content": "巍然水贡见楼台，人指安昌邑壮哉。般若山头当户外，吴航渡口瞰江回。湖平文鷁浮空远，月满星槎泛海来。投辖不因勤粤主，为怜烟霭共徘徊。",
            "comment": ""
        },
        {
            "title": "白云亭和韵二首",
            "content": "幽奇山水卒难图，亭插白云景象余。共乐灵踪还旧址，好编名字入新书。面前沧海迷三岛，林下谁人继二疏。洞里苍龙头角老，埋茂岁月意如何。",
            "comment": ""
        },
        {
            "title": "白云亭和韵二首",
            "content": "碧桃溪会创幽亭，岂是从前浪得名。静对好山閒日月，却疑尘贡有蓬瀛。檐间自在烟云合，砌下长流风雨声。林坞下遮沧海阔，暂来还得眼双明。",
            "comment": ""
        },
        {
            "title": "见江亭",
            "content": "地产灵芝古道场，危亭陡起负重岗。江心远叠通潮浪，海外遥分异域疆。缭绕人家依县市，寂寥烟景认吴航。倚栏望断暮云碧，不见长安见夕阳。",
            "comment": ""
        },
        {
            "title": "望海亭",
            "content": "沆瀣亭前景最豪，委输江汉任滔滔。荡云处处千层浪，沃日重重万里涛。析木有津连地下，蓬莱堆玉插天高。飘然直欲乘槎去，世累须凭割爱刀。",
            "comment": ""
        }
    ]
}