{
    "dynasty": "宋",
    "author": "释择崇",
    "poems": [
        {
            "title": "颂古二首",
            "content": "金佛不度炉，穷源有处无。木佛不度火，浑崙齩不破。泥佛不度水，何处不是你。真佛屋里坐，赵州言是祸。水牯会耕田，黄牛能拽磨。",
            "comment": ""
        },
        {
            "title": "偈二首",
            "content": "西山青，无谓情。洪井碧，无涓滴。西山人，见曷亲。西山事，无可似。若是灵利底举著便知，懵懂者付与德山临济。",
            "comment": ""
        },
        {
            "title": "司空山歌",
            "content": "司空山，在云外，时人到得方自在。我今随力幸登临，四顾巍巍无向背。绝遮拦，难比况，千山万山齐恃仰。九夏炎炎雪正飞，三冬飒飒华初放。春不荣，秋不落，隐隐昭昭倚寥廓。直下人间咫尺间，欲上之人难措脚。人迹绝，野境宽，触事无能懒散便。有时向日岩前坐，有时乘困日高眠。不学禅，不修道，只麽腾腾恣颠倒。百种无求个野人，随分随缘能作造。不从他，不觅己，一句灵灵万缘里。自从识得祖师关，历历明明此为始。无妙名，无忌讳，来者向渠只麽是。任你千般与万般，何曾出得个些子。分明说报知音，目炙风吹不用寻。须弥南畔相逢著，积翠台边旨更深。旨更深，谁会得，东村王老眼前黑。李四张三不信伊，问尽邻家转疑惑。转疑惑，不较多，为君吟作司空歌。宫商角徵任吹唱，角徵宫商争奈何。",
            "comment": ""
        },
        {
            "title": "读庄子一受其成形不忘以待尽",
            "content": "人生悉如此，谁悟此中玄。白日无私照，青山任意眠。松风来不断，泉石自相便。路出千峰上，云归竹径边。",
            "comment": ""
        },
        {
            "title": "偈二首",
            "content": "柴鸣竹爆惊人耳，大洋海底红尘起。家犬声狞夜不休，陆地行船三万里。坚牢地神笑呵呵，须弥山王眼觑鼻。把手东行却向西，南山声应北山里。千手大悲开眼看，无量慈悲是谁底。",
            "comment": ""
        },
        {
            "title": "颂古二首",
            "content": "浪静风恬正好看，秋江澄澈碧天宽。渔人竞把丝轮掷，不见冰轮蘸水寒。",
            "comment": ""
        }
    ]
}