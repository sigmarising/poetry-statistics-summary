{
    "dynasty": "宋",
    "author": "秘仲威",
    "poems": [
        {
            "title": "游洞霄宫",
            "content": "洞霄之名天下闻，洞霄之职宰辅分。闻名姓往未识面，寄禄于此徒纷纷。身到仙关不如我，九虎迎门开□锁。六洞高人接笑谈，三泉隐客通香火。风来万壑嘶松杉，水绕百折鸣嵌岩。门前俗客自敛迹，不待立柱名隔凡。群仙挽衣留我住，因一相逢忽相语。双径秋风已扫尘，奚为后我同归去。",
            "comment": ""
        },
        {
            "title": "大涤洞天留题二首",
            "content": "紫府清都不可梯，何年宫阙下迁移。飞来殿阁风雷架，逼近岩崖日月驰。境静固宜真圣宅，地灵唯许列仙知。想应留錀更相授，以待虚皇驾幸时。",
            "comment": ""
        },
        {
            "title": "大涤洞天留题二首",
            "content": "我行不识洞霄门，但怪东来见紫氛。玉帝衮衣明日月，仙官剑履会风云。箬根也有灵丹助，芝草畴非协气薰。亦恐弥明寓兹境，傥同尊酒细论文。",
            "comment": ""
        }
    ]
}