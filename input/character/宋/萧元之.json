{
    "dynasty": "宋",
    "author": "萧元之",
    "poems": [
        {
            "title": "行子",
            "content": "行子家何处，征帆楚岸开。沧江还几曲，白鸟忽双来。别酒寒冲醒，轻舟浪打回。孤怀正牢落，更听暮猿哀。",
            "comment": ""
        },
        {
            "title": "送郡守张宗丞",
            "content": "淮汉秋风起，边声不可听。九重选良牧，内地著郎星。土沃桑麻长，城荒草树青。民居多近水，一一是江亭。",
            "comment": ""
        },
        {
            "title": "还西里所居",
            "content": "长恐山林计未成，可能俯仰羡以卿。鹤闲不受云拘束，梅冷惟堪雪主盟。",
            "comment": ""
        },
        {
            "title": "塞马歌答杨侍郎",
            "content": "侍郎赠我六尺騟，矫矫龙性天骨殊。四蹄铁立目电闪，此其壮志畏长驱。牵来细观问厮养，何物有此权奇状。为言此是古孙龙，往往得之沙塞上。森张雾鬣{左石右畏}礌鬃，萧稍骏尾摇朔风。冰河蹙裂蹄甲锐，竹批两耳双方瞳。向时淮西屡战胜，曾驮猛士敲金镫。帐前欲得不敢言，空悬宝珠光照乘。我有百发落雁鈚，前年引满射赤眉。功成万死不见赏，归骑驴子吟楚词。浮沈不作飞腾梦，感公赠我意勤重。旋蒙臯比作鞍鞯，更染青丝结韁鞚。祗今中原狐兔鸣，黄沙莽莽白骨腥。愿公急起扫欃枪，百万勋业一旦成。我当乘此载前旌，男儿报义要轻生。",
            "comment": ""
        },
        {
            "title": "送季庸奉祠归里",
            "content": "昭代昌文化，无人叹陆沈。诸公自才杰，吾道正山林。紫盖三年绿，沧波万里心。长安岂无路，尘起汙瑶簪。",
            "comment": ""
        },
        {
            "title": "水龙吟",
            "content": "人生何必求名，身闲便是名高处。卧云衣袂，何因自染，修涂尘土。世路羊肠，人情狙赋，翻云覆雨。把从前旧梦，倚阑重省，休更错、添笺注。况是吾庐江上，也抵得、封侯千户。高眠闲听，邻舟渔唱，倚阑农语。休望当年，溪边俱载，隆中三顾。怕群鸥微觉，见人欲起，背人飞去。",
            "comment": ""
        },
        {
            "title": "别赵李曹",
            "content": "莲幕皆佳士，如君淡素何。圄空公事少，官满荐书多。忧国关丰歉，筹边定战和。艰难别知己，吾道欲沧波。",
            "comment": ""
        },
        {
            "title": "还西里所居",
            "content": "北阙无书休悔出，东皋有秫可归耕。镜容渐改惊非昔，犹喜傍人唤后生。",
            "comment": ""
        },
        {
            "title": "闻德音入蜀",
            "content": "蜀山万里外，圣主得遥闻。归使愁无路，遗黎泣见君。千年文物郡，百战虎狼群。才退惭司马，无因写檄文。",
            "comment": ""
        },
        {
            "title": "渡江云",
            "content": "流苏垂翠幰，高低一色，红紫等泥沙。香山居士老，柳枝桃叶，飞梗属谁家。好音过耳，任啼鸟、怨入芳华。心情懒，笔床吟卷，醉墨戏翻鸦。堪嗟。雕弓快马，敕勒追踪，向夕阳坡下。休更忆，青丝络辔，红袖裁纱。司空见惯浑如梦。笑几回、索苇吹葭。山中乐，从渠恣赏莺花。",
            "comment": ""
        },
        {
            "title": "立春日大雪作代简招友",
            "content": "山意久辞腊，林根冻未消。清尊如有待，白发正无聊。岁去梅花在，春初柳絮飘。同吟二三子，折简可能招。",
            "comment": ""
        },
        {
            "title": "菩萨蛮",
            "content": "断红流水香难觅。行云一去无踪迹。杨柳漫遮阑。闲愁付远山。玉筝弹未了。倚柱人空老。青子摘来酸。酸心有几般。",
            "comment": ""
        },
        {
            "title": "清明省扫归舟陆相半",
            "content": "一径险仍修，沿溪去未休。薛萝春暗树，杨柳暮遮楼。荡桨渔舟驶，寒钟僧寺幽。倚篷赊濁酒，犹可洗诗愁。",
            "comment": ""
        },
        {
            "title": "西山道中",
            "content": "省得离家日，秋风吹我衣。客吟诗句赠，儿问几时归。独宿孤村馆，长怀旧竹扉。羁愁不堪触，山雨暗斜晖。",
            "comment": ""
        },
        {
            "title": "南浦泊舟",
            "content": "重来江阁俯沧流，一带西山万古愁。渔叟不知来客意，径移船过北沙头。",
            "comment": ""
        },
        {
            "title": "伤卢长史居",
            "content": "昔年传得文标集，每对青灯一起予。偶访袁人寻古事，旧时居处已民居。",
            "comment": ""
        },
        {
            "title": "送郡守张宗丞",
            "content": "泪落乡邦事，民痍久未瘳。官收随亩券，人上运粮舟。寇起征方急，年饥糴未休。更闻来取楮，何以应需求。",
            "comment": ""
        },
        {
            "title": "偶成",
            "content": "少年鞍马疾如飞，卖尽儒衣买战衣。老去不知筋力减，夜阑犹梦解重围。",
            "comment": ""
        },
        {
            "title": "偶成",
            "content": "抛却沧江事远游，独携弓剑上边头。群胡忽遁阴山北，欲渡河冰不自由。",
            "comment": ""
        },
        {
            "title": "送郡守张宗丞",
            "content": "本是诗书种，躬耕寂寞滨。倾家市鞍马，捐命犯风尘。幕府差功级，京华困旅贫。不如归去好，依旧号诗人。",
            "comment": ""
        },
        {
            "title": "别赵李曹",
            "content": "相别日虽浅，相期意独深。那知成远别，何以慰孤吟。旅雁芦花浦，啼猿枫树林。明朝应此念，把酒亦愁心。",
            "comment": ""
        }
    ]
}