{
    "dynasty": "宋",
    "author": "蔡肇",
    "poems": [
        {
            "title": "送王左丞五绝",
            "content": "岁晏风落木，野阴水增波。斋舲如傅翼，一举君谓何。",
            "comment": ""
        },
        {
            "title": "和慎思诗呈同院诸公",
            "content": "客去衣裳嫩，更长灯烛光。随身一书笈，貯腹万雕梁。梦旧传青馆，封须拜皁囊。羽翰从此正，天步赤霄长。",
            "comment": ""
        },
        {
            "title": "题申王画马图",
            "content": "天宝诸王爱名马，千金争致华轩下。当时不独玉花骢，飞电流云绝潇洒。两方岐薛宁与申，凭陵内厩多清新。肉騌汗血尽龙种，紫袍玉带真天人。骊山射猎包原隰，御前急诏穿围入。扬鞭一蹙破霜蹄，万骑如风不能入。雁飞兔走惊弦开，翠华按辔从天回。五家锦绣遍山谷，百里舄珥遗尘埃。青骡蜀栈西超忽，高准浓蛾散荆棘。苜蓿连山鸟自飞，五陵佳气春萧瑟。",
            "comment": ""
        },
        {
            "title": "登城见古陵墓",
            "content": "诸豪衰季此并吞，形势当时苦未论。不见江山开北户，竟随玉驾走中原。雄心尚记苍崖石，战血今消折戟痕。枯冢至今余拱木，夹城风雨有孤魂。",
            "comment": ""
        },
        {
            "title": "和慎思未试即事杂书率用秋日同文馆为首句",
            "content": "取士渔盐出，传经户牖开。惊涛帘外起，聚雨笔端来。人竞悬金鉴，书方贵玉杯。太平元有象，勿遣赋良媒。",
            "comment": ""
        },
        {
            "title": "和文潜欲知归期近",
            "content": "欲知归期近，朱墨复在手。出门岂无时，官事少邂逅。张公晚定交，千仞仰森秀。华堂耿青灯，夜半狮子吼。真龙服内闲，爽气凛群厩。新诗陈五鼎，斟酌皆可口。光华委行色，於我亦何有。缄藏不知报，刻画无盐丑。",
            "comment": ""
        },
        {
            "title": "和慎思秋日同文馆诗",
            "content": "清月看初满，黄花吐未齐。小山思隐桂，大谷忆佳梨。节物信可美，诗骚懒自题。长年谙独宿，听雨闭秋闺。",
            "comment": ""
        },
        {
            "title": "题画授李伯时",
            "content": "鸿雁归时水拍天，平岗老木尚依然。借君余地安渔艇，乞我寒东听雨眠。",
            "comment": ""
        },
        {
            "title": "句",
            "content": "莫嫌供给难酬客，只为湖山已自贤。",
            "comment": ""
        },
        {
            "title": "再和慎思府和少年真善事之句",
            "content": "百万防秋去，军容凛将闱。请排云鸟出，尽错犬羊妲。老息阴符读，慵便直裰衣。邓侯多衮兴，时命不予违。",
            "comment": ""
        },
        {
            "title": "张公洞",
            "content": "髯仙御气已超升，岩洞千秋冷不扃。若许残铅除白发，敢辞长鑱斸青冥。坛场岁为民祈福，蒿艾时因鬼乞灵。他日重来寻石髓。绛云深坐读黄庭。",
            "comment": ""
        },
        {
            "title": "至学省作",
            "content": "平生扰扰复胶胶，学省重来岁又交。骑马醉遭宫长骂，读书惭被学生嘲。何为眷恋米三斗，便可经营宅一茅。好买江干千个竹，待看烟雨长春梢。",
            "comment": ""
        },
        {
            "title": "次韵王产昭昆仲题京口新居",
            "content": "我昔京口居，屡为南山游。古寺满修竹，平田漫清流。四升崇邱望，培塿见五州。人生如艺田，要待岁晚收。内惧寡道力，眇然念前修。六合不为狭，五亩亦为谋。何妨傍城邑，心远地自悠。漕水应潮涨，堂下可遭周。叶落固有余，柿栗不外求。生理如此足，岂谢岩谷幽。奈何不勇决，一毫辄绊留。余性本拙戆，涉世易悔尤。微官如涕唾，容易思罢休。三龙亦驰骋，诗好意则不。",
            "comment": ""
        },
        {
            "title": "句",
            "content": "柳间黄鸟路，波底白头天。",
            "comment": ""
        },
        {
            "title": "送王左丞五绝",
            "content": "浮名渺吴会，耿耿千里淮。朔风吹高鸿，安得与人偕。",
            "comment": ""
        },
        {
            "title": "次韵上呈樗年主簿乡兄",
            "content": "君家晋陵我朱方，君家易知复叹忘。十年不见兰畹芳，青衫翩翩黄白郎。我游东南岁月长，江流汹涌山郁苍。烛龙东来尾鬣狂，鸟抓真人坐高堂。山中幡刹森戈枪，道场法嗣通衡羌。大道甚夷车御臧，独不进步谁资粮。脱身薄领行涧冈，青崖结茅云绕床。飘摇西堕梁宋旁，至今梦想犹高骧。矧复约子西城隍，瓦炉梵夹随行装。形骸土木神远扬，少狂豪气今则亡。剧谈软语志颇償，模写物象挥锦囊。樽前坐我烟霭乡，怜君駮踠未著行。侧身六合悲鹔鹴，即今文学可卜商。赤刀大训在西房，诏书兴贤利宾王。重闱共此烛灯光，肥羊细肋蟹著黄。茭蒲生白晚菘香，落月动影帘帷凉。夜如何其未卷觞，座间诗阵鹅鹳翔。卧旗蓄锐岂遽央，我坚孤垒何敢望。降幡欲挂月似霜，独君一扫可得章。滔滔笔力抵卞庄，两虎未捽终不忙。蜘蛛拂面归有祥，便看大榜挂北墙。南城西寺载肴浆，背城借一犹能张。",
            "comment": ""
        },
        {
            "title": "石排山渡行",
            "content": "中泠之西古石排，狂波悍浪何能摧。颠崖骨立不受土，草木坚瘦知谁栽。长蛇怒结花磥磈，苍隼饥啸寒毡毸。舟师雨汗渡洑水，捩舵失手遭旋雷。我行十月潮如落，百仞仡立青琼瑰。天吴白鲸隐映没，贝阙珠宫空洞开。沉沉窟宅閟奇鬼，赤衣驾马胡为哉。群珠可燬不可照，扶桑羡门归去来。",
            "comment": ""
        },
        {
            "title": "送钱齐玥倅苏州二首",
            "content": "洞庭飞雨打湘弦，燕寝凝香思渺然。四者难并知我老，七言俱赋为君妍。杂花绕径迎篮举，春鸟喧洲起画船。闻道山公方启事，重看一鹗在秋天。",
            "comment": ""
        },
        {
            "title": "句",
            "content": "原同籍堤辈，终老韩公门。",
            "comment": ""
        },
        {
            "title": "{上了下凵}亭山顶白龙穴",
            "content": "南山咚咚天作鼓，号召诸龙尽行雨。惟有秃角最先到，泼墨云中鳞鬣舞。",
            "comment": ""
        },
        {
            "title": "杭州次周大韵",
            "content": "湖边莲叶已田田，闻道花开胜去年。君不御兮应有恨，风其吹汝未应仙。韵词合继菑公作，郡守谁如白傅贤。却使诗翁閒著笔，滔滔长句涌言泉。",
            "comment": ""
        },
        {
            "title": "句",
            "content": "断蓬帆影天平入，夹镜波光水到流。",
            "comment": ""
        },
        {
            "title": "寒江捕鱼图",
            "content": "海门山头初日晴，西津渡口寒潮生。沙痕暗长岛屿没，但见渔舟纵复横。江烟漠漠飞鸥鹭，着底寒鱼冷难捕。霜中渔父扣舷歌，明月芦花不知处。",
            "comment": ""
        },
        {
            "title": "和翟忠惠游焦山",
            "content": "吾闻海中之山名黛舆，公纮九野水所输。沙痕蕝石记千古，尧水滔天才一濡。西潴七泽并淮湖，南倾百粤包荆舒。孤根不畏波浪没，正气自有神明扶。火轮纔升水鹤唳，地籁所作江豘嘘。佳气郁郁崖不枯，华堂五丈安方裾。鱼山清梵吼螺呗，水师绝叫诃龟鱼。山灵护法踊车象，石叟衄敌峻隈隅。可怜蛮触战左右，始信妇姑勃空虚。大千共此华藏海，比邱无一鍼锋居。君诗文采炳於菟，我行稽留类贾胡。何时妙诗对竹榻，甭夜柏子燃铜炉。卓锥之地虽亦无，巡用更求无价珠。",
            "comment": ""
        },
        {
            "title": "和慎思秋日同文馆诗",
            "content": "万里夷王子，曾听若木鸡。泛舟沧海外，授馆国门西。琛币来重译，车书想旧题。苍梧弓剑冷，云雨泣芝泥。",
            "comment": ""
        },
        {
            "title": "吾庵",
            "content": "怜吾居处似东屯，草棘荒凉郭里村。明月有情先入户，青山无事独当门。未能种秫五十亩，且为栽桃二百根。不学灵云觅知解，花时相唤倒余尊。",
            "comment": ""
        },
        {
            "title": "杭州次周大韵",
            "content": "只占西湖不占田，六莲重到欲忘年。惭无佳句追和靖，聊取幽芳荐水仙。对面文章能发兴，脱身朝市已称贤。江边五月梅天雨，拎附齐舲过冷泉。",
            "comment": ""
        },
        {
            "title": "书静胜院壁留别父老",
            "content": "青山云半遮，惨淡有离色。溪水亦潺湲，呜咽当枕侧。男儿四方志，百年一行役。山水亦奚悲，我自本无得。父老拘我车，洒泪半凄测。使君虽自力，惭无理人术，举手谢父老，意厚难报塞。",
            "comment": ""
        },
        {
            "title": "京口即事和周开祖韵",
            "content": "模写山川画不如，送来我得卷还舒。废兴此郡多遗事，搜索因君得尽书。劫坏丹青无晋旧，地穷冈堑是秦余。试参故楮来真赏，定有能知近代欤。",
            "comment": ""
        },
        {
            "title": "寄题君山亭送吕天衢秀才",
            "content": "百川赴下流，江海互吞吐。回澜薄空日，老岸不立土。坡陀出巨石，鳌背启窗户。我来俯凝碧，万顷过微雨。南沙八十里，草林尽可数。风声玄冥开，松影翠蛟舞。昏昏鱼龙气，暝色失洲渚。林间古兰若，梵放杂鸣橹。不能挂长帆，破浪极幽睹。至今清夜梦，窈窕越修阻。喜君自兹来，浩浩见眉宇。馆置古城东，淡饭忘羁旅。连城虽自珍，历块谁为许。束书问东舟，了不挂一语。脱身少年场，清座参佛祖。冰颜未生髭，老气欲冠古。所得岂虚名，自是慰诸吕。南天正炎溽，归思亟飞羽。江鱼已钓肥，江酒尚酤煮。访子昔游地，耿耿月沉浦。席龙望东南，浮云渺吴楚。",
            "comment": ""
        },
        {
            "title": "题李世南画扇",
            "content": "野水潺潺平落涧，秋风瑟瑟细吹林。逢人抱瓮知村近，隔坞闻钟觉寺深。",
            "comment": ""
        },
        {
            "title": "和慎思未试即事杂书率用秋日同文馆为首句",
            "content": "物色清秋逼，官曹静夜长。华星披夕霭，皎露洗空凉。律细诗鸡继，禅心梦易忘。依稀贪佛日，香火宿诸方。",
            "comment": ""
        },
        {
            "title": "题三茅风雨图",
            "content": "笔间云气生毫末，纸上松声听有无。收得三茅风雨样，高堂六月是冰壶。",
            "comment": ""
        },
        {
            "title": "彭群宜上新开轩",
            "content": "老至登临兴未穷，扁舟几欲拭秋风。能开胜地留连我，只在高人指雇中。暮霭先昏瓜步港，寒潮犹打蒜山宫。请君剩汲中泠水，客至何妨酒屡空。",
            "comment": ""
        },
        {
            "title": "慎思说家山之胜用其语得诗",
            "content": "江清石磊磊，野旷竹修修。此地有茅屋，我行寻白鸥。分留须物色，来往更风流。相对黄尘梦，诗成拥鼻讴。",
            "comment": ""
        },
        {
            "title": "北固山",
            "content": "一径杉松驻晚烟，渐看台影入云间。江拖缟带萦危堞，地注青螺出远山。当日英雄无复见，此时箫鼓有谁閒。我来应被藤萝笑，尘满衣冠盍厚颜。",
            "comment": ""
        },
        {
            "title": "送洞元法师归茅山三首",
            "content": "一庵畴昔共嵚崯，古木垂阻岁月深。恐是三生房次律，要随藤杖去重寻。",
            "comment": ""
        },
        {
            "title": "游善权洞",
            "content": "阴风漠漠护崔嵬，激涧修篁翠壑开。何处人天尽回向，于今龙象亦堪哀。常星晓挂层台冷，陨石宵飞夏屋摧。岩尸彭铿聊戏击，山中日月有奔雷。相鲜金碧照崔嵬，殿阁园林迤逦开。留恋白云禅客少，寂寥青嶂晓猿哀。山川胜处天然巧，景象穷时石也摧。靖节远公如可作，不应莲社愧刘雷。",
            "comment": ""
        },
        {
            "title": "从孙元忠乞猫",
            "content": "厨廪空虚鼠亦饥，终宵咬啮近秋帷。腐儒生计惟黄卷，乞取衔蝉与获持。",
            "comment": ""
        },
        {
            "title": "杭州次周大韵",
            "content": "使君诗句益超然，文阵收工是昔年。本是东南遗爱守，聊从岩谷甚臞仙。莫嫌供给难留客，只为湖山已自贤。好请东封西狩颂，老来词格似甘泉。",
            "comment": ""
        },
        {
            "title": "和慎思同舍问及故山景物用钟字韵诗以答",
            "content": "白鹿真人欻御风，青杉手种大如钟。还丹未化神应获，道骨相期子合逢。万里且看腾踏去，一樽聊喜笑言从。攒峰列壑休南望，晓榻秋阴分外浓。",
            "comment": ""
        },
        {
            "title": "和慎思与文潜无咎对榻夜话达旦",
            "content": "穷秋天气少晴明，雨叶风窗夜夜声。应为幽人听未足，不教骢马出重城。",
            "comment": ""
        },
        {
            "title": "句",
            "content": "城中十月雨蒙蒙，遥看句骊半山雪。",
            "comment": ""
        },
        {
            "title": "和慎思秋日同文馆诗",
            "content": "阒寂同文馆，秋英绽欲齐。禅庖分白乳，仙果破青梨。琴理将忘曲，诗探未赋题。清懽在文史，谁复梦重闺。",
            "comment": ""
        },
        {
            "title": "和慎思未试即事杂书率用秋日同文馆为首句",
            "content": "翳翳云生树，翻翻风动闱。高秋忽如此，吾党苦思归。极目愁关塞，侵寒寄褚衣。少狂真喜事，回首壮心违。",
            "comment": ""
        },
        {
            "title": "登多景楼",
            "content": "卧病江边一钓舟，江光晚色净淹留。山蟠京岘城随仄，水合中泠海共浮。席有笙萧吹井陌，斋余钟梵到林邱。道人说合龙天出，未暇燃犀照九幽。",
            "comment": ""
        },
        {
            "title": "和文潜初伏大雨戏呈无咎",
            "content": "城中鼎食排翠釜，羊胛驼峰贱如土。青衫学士家故贫，斗米束薪炊湿雨。纵横图史照屋壁，呫嗫诗骚从稚乳。省中无事骑马归，雨声一洗茅檐苦。急呼南巷同舍郎，听我临风有凉语。且贪青简事文章，未有黄金买歌舞。往来诗卷牛腰许，太羹玄酒并在户。吾诗老涩邀使前，政坐可口收艰俎。",
            "comment": ""
        },
        {
            "title": "送洞元法师归茅山三首",
            "content": "崇宁新阁连云起，天篆浮空宝气飞。帝遣群龙常获守，池潭风雨夜深归。",
            "comment": ""
        },
        {
            "title": "题李伯照夜白马图",
            "content": "天上房星不下来，连山刍粟饱驽骀。龙姿逸驾飞腾尽，赖尔毫端力拘回。",
            "comment": ""
        },
        {
            "title": "得奇石於岘山",
            "content": "州城西南五里间，如渡巩洛趋秦川。土囊行尽跨山脊，云涛万顷江掀天。江南六月黄埃起，岭上行人多蝎死。车声踟躇正烦冤，石缝甘寒冽清泚。兹山蟠伏信有灵，穷幽访远恨未能。山农告异指南麓，夜有虹气如长绳。朝携长鑱剃草棘，应手铿然逢钜石。深藏疑有仙鬼护，完好不受沙土蚀。十夫募工挽使前，举身汹汹争相传。置园辉泽被草木，隅坐咫尺生云烟。自笑年来有师癖，摩挲剔濯穷朝夕。嵌形空洞出包藏，玉质青温相灵璧。沙痕洗尽圭角光，卷崖透壑通中旁。缕分浅黛泫微雨，翠剥苍藓晞朝昍。我昔扁舟临古汴，千金价市搜寻遍。兰皋西鏁靳家园。方丈瀛洲眼中见。君不闻米家砚山入禁中，蕞尔卷石谁为容。乃知此亦有显晦，万事默默由天公。",
            "comment": ""
        },
        {
            "title": "张公洞",
            "content": "髯仙御气款雷扉，洞户千秋敞翠微。寓马至今来秘祝，刍灵聊复借余威。石房故剑龙随势，空灶残丹鼠辄飞。欲炼刀圭留齿发，山头白鹤几时归。",
            "comment": ""
        },
        {
            "title": "上呈子方乡丈",
            "content": "西方残敌鱼游釜，往岁天兵收境土。军行旱海口生烟，沙井无泉天不雨。将军意气吞八荒，欲入凉州倾马乳。坚城不下河未冰，幕中稍觉从军苦。曹侯献计取东关，帐下选锋同此语。归来塞色侵鬓毛，联翩始阅交衢舞。不学行间妄校尉，尽斩孙歆封万户。人生富贵有危机，彘肩不原加雕俎。",
            "comment": ""
        },
        {
            "title": "和慎思秋日同文馆诗",
            "content": "匝合青云幕，纵横白羽场。谁矜率尔对，吾念斐然章。名淡隃糜榜，衣飘月窟香。春风马路疾，鞭帽散平康。",
            "comment": ""
        },
        {
            "title": "烟江叠障图",
            "content": "瓜州东望西津山，山平水阔生寒烟。海门日出江雾破，沿江山色寒苍然。五州京岘穹隆隐辚尚不见，况乃鹿跑马迹点滴之微泉。中泠之南古浮玉，钟鼓下震蛟龙川。楼台明灭彩翠合，海市仙山当目前。兴来赤脚踏鳌背，挥弄白日摩青天。原松芊芊雪欲尽，野气郁郁春逾妍。三更潮生月西落，寒金万斛流琼田。江山佳处心自省，画图忽见犹当年。有如远作美人别，耿耿独记长眉娟。双瓶买鱼晚渡立，孤篷听雨春滩眠。翰林东坡知此乐，至今舟上渔子谈苏仙。玉堂椽蜡照清夜，苇间幽梦来延缘。山川信羡归未得，送行看尽且作公子思归篇。",
            "comment": ""
        },
        {
            "title": "游浮玉三首",
            "content": "百川日夜赴清浔，此地朝宗见本心。苍鹘养雏归绝壁，老蛟伏卵护寒金。江昏潭火何从起，岁旱豪牛或可沉。谁把孤根掷天外，免令游客费闲吟。",
            "comment": ""
        },
        {
            "title": "句",
            "content": "三峡桥边春见雪，落星寺里暮闻钟。",
            "comment": ""
        },
        {
            "title": "送朱行中守润",
            "content": "东南闻诏想风流，竹马津亭待去舟。夹案曾为新右史，分符仍是古诸侯。大江注海吞三岛，高阁临城览五州。笔力自能回造化，鹤林神女谩来游。",
            "comment": ""
        },
        {
            "title": "再答文潜",
            "content": "羌兵昔出皋兰路，欲铲新城无聚土。烟烽照夜气如霞，铁马连群歕成雨。东西两关同日破，股掌婴儿绝哺乳。鼓声十日拔帐归，至今犹说防城苦。当时诸将无奇策，不敢弯弓向胡语。橐驼西来金帛去，孽狐小鼠犹跳舞。王师八月尽防秋，惴惴军兴恐编户。腐儒不用辄忧边，庙堂有人制尊俎。",
            "comment": ""
        },
        {
            "title": "寄京口新居",
            "content": "橘圃青黄星照屋，竹林修辣槊搀云。千头固不羡汝食，一日可能无此君。为结茅斋依法露，欲携藤簟洗余醺。要来静处回光座，阅世真如过目蚊。",
            "comment": ""
        },
        {
            "title": "汎舟横塘遇雨",
            "content": "平野风烟入梦思，殷勤作画更题诗。扁舟卧听横塘雨，恰遇江南归雁时。",
            "comment": ""
        },
        {
            "title": "和慎思秋日同文馆诗",
            "content": "秸卵因时化，如何赴越鸡。逸群来冀北，屏气入淮西。盛事兼三物，浮辞斥百题。慎须精藻鉴，宠辱异云泥。",
            "comment": ""
        },
        {
            "title": "赠王子飞之高丽",
            "content": "闻君秉笔赋鸡林，海怪山奇人购寻。莫纪大宛多善马，却令天子便甘心。",
            "comment": ""
        },
        {
            "title": "送钱齐玥倅苏州二首",
            "content": "一尉东南屈指中，雍容车骑旧儿童。郎君扇枕家中晚，侍史焚香省户空。十里浮梁晴卧蝀，一江春水净磨铜。三年官满东吴去，为具扁舟破浪风。",
            "comment": ""
        },
        {
            "title": "游浮玉三首",
            "content": "曾访山中支遁林，厌闻钟鼓日钦钦。百川赴海通三岛，万籁逢秋共一音。折戟战痕谁共吊，浮杯足迹杳难寻。鱼峰梵呗随曹植，试听云閒鸾凤吟。",
            "comment": ""
        },
        {
            "title": "小诗戏无咎",
            "content": "吴山楚水未忘怀，暮雨朝云恨已乖。纵免摩伽能毁戒，未妨泽室会千斋。",
            "comment": ""
        },
        {
            "title": "句",
            "content": "叠嶂巧分丁字水，腊梅迟见二年花。",
            "comment": ""
        },
        {
            "title": "大港即事次韵",
            "content": "村落家家有酒沽，黄童白叟醉相扶。恨无韩滉丹青手，更作丰年几幅图。",
            "comment": ""
        },
        {
            "title": "和慎思诗呈同院诸公",
            "content": "图书从所好，英俊此焉依。奎壁重开照，琳琅尽得归。地严宫漏转，门掩吏人稀。子有诗三首，西江咀宝玑。",
            "comment": ""
        },
        {
            "title": "和慎思重九考罢试卷书呈同院诸公",
            "content": "清秋官舍酒瓶空，满袖黄花情所钟。忽得数篇吟可老，绝知开口笑难逢。浮舟有底不归去，戏马犹能限莫从。江上鲈鱼三尺许，西风欹枕梦魂浓。",
            "comment": ""
        },
        {
            "title": "句",
            "content": "先生万古名何用，博士三年冗不治。",
            "comment": ""
        },
        {
            "title": "游浮玉三首",
            "content": "中{氵灵}南畔大丛林，龙象初排四众钦。一月遍收银色界，两山相击海潮音。安心已竟元无法，举意全抛莫浪寻。且使后来谁措手，乐天赢得掉头吟。",
            "comment": ""
        },
        {
            "title": "登焦山二首",
            "content": "野旷天平入，潮生海倒流。帆余闽峤色，雁带玉关秋。斋近鸟鸢集，渔残纲罟收。虽云是吾土，兹日始能游。",
            "comment": ""
        },
        {
            "title": "江州",
            "content": "浔阳江上陶彭泽，五株杨柳青山宅。元和之中白司马，送客江头明月下。当时尽作庐山客，林下题诗石上眠。",
            "comment": ""
        },
        {
            "title": "除夜宿垂虹亭",
            "content": "东南胜概未忘情，老去扁舟复此行。小邑岁除无市井，下田水落见农耕。雪消西岭层棱出，春到重湖鳞甲生。桥下霜蛟贪睡美，为槌千鼓作雷声。",
            "comment": ""
        },
        {
            "title": "大港即事次韵",
            "content": "野草追随岸接篱，紫荆门巷日平西。自言今岁春耕早，腊雪消来水一犁。",
            "comment": ""
        },
        {
            "title": "和无咎奉答文潜戏赠",
            "content": "郑子词锋鲁孟劳，刜钟剸玉尽铅刀。风流陶谢枝梧困，击节期君仆命骚。",
            "comment": ""
        },
        {
            "title": "雨中游西庵",
            "content": "夹岸鸣钟早渡回，冥冥江色未全开。西庵要看千峰碧，更有江南半月梅。",
            "comment": ""
        },
        {
            "title": "过邢惇夫墓下作",
            "content": "人物於今叹渺然，孤坟宿草已生烟。日暮行人道傍会，应逢年少与谈玄。",
            "comment": ""
        },
        {
            "title": "次韵上文潜丈",
            "content": "张侯胸中包覆釜，百里奔流无寸土。玄蛟白鼍有时作，一洗乾坤三日雨。诗雄变怪有如引，震动犹能止啼乳。已倾太白酒船空，更压少陵饭山苦。昨朝东门同拜勅，玉齿犹残道中语。闭门十日无一事，坐对空庭秋叶舞。何时御史出霜台，便假前驺辞棘户。城南邀我倒余尊，紫栗黄橙已登俎。",
            "comment": ""
        },
        {
            "title": "次韵慎思贻无咎文潜诵诗",
            "content": "卧听高斋落叶风，清诗交咏想晨钟。故人厚意论千载，正始遗音仅一逢。胶漆初期在俄顷，云龙莫恨不相从。芸房深锁秋香冷，郁郁葱葱佳气浓。",
            "comment": ""
        },
        {
            "title": "送王左丞五绝",
            "content": "德星行斗牛，人物东西夥。太史告占书，发春朝玉座。",
            "comment": ""
        },
        {
            "title": "立春日焦留宿",
            "content": "岁为兹山一再登，渡头飞阁独相凭。云生江海交流处，人在松萝最上层。残雪既能留野客，春风先与报山僧。凭谁邀上东岩宿，更约花时命杖藤。",
            "comment": ""
        },
        {
            "title": "和慎思初入试院",
            "content": "午门錀入断人行，禁漏稀微出迩英。齐拜勅书期老仗，并驱驺御出西城。諠哗灯火看如梦，关锁官曹只寄声。聊付能诗破覉旅，诗成冉冉又还生。",
            "comment": ""
        },
        {
            "title": "送洞元法师归茅山三首",
            "content": "绛节飘飘下紫清，更参隐诀制颓龄。若逢方丈庞眉叟，来爱囊中赤甲经。",
            "comment": ""
        },
        {
            "title": "题天申宫",
            "content": "胜迹传来不记年，昔闻曾驻汉神仙。赤乌方喜灵坛建，白马俄惊梵宇迁。观额自唐因记定，宫碑至宋有眠镌。江南福地虽云众，第一无过此洞天。",
            "comment": ""
        },
        {
            "title": "和慎思秋日同文馆诗",
            "content": "明时勤选擢，间设誉髦场。该学添三传，微能及九章。静无桃叶唱，清有菊花香。解我幽忧病，惟应赖杜康。",
            "comment": ""
        },
        {
            "title": "家弟别试预荐时蒙慎思学士赠诗致庆感荷不已",
            "content": "我家书册代耕农，尚祝瓯窭亩一钟。再筑金台端不昧，高悬水镜亦难逢。亲闱动喜欣欣色，士论推公趯趯从。好在黄花归荐寿，秋堂欢笑变春浓。",
            "comment": "【注释】【原题】：家弟别试预荐时蒙慎思学士赠诗致庆感荷不已次韵酬谢"
        },
        {
            "title": "用俎字韵呈樗年",
            "content": "堕灶一言能破釜，魔界扫空成佛土。钟山道场天所开，万壑千岩没华雨。白衣居士演真谛，江汉滔滔流去乳。自从玉髻飞上天，妙缘谁救诸有苦。我昔南行入定林，水鸟松风能妙语。六时天乐采云飞，百丈寒江翠绡舞。此地知君曾著力，雷作弹指开蛰户。空山蕙帐盍思归，秋末晚菘行可俎。",
            "comment": ""
        },
        {
            "title": "冬日游甘露寺",
            "content": "漕河胶舟水流咽，水关著键行者歇。大江伏槎卧长剑，万顷湿银寒不结。蓬莱诸仙亦避寒，海门冥冥冻欲坼。朔风吹晚雁叫空，蓬巷松杉崖石裂。道人丈室最高处，地炉蒲团稳坐热。我来乘閒不问道，方床相对无言说。",
            "comment": ""
        },
        {
            "title": "送王左丞五绝",
            "content": "江左名父子，风流适兹还。而宗有胜韵，觉在正始间。",
            "comment": ""
        },
        {
            "title": "题朱之纯谷阳园",
            "content": "陆机异时宅，故物无复迹。悠悠谷水阳，野水凄余碧。我观豪士赋，文字岂不白。一为功名误，末路真可惜。至今赐雨夜，哀鹤鸣不息。千秋得吾人，净眼照阡陌。结茅风烟际，一悟世网窄。古今一丘貉，贵贱百年客。闭门橙橘香，隐几冰冻释。我惭升斗禄，矫首望八极。人生劳佚间，此殆天所檄。鹏翔赤霄动，鲸喷碧海坼。为尔具扁舟，送此齿发迫。",
            "comment": ""
        },
        {
            "title": "和慎思诗呈同院后至诸公",
            "content": "文书汗牛马，栋宇切照回。剸玉君曾试，吹竽我亦来。鉴精真有赖，诗妙不容陪。只忆归山去，霜畦斸芋魁。",
            "comment": ""
        },
        {
            "title": "送王左丞五绝",
            "content": "三坚真得象，九师遂亡羊。寥寥千载余，焕发天地藏。",
            "comment": ""
        },
        {
            "title": "甘露寺遭火",
            "content": "聚墨魔宫殿，毗岚色界天。劫灰迷狠石，铅水泫铜仙。扁榜无佳句，华榱有胜缘。大江春正碧，白昼岛夷船。",
            "comment": ""
        },
        {
            "title": "登焦山二首",
            "content": "早鞍沾宿霭，夕楫漾晴晖。岁稔登新谷，山寒御夹衣。幽威广殿角，高遁故庵扉。稍悔鱼竿手，频年事鞅鞿。",
            "comment": ""
        },
        {
            "title": "江浒按舟师",
            "content": "江头新晴好天气，江上儿郎权船戏。掉船往来西复东，画桡掠水如飞鸿。清晨太尉自领客，荡漾幕帟翻春风。欲标不但与民乐，约束部曲藏军容。只今浔阳贼围绕，天子耀兵未诛讨。渠侬幸自惯水战，驾水楼船救江表。朝廷逡巡领诏书，太尉不日归西枢。试问兵钤元节制，藉留岁月还何如。",
            "comment": ""
        },
        {
            "title": "和慎思漫兴成章屡蒙子宠和更辱赠句辄用奉酬",
            "content": "曹公长剑一杯酒，郑子孤云万里心。神骏莫辞观马厩，深沉久合寄书林。礼闱联事几三月，词客悲秋共一音。独有何郎诗思苦，空阶点滴伴清吟。",
            "comment": ""
        },
        {
            "title": "送蔡骃守天台",
            "content": "天召四万八千丈，玉京五城十二楼。欲乘西风跨独鹤，直渡南斗骑牵牛。麻姑长爪快搔背，巢父投竿应掉头。广文物色分留在，二妙龙诗肯罢休。",
            "comment": ""
        },
        {
            "title": "敬用无咎学士年兄长韵上呈子方太仆",
            "content": "两河郡县沦西方，西人思汉今未忘。果园芜没白草芳，旃裘戏马谁家郎。车箱峡口涧谷长，旄头倒挂回穹苍。王师西出讨獝狂，六花簇垒来堂堂。前锋锐头臂两枪，伏奸谨索收生羌。天声隐辚摇姑臧，奇兵缭背断馈粮。决河有声如坏冈，城头击钟声殷床。万甲几欲漂无旁，虽有伉健谁腾骧。一夫不敢陵彼隍，马首欲东促归装。缄胸有策须眉扬，归来恍恍若有亡。劬劳累日何由償，战鞍挂屋寻书囊。目随飞鸿思帝乡，彭城老将官横行。幕中市骏收鹔鹴，射堂两部奏清商。应弦破镝如蜂房，谈笑斥土覉名王。画图遣奏朝明光，诏书留典真乘黄。锦鞯玉勒春风香，平池老柳高云凉。神骏在目豪吟觞，跨下蹀躞惊凫翔。皇居九衢天中央，我时项背聊相望。西城九月天陨霜，夜谈关塞评文章。微言窃比惠与庄，和诗脱笔觉我忙。祝君韬养寿且祥，功名有来成堵墙。勿忧寒暑败肉浆，韔弓箙矢用则张。",
            "comment": ""
        },
        {
            "title": "望海楼",
            "content": "城晓通霜白，楼晴映雾残。玉螭取喷薄，铁凤舞高寒。议敢分丹鼍，时能御马鞍。腐儒江海意，菱芡得加餐。",
            "comment": ""
        },
        {
            "title": "次韵周开祖九日登金山",
            "content": "恨不从公此日游，凭陵天堑权黄头。江回巨浸吞三岛，云破危栏览数州。故事能追彭泽亮，清谈思对漆园周。黄花白酒鲈鱼晚，别有江南一段秋。",
            "comment": ""
        },
        {
            "title": "和慎思诗呈同院诸公",
            "content": "诸彦联翩入，斯文迤逦回。滔滔引溟涨，烂烂缭岩隈。此地身拘窘，他时心往来。倡酬真有味，雇我独非才。",
            "comment": ""
        },
        {
            "title": "和慎思寄次张弟",
            "content": "南山千亩龙蛇窟，半夜春雷起屈盘。欲钓六鳌沧海去，为留春笋作长竿。",
            "comment": ""
        },
        {
            "title": "句",
            "content": "城响涛头入，江昏雨脚斜。",
            "comment": ""
        }
    ]
}