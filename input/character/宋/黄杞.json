{
    "dynasty": "宋",
    "author": "黄杞",
    "poems": [
        {
            "title": "为彭蠡湖",
            "content": "客子扁舟故里还，烟收雨霁出芦湾。浮天浴日重湖水，镇浪回风四望山。远树离离飞鸟外，征帆点点断云间。渔翁活计一篷底，爱汝白鸥相似闲。",
            "comment": ""
        },
        {
            "title": "题檐蔔",
            "content": "春花狼藉馀，六出浄烦热。衲衣凝夜禅，香散深林月。",
            "comment": ""
        },
        {
            "title": "梅",
            "content": "略彴低横露浅滩，瘦筇独立月华残。一枝拂掠浑如旧，思入清江烟水寒。",
            "comment": ""
        },
        {
            "title": "水泛及门用老杜江涨韵",
            "content": "雨声喧昼夜，不断汹檐流。篱落维孤艇，溪湖失旧洲。访君无去路，狎我有来鸥。涛浪相欺得，冲门鼓白头。",
            "comment": ""
        },
        {
            "title": "西园",
            "content": "何处西园好，楼雄说媚川。村环春色水，树带夕阳天。客促云间棹，渔吹浦外烟。且来穷燕赏，着句剩流传。",
            "comment": ""
        },
        {
            "title": "题水陆寺",
            "content": "殿楼边翠麓，窗户俯清湘。游客匆匆去，高僧白日长。",
            "comment": ""
        },
        {
            "title": "阮阁",
            "content": "阴阴松竹合，幽鸟傍人啼。一局枯棋罢，曦轮又欲西。",
            "comment": ""
        },
        {
            "title": "用洪宪韵自述",
            "content": "壮志摩云一剑闲，欲屠石堡斩楼兰。功名努力车登坂，岁月惊心水下滩。小小茆茨渔子舍，星星鬓发腐儒冠。高山流水无穷思，整顿瑶琴试一弹。",
            "comment": ""
        },
        {
            "title": "游招真观",
            "content": "溪旁老子宫，古松奋苍鬣。修迳烟霏深，中岩祠像设。崖头流云漫，千丈藤萝结。猿猱跃其间，手疑攀日月。人间诸想灭。文楸飞雹铿，朱弦浮磬彻。此山宇宙初，谁擘坤轴裂。六丁曾一戏，万古留洞穴。仙翁昔此栖，还丹成白雪。佩环升倒景，遗台犹岌嶪。菊秋风日佳，归艎双桨歇。便欲茆三间。",
            "comment": ""
        },
        {
            "title": "暮春闻张思顺归期",
            "content": "小园寂寞锁青春，桃李留花待主人。青子已团浓绿底，归艎犹未到溪滨。",
            "comment": ""
        }
    ]
}