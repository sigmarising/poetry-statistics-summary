{
    "dynasty": "宋",
    "author": "顾逢",
    "poems": [
        {
            "title": "寄张山居隐君",
            "content": "卖卜山中去，逃名竟不闻。始终全一节，今古少如君。拨火烧黄叶，枕书眠白云。恨无薇可采，只食水中芹。",
            "comment": ""
        },
        {
            "title": "不买花",
            "content": "清似咸平处士家，案头诗卷是生涯。胆瓶莫讶无花插，过了梅花不买花。",
            "comment": ""
        },
        {
            "title": "题徐容斋先生爱兰轩",
            "content": "入得善人室，尘凡一洗空。三闾心上事，九畹国香中。坐对清幽地，时来旎□风。纷纷桃与李，不与此花同。",
            "comment": ""
        },
        {
            "title": "芳所堂赏桂杨顺斋酒边赋",
            "content": "秋风芳所地，把酒又重来。种有仙凡异，花分早晚开。满簪乌帽去，如入月宫回。莫说郄诜事，功名念已灰。",
            "comment": ""
        },
        {
            "title": "徐容斋庭下竹",
            "content": "碧玉黄金竹，求来此种难。数竿真可爱，几度共相看。月影画半幅，风声雨一般。岁寒心不改，日日报平安。",
            "comment": ""
        },
        {
            "title": "寓拥叶精舍",
            "content": "禅房静掩扃，长日勘传灯。身健高飞鹤，心空入定僧。炭烟生湿瘿，檐水滴晴冰。从此无依恋，相随只瘦藤。",
            "comment": ""
        },
        {
            "title": "秋夜宿山寺",
            "content": "静夜留山寺，清谈对老庞。树声如有雨，秋气欲无窗。檐马随风走，楼钟带月撞。何人呼渡急，隔水吠村厖。",
            "comment": ""
        },
        {
            "title": "杂兴",
            "content": "异乡飘泊暂归来，独上芜城望一回。三十年前人已往，楼台不是旧楼台。",
            "comment": ""
        },
        {
            "title": "赠吴门造笺",
            "content": "剡藤光泽净无瑕，捣杵工夫自一家。安得张颠醉狂笔，此中飞走活龙蛇。",
            "comment": ""
        },
        {
            "title": "寄卢梅岩",
            "content": "梅边灯下别，又见石榴开。人入多番梦，书无一字来。背风花下落，冲雨燕双回。却忆中秋来，杯余醉讲台。",
            "comment": ""
        },
        {
            "title": "赠叶肖岩",
            "content": "笔底妙如神，传来面目真。便教知本相，不必问何人。一幅元非画，百年留此身。山林樵获者，只是旧衣巾。",
            "comment": ""
        },
        {
            "title": "雨楼即事",
            "content": "客久颜容改，羞开古镜奁。瘦添清骨相，老减白髭髯。云暗山无塔，楼空雨一帘。休官归去后，疏散似陶潜。",
            "comment": ""
        },
        {
            "title": "寄蒋自庵",
            "content": "破屋依萧寺，仅能容此身。无心长自笑，一语不言贫。议论思诸老，交游择好人。名门谁解识，帽破与衣鹑。",
            "comment": ""
        },
        {
            "title": "题直上天津",
            "content": "欲向银河去，唐家有画船。更无风浪险，竟到斗牛边。笑傲琼楼上，歌吟玉宇前。乘槎今有便，不必羡张骞。",
            "comment": ""
        },
        {
            "title": "太仓道中",
            "content": "江烟漠漠暮天昏，且把扁舟系树根。欲问村中沽酒处，家家风雨不开门。",
            "comment": ""
        },
        {
            "title": "石堂上人房夜坐",
            "content": "秋夜坐来清，禅房静掩扃。希贤思益语，爱国读忠经。香篆行微蚓，灯花落小萤。西风怜寂寞，一曲奏檐铃。",
            "comment": ""
        },
        {
            "title": "琴书斋",
            "content": "不道邺侯家，有人如伯牙。七弦真得趣，万卷足生涯。石鼎时添火，铜瓶日换花。高山流水罢，笔下走龙蛇。",
            "comment": ""
        },
        {
            "title": "云边偶成",
            "content": "彭殇皆定数，万事转头非。不悟身如寄，安知死是归。世情趋马首，道眼识鹑衣。堪笑磻磎老，皤然立钓矶。",
            "comment": ""
        },
        {
            "title": "斯岩庵",
            "content": "舣棹水之涯，重来访可师。磬声连古寺，僧语隔疏篱。果熟时抛地，花繁欲堕枝。三年前到此，不记旧题诗。",
            "comment": ""
        },
        {
            "title": "鳌山下灯市即事",
            "content": "元夕牌灯大字题，高悬彩架果然奇。鳌山山下人来往，只听笙歌不看诗。",
            "comment": ""
        },
        {
            "title": "题善寺",
            "content": "英台修读地，旧刻字犹存。一阁出霄汉，万松连寺门。洞深云气冷，池浅鹿行潭。山下流来水，风雷日夜喧。",
            "comment": ""
        },
        {
            "title": "寄金华方养晦",
            "content": "懒对青铜镜，羞看两鬓丝。自怜垂老日，多有未刊诗。短策山林里，孤灯雨雪时。苦吟心欲呕，读着转伤悲。",
            "comment": ""
        },
        {
            "title": "堤上",
            "content": "堤上喧丝竹，风流几少年。衣冠虽较别，山水只如前。绿柳阴中马，斜阳影里船。晚云眉一抹，横翠断霞边。",
            "comment": ""
        },
        {
            "title": "寄徐雪江珦潜山老友",
            "content": "雪江连雪巘，天目一般清。三老真希有，几年能再生。琴中弹自谱，讲外着诗声。岂独笺庄老，犹于翰墨精。",
            "comment": ""
        },
        {
            "title": "寄白莲寺隆虚岩",
            "content": "人自菁山出，先须问老师。未痊张籍眼，不废贯休诗。课佛轮珠滑，翻经破帽欹。几年修净业，喜近白功池。",
            "comment": ""
        },
        {
            "title": "赠不食姑",
            "content": "绝粒非凡术，仙丹固得存。一龛常瞑目，长日不开门。浴水无冬夏，逢人少语言。飞来天际鹤，时见下庭轩。",
            "comment": ""
        },
        {
            "title": "石湖行春桥",
            "content": "十里湖光漾碧霄，山云吞吐笔难描。宜凉宜月犹宜雪，何独行春过此桥。",
            "comment": ""
        },
        {
            "title": "舟中枕上",
            "content": "官塘来往纤纷纷，月入疏篷漏碎纹。数尽寒更天未晓，两三声雁枕边闻。",
            "comment": ""
        },
        {
            "title": "月夜怀徐冰壑",
            "content": "静掩书斋对短檠，夜深风露逼人清。遥思万壑千山里，猿正啼时月正明。",
            "comment": ""
        },
        {
            "title": "卢进斋湖上韵",
            "content": "潦倒江湖上，光阴梦里过。黄金消酒债，白发苦诗魔。风细松琴慢，天晴柳絮多。断桥斜阳里，一路听笙歌。",
            "comment": ""
        },
        {
            "title": "怀寄碧澜赵右之",
            "content": "以诗相寄表殷勤，君信如何竟不闻。每向友朋门首过，有琴声处必思君。",
            "comment": ""
        },
        {
            "title": "茜水道中",
            "content": "半世客孤篷，惊心景不同。路危人自恐，港涩橹无功。折树龙眠水，长桥虹跨空。潮来通海道，争趁一帆风。",
            "comment": ""
        },
        {
            "title": "同吴心云避暑",
            "content": "寺在深山里，轩窗面面嘉。画图看水石，僧供款茶瓜。台蚁搬生饭，池鱼喷落花。何人溪上住，竹林两三家。",
            "comment": ""
        },
        {
            "title": "石湖山居",
            "content": "湖光终日对，且喜绝尘纷。时事年来别，山中人不闻。霜林晴滴雨，寒井晚云生。门掩松风里，知心有范君。",
            "comment": ""
        },
        {
            "title": "过叶苔矶故居有感",
            "content": "天井坊中过，令人忆故知。几回上心处，诸老倚楼时。犹记负暄稿，谁传咏史诗。坐间年最小，今已白髭眉。",
            "comment": ""
        },
        {
            "title": "觉报和蒲溪方丈送友归",
            "content": "汶阳诗板在，拂拭剑池前。欲识无由得，相逢岂偶然。溪蒲凉雨后，塞雁断云边。又作家山计，巴陵有便船。",
            "comment": ""
        },
        {
            "title": "西瓜",
            "content": "多处淮乡得，天然碧玉团。破来肌体莹，嚼处齿牙寒。清敌炎威退，凉生酒量宽。东门无此种，雪片簇冰盘。",
            "comment": ""
        },
        {
            "title": "劳心",
            "content": "多少劳心者，青春已白髭。百年皆醉日，一死是醒时。天地蜉蝣化，江湖杜宇悲。此身元自赘，况复有妻儿。",
            "comment": ""
        },
        {
            "title": "诗债",
            "content": "诗债未能偿得尽，白头犹自耸吟肩。如何黑发人先死，地下修文爱少年。",
            "comment": ""
        },
        {
            "title": "探梅",
            "content": "探梅自策短筇来，是处溪山到一回。岁岁见花人已老，几番花落又花开。",
            "comment": ""
        },
        {
            "title": "西湖书院重建三贤堂",
            "content": "三贤堂废西湖上，文庙重营气宇新。若得雪江相配享，方知创立是何人。",
            "comment": ""
        },
        {
            "title": "杂兴",
            "content": "弹丸弩矢取飞禽，日日端亲望远林。百发少曾能一中，可怜轻动杀生心。",
            "comment": ""
        },
        {
            "title": "谢远方诸友下访",
            "content": "远友相寻意极浓，尽言专访老吟翁。来从千里求诗去，愧我全无一句工。",
            "comment": ""
        },
        {
            "title": "儒学礼上公堂即事",
            "content": "明伦堂上横经日，列坐诸生酒半酣。折得一枝梅在手，几多人笑学官贪。",
            "comment": ""
        },
        {
            "title": "寄王巨卿御史",
            "content": "虽然居宪府，只似在家时。年老扶筇出，官清借马骑。布袍安素分，白发结相知。长日关门坐，弹琴与赋诗。",
            "comment": ""
        },
        {
            "title": "西湖书院重建三贤堂",
            "content": "堂上瞻三像，衣冠各俨然。两朝贤太守，一代老诗仙。棠影春风里，梅花夜月边。西湖新学校，千载后同传。",
            "comment": ""
        },
        {
            "title": "墙外见梅",
            "content": "隔水园林剩有梅，重门扃钥少会开。主翁只恐吹香出，不道花梢过屋来。",
            "comment": ""
        },
        {
            "title": "赠僧隆古",
            "content": "万山深处断人烟，溪水潺潺接涧泉。白发老僧陵上住，晋朝松在屋头边。",
            "comment": ""
        },
        {
            "title": "雪后寻梅",
            "content": "寻梅不惮路程赊，行遍山边与水涯。几处树头残雪在，只疑昨夜又开花。",
            "comment": ""
        },
        {
            "title": "和林平山见寄韵",
            "content": "劳劳终日者，少见白头时。过去事皆梦，未来人不知。偷生贫是福，真病药难医。学得巢由隐，无愁可上眉。",
            "comment": ""
        },
        {
            "title": "赠林东之",
            "content": "往年曾赴召，万里涉修途。乐府师长吉，名家祖老逋。云烟生笔砚，风月乐江湖。金殿朝天日，宫衣宠渥殊。",
            "comment": ""
        },
        {
            "title": "过杜北山老友旧居",
            "content": "曲院犹存破屋斜，北山老子旧诗家。往来多少人惆怅，只见山茶一树花。",
            "comment": ""
        },
        {
            "title": "寄赵西皋先生",
            "content": "居官但欲归，每恨去官迟。天下苍生福，朝中宰相时。龙蛇三寸笔，风月百篇诗。此去除书至，难言以病辞。",
            "comment": ""
        },
        {
            "title": "过下竺清古源房",
            "content": "草堂人别久，今日特相过。转觉交游少，徒增感慨多。岩花香宿雨，春叶暗庭柯。窗下破孤寂，幽禽啼翠萝。",
            "comment": ""
        },
        {
            "title": "方竹杖",
            "content": "直节老犹坚，棱分四角全。自缘生处别，不逐世情圆。夜倚闲看月，春扶醉上船。只愁规漆者，本体失天然。",
            "comment": ""
        },
        {
            "title": "秋晚与许端甫山行",
            "content": "山行多妙处，妙在倚筇中。到此兴难尽，吟成诗不同。松涛鸣绝壑，叶雨下晴空。钟鼓云边寺，应知有路通。",
            "comment": ""
        },
        {
            "title": "邓觉非寓舍即事",
            "content": "老屋幽深静掩门，四围多有古碑存。庭前黄叶无人归，留得秋风在树根。",
            "comment": ""
        },
        {
            "title": "观鬭蟠蟀有感",
            "content": "徼虫亦可伤，何事苦争强。百胜终归死，一秋空自忙。吟残庭际月，冷怯草根霜。不入儿童手，谁能较短长。",
            "comment": ""
        },
        {
            "title": "寄八十僧宝月溪",
            "content": "同庚同志又同师，湖海无人是旧知。百念俱灰惟一癖，死为鬼后亦吟诗。",
            "comment": ""
        },
        {
            "title": "赠天台徐秋岩",
            "content": "马乳真堪摘，曾参日观师。云随笔落处，月上架来时。写意元非画，无声只是诗。寒藤吹不动，颗颗自攒枝。",
            "comment": ""
        },
        {
            "title": "秋夜宿僧房",
            "content": "白云分半榻，正在磵声边。一夜山中宿，三生石上缘。听猿推枕坐，爱月近窗眠。不觉天将晓，疎钟度瞑烟。",
            "comment": ""
        },
        {
            "title": "梅影",
            "content": "最喜孤山夜，斜枝月下清。透窗疑笔写，映地若天生。鹤步踏不动，蜂腰时自横。几回云聚散，晦后再分明。",
            "comment": ""
        },
        {
            "title": "棋边和韵",
            "content": "子分黑白似精兵，相对沉吟手自停。一着要须寻活路，旧曾险处莫重经。",
            "comment": ""
        },
        {
            "title": "供花即事",
            "content": "满地盆花间样栽，四时长有好花开。劝君莫惜供花费，只恐园丁不献来。",
            "comment": ""
        },
        {
            "title": "字耕",
            "content": "此田无水旱，只在砚池中。善作诸家体，能成八法功。墨痕生夏雨，笔颍熟秋风。蓑笠辛勤者，常忧岁不丰。",
            "comment": ""
        },
        {
            "title": "和吴中友人见寄韵",
            "content": "孤踪水上萍，岂料过希龄。药圣贫难疗，钱神祷不灵。行云风断续，蜕叶雨飘零。半世知心者，书灯一点青。",
            "comment": ""
        },
        {
            "title": "闲居杂兴",
            "content": "萧然一弊庐，门巷似樵渔。鸡犬情相得，山林乐有余。霜浓黄木叶，雨过绿园蔬。独坐寒窗下，时看未见书。",
            "comment": ""
        },
        {
            "title": "无心",
            "content": "世态真堪笑，机深祸亦深。多谋还损己，有寿必无心。呕肺因诗苦，开怀遇酒斟。平生随造物，不暇问升沉。",
            "comment": ""
        },
        {
            "title": "古圆镜",
            "content": "翠剥青铜面，年深入手轻。似教藏美恶，不欲大分明。细雨波心碎，浮云月底行。便令无点翳，谁解照前生。",
            "comment": ""
        },
        {
            "title": "题厉竹溪诗稿",
            "content": "觅句如禅定，君应入悟门。淡中真有味，空处妙难言。下字去花草，读书为本根。莫疑知者少，清气入乾坤。",
            "comment": ""
        },
        {
            "title": "谢徐容斋送米",
            "content": "米囊入户甑无尘，一室欢声四壁春。高廪如山堆积者，肯思白发老人诗。",
            "comment": ""
        },
        {
            "title": "天竺道中",
            "content": "冲开秋色去，深入万松间。风月无边乐，乾坤几个闲。断云难掩日，急水不流山。树杪忽然响，斜飞过白鹇。",
            "comment": ""
        },
        {
            "title": "纸鸢",
            "content": "只是凭风力，飞腾自不知。转来高处去，肯顾此身危。云外摇双翼，空中寄一丝。每愁吹断后，欲觅意何之。",
            "comment": ""
        },
        {
            "title": "谢徐容斋见访",
            "content": "问病来车马，穷檐非所宜。拘挛眠枕席，扶策唤妻儿。鹊信今朝报，灯花昨夜知。从前潘阆巷，无此宠荣时。",
            "comment": ""
        },
        {
            "title": "冬夜闻蛩",
            "content": "尚有一蛩在，悲吟废草边。想于深夜里，自忆早秋前。胜负皆成梦，孤寒似可怜。晚年飘泊老，此况亦同然。",
            "comment": ""
        },
        {
            "title": "赠僧足庵",
            "content": "幽居不可寻，高卧白云深。举眼皆贪者，何人有止心。三衣了冬夏，一钵饱山林。此外无他事，听松生绿阴。",
            "comment": ""
        },
        {
            "title": "赠吾世衍",
            "content": "士友多交接，惟君有敬心。少年精古篆，诸老喜新吟。箫品神仙曲，琴弹山水音。无人知此乐，只有竹房深。",
            "comment": ""
        },
        {
            "title": "落梅",
            "content": "孤山花已老，片片受风吹。莫叹凋残去。曾夸烂熳诗。香痕留宿雨，春色恋空枝。看取成青子，何尝生意衰。",
            "comment": ""
        },
        {
            "title": "海东青",
            "content": "相传产海东，不与众禽同。两翅飞腾去，层霄顷刻中。转眸明似电，追马疾如风。坠得天鹅落，人皆指远空。",
            "comment": ""
        },
        {
            "title": "寄邓山房高士",
            "content": "老来骨相清如鹤，炼就红炉一大丹。只把古琴藏石匣，子期仙去不曾弹。",
            "comment": ""
        },
        {
            "title": "赠广淳破衣",
            "content": "包笠皆为累，游方仅此身。从教粗褐碎，不用一丝纫。赴供无闲日，得钱回施人。生平甘忍辱，性地本来淳。",
            "comment": ""
        },
        {
            "title": "寄杜北山",
            "content": "住与老逋邻，空湖隔市尘。布衣安破屋，白发守清贫。引鹤风穿袖，听猿月满身。五言吟得苦，一字不投人。",
            "comment": ""
        },
        {
            "title": "赠四明月岩永昌上人",
            "content": "杖锡游方外，丛林历几春。息心修道者，铁脊坐禅人。泉落岩千丈，天空月一轮。眼前清境界，不识世间尘。",
            "comment": ""
        },
        {
            "title": "怀寄周静得",
            "content": "老尽黄花梅又开，故人不见入城来。武康县北三桥步，夜夜梦中行一回。",
            "comment": ""
        },
        {
            "title": "候仙亭即事",
            "content": "一峰飞到此，胜景幻幽林。苍径望不尽，白云行渐深。钟声传日午，笠影卸松阴。候得神仙否，神仙不可寻。",
            "comment": ""
        },
        {
            "title": "过秀邸赐第",
            "content": "往年珠履客，独有老夫存。触目景非昔，伤心事莫论。楼台新白屋，瓦砾旧朱门。却忆朝回日，山堂共酒樽。",
            "comment": ""
        },
        {
            "title": "下竺寺堂前独坐",
            "content": "风舞花旛万缕轻，石炉香冷一灯明。坐来耳目身心静，仿佛慈云礼纖声。",
            "comment": ""
        },
        {
            "title": "再过悟竹庭房",
            "content": "两度客僧庐，交情密似初。墨云胶冻砚，鬓雪落寒梳。鸣鹤声高下，盘鹰羽疾徐。此时亲老念，重读寄来书。",
            "comment": ""
        },
        {
            "title": "东陵方丈纳凉",
            "content": "爱入高明处，云扉策杖登。暑威消宿雨，清话听高僧。骤马风檐铁，残星晚殿灯。山中凉可喜，涧水一泓冰。",
            "comment": ""
        },
        {
            "title": "寄光福老磻古溪",
            "content": "藏一诸公相聚日，鬓毛尚黑齿牙坚。伤心流落江湖上，不见溪翁四十年。",
            "comment": ""
        },
        {
            "title": "慧山",
            "content": "空山尘不到，白昼定僧禅。龙口一泓水，人间第二泉。殿高云气湿，屋断树阴连。张祜曾题品，唐碑尚俨然。",
            "comment": ""
        },
        {
            "title": "寄韩简斋",
            "content": "年来衰飒甚，伛偻较前增。顾影如枯木，梳头似老僧。酒杯辞满劝，山路怯先登。仅免愁风雨，欢颜得少陵。",
            "comment": ""
        },
        {
            "title": "寄赵碧澜",
            "content": "窗下看书坐，挑灯庭欲分。秋声鸣处无，落叶静中闻。庭月一方雪，炉香数朵云。寄来诗在几，读着又思君。",
            "comment": ""
        },
        {
            "title": "赠薛野鹤子继野",
            "content": "老鹤传遗韵，君诗尽可观。江湖为客易，父子得名难。草色烟城暗，蛩声秋寺寒。自言乡仆至，束檐又长安。",
            "comment": ""
        },
        {
            "title": "谢陆梅磵曹靖庵见和拙稿",
            "content": "梅磵先赓三体句，靖庵又和五言诗。不知二稿流传后，能续君诗更有谁。",
            "comment": ""
        },
        {
            "title": "送徐阎二游洞霄",
            "content": "洞天三十六，大涤影犹希。楼阁仙人宅，云霞羽士衣。风号松虎啸，雨卷瀑龙飞。捣药禽犹在，时闻出翠微。",
            "comment": ""
        },
        {
            "title": "正绣球花",
            "content": "正是红稀绿暗时，花如圆玉莹无疵。何人团雪高抛去，冻在枝头春不知。",
            "comment": ""
        },
        {
            "title": "寄林平山",
            "content": "登高先一日，扶病强相辞。几度怀君处，孤灯独坐时。炉温余篆在，鸡唱和声随。安得相同醉，狂歌别后诗。",
            "comment": ""
        },
        {
            "title": "天童寺",
            "content": "双峨聚首去年冬，知冬还归太白峰。二十里松山色里，天晴时节一枝筇。",
            "comment": ""
        },
        {
            "title": "湖上观钓",
            "content": "每见湖堤畔，持竿立柳阴。不多吞饵者，空起羡鱼心。严濑山林石，磻溪岁月深。何如池馆上，倚槛看浮沉。",
            "comment": ""
        },
        {
            "title": "白菊花",
            "content": "渊明篱落发铅华，疑是西湖处士家。一白自知非正色，此心只俗比梅花。",
            "comment": ""
        },
        {
            "title": "寄童梅岩",
            "content": "数尽寒更六十点，钟声听了又鸡催。枕间展转不得睡，底事故人犹未来。",
            "comment": ""
        },
        {
            "title": "白莲花",
            "content": "种向东林得，此花真个希。芳心能自洁，玉体静相依。每讶鸥将浴，犹疑鹭不飞。月明无处认，香气袭人衣。",
            "comment": ""
        },
        {
            "title": "灵隐观风亭雪矶小酌",
            "content": "林峦深密地，怪石紫苔存。留得巉岩势，全无斧凿痕。浮云沉水底，落叶走山根。最喜倾杯处，高僧遇老温。",
            "comment": ""
        },
        {
            "title": "题山居图",
            "content": "展卷拟曾到，柴门非一湾。抱琴随白鹤，坐石看青山。隐者有余乐，贵人无此閒。更须添数笔，著我在其间。",
            "comment": ""
        },
        {
            "title": "寄秋江许端甫",
            "content": "妙年亲雅道，诸老日从游。师法林和靖，家声许郢州。江湖千里志，风月一襟秋。好句人传志，诗名不待求。",
            "comment": ""
        },
        {
            "title": "牟少卿夫妇七十求诗",
            "content": "未当求致仕，知命已先归。举案能同寿，如公者亦稀。庞眉天下老，绿发镜中希。吕望真堪笑，高年尚钓矶。",
            "comment": ""
        },
        {
            "title": "多心茶花",
            "content": "此花别是山茶种，鹤顶丹红眩碧柯。开出多心虽可爱，一心好处不须多。",
            "comment": ""
        },
        {
            "title": "雨中赏蔷薇",
            "content": "春风庭院少迟留，烂熳红英带雨羞。最是花边情绪恶，看花狼藉为花愁。",
            "comment": ""
        },
        {
            "title": "西湖城边水阁即事",
            "content": "水阁凉亭饮宴时，遥看葛岭亦伤悲。歌童舞女今何在，一带枯椿立鹭鸶。",
            "comment": ""
        },
        {
            "title": "雪吉同郑所南访赵溪梅",
            "content": "移宅虽然远，携筇到两回。只知相别去，不道又重来。溪鲫和冰煮，邻醅带雪开。诗家堪入画，满眼玉楼台。",
            "comment": ""
        },
        {
            "title": "寄四明赵秋汀",
            "content": "作别逾三纪，瓢蓬更陆沉。一汀秋夜月，千里故人心。有梦长如昔，无书直至今。传闻辞禄后，教子老山林。",
            "comment": ""
        },
        {
            "title": "题风雨楼",
            "content": "湖上晴看好，雨中犹更奇。无穷凭槛趣，正是卷帘时。鸥鹭飞相失，山林晚不知。烟云多变态，难画亦难诗。",
            "comment": ""
        },
        {
            "title": "鸳鸯梅",
            "content": "似厌沙头睡，来栖陇树中。一花飞夜雨，双子倚东风。冰雪芳心共，池塘旧梦同。只愁羌笛响，惊散晓林空。",
            "comment": ""
        },
        {
            "title": "寄赵碧澜",
            "content": "琴诗山水乐，顿与世情疏。每到相思际，还看所寄书。春风肥野蕨，晓雨润园蔬。此地能容我，同君一处居。",
            "comment": ""
        },
        {
            "title": "题赵蒙斋子山居诗集",
            "content": "用书全不觉，地步有余宽。如此自然句，还须识者观。空中圆未易，妙处到尤难。草圣更奇特，龙蛇走一般。",
            "comment": ""
        },
        {
            "title": "寄损益川",
            "content": "休已灯难续，相传喜有师。好诗谁共语，妙趣自能知。步月频看影，听松无厌时。山中名已出，莫悔出山迟。",
            "comment": ""
        },
        {
            "title": "观移碑石有感",
            "content": "自古兴衰皆有数，移来旧碣作新碑。少会会见重磨日，还忆今朝刻字时。",
            "comment": ""
        },
        {
            "title": "冷泉亭即事",
            "content": "亭上数僧俱不识，倚阑无语坐多时。听谈五字中奇句，尽是山翁旧日诗。",
            "comment": ""
        },
        {
            "title": "寄真觉庵",
            "content": "百年如闪电，未可百年期。少见回头者，能思瞑目时。山林忙不歇，猿鹤冷相窥。千里求名客，多应恶子规。",
            "comment": ""
        },
        {
            "title": "寄一江薛梅坡",
            "content": "别君五十载春冬，遥想年来亦老容。见说多番入城市，路中相觅不相逢。",
            "comment": ""
        },
        {
            "title": "杂兴",
            "content": "檐雀啾啾无歇时，几回衔食馁雏归。羽毛长得完全后，子母东西各自飞。",
            "comment": ""
        },
        {
            "title": "赠老僧",
            "content": "众僧尊夏腊，灵岳遍曾登。渡水手中杖，行山溪畔藤。心空默是印，眉白雪为棱。自得巡方道，栖禅老未能。",
            "comment": ""
        },
        {
            "title": "寄徐雪江温日观老友",
            "content": "诗画琴三绝，乾坤只一身。生前长聚首，死后更无人。材大身犹寿，名高分合贫。自怜传五字，造物亦相嗔。",
            "comment": ""
        },
        {
            "title": "过冷泉亭",
            "content": "绿影浮阴玉一渊，吟翁同立石阑边。池中石与诗中字，知是几年磨得圆。",
            "comment": ""
        },
        {
            "title": "寄田润斋道录",
            "content": "锐志休官去，皆缘道法灵。一符方落笔，万怪已潜形。柳下犬迎客，花边鹤听经。结交三十载，我醉独君醒。",
            "comment": ""
        },
        {
            "title": "赠护国寺山上宏道者",
            "content": "三十年趺坐，何曾下此山。忘形超物外，无梦到人间。窗暗月来照，门开风自关。虎狼情亦狎，夜夜庙前还。",
            "comment": ""
        },
        {
            "title": "汤婆子",
            "content": "皤然一器微，有用在冬时。永夜寒如许，孤衾暖不知。少年皆见弃，老者最相宜。却恨无情处，春来便别离。",
            "comment": ""
        },
        {
            "title": "史紫微徐容斋阎静轩过潘阆巷所居",
            "content": "门外喧车马，欢声震四邻。争疑来陋巷，不道访诗人。枉驾屈三老，开樽愧一贫。逍遥祠宇近，容邈亦精神。",
            "comment": ""
        },
        {
            "title": "秀邸绿阴堂",
            "content": "连朝风雨卷残红，四望亭台眼界空。多少东君生物意，不知俱在绿阴中。",
            "comment": ""
        },
        {
            "title": "听雨轩",
            "content": "此地偏于静夜宜，炉香相对一编诗。几回闻得敲窗响，不是开门落叶时。",
            "comment": ""
        },
        {
            "title": "过林忠甫山房",
            "content": "虽是无猿鹤，何殊林麓间。从教居近市，不必入深山。白日窗如炙，清风门自关。留连诗酒乐，坐久竟忘还。",
            "comment": ""
        },
        {
            "title": "题可耕渔处",
            "content": "自得田园趣，临溪屋数椽。最堪犂钓处，只在水云边。细雨归庄犊，斜阳晒网船。烹鲜供一饱，垂老正相便。",
            "comment": ""
        },
        {
            "title": "湖舟即事",
            "content": "楼阁青山里，阑干几处凭。乐同湖上酒，清在坐中僧。水影飞双蝶，风声磨一鹰。夕阳堪入画，金蚓走春冰。",
            "comment": ""
        },
        {
            "title": "申屠雪矶见寄韵",
            "content": "潘阆祠前在，天教得此邻。百年传盛事，一巷两诗人。老境差磻水，高风想富春。但教樽有酒，不必更言贫。",
            "comment": ""
        },
        {
            "title": "寿吕浩翁端明",
            "content": "寿乐长生宴，欢声满座频。华灯留五日，今夕庆千春。且作山中相，直诚天上人。儿孙列庭下，冰玉更相亲。",
            "comment": ""
        },
        {
            "title": "寄宏叟恢上人",
            "content": "留吴几两月，每见若亲知。却恨临行日，相寻不见师。黄花篱下酒，白发坐中诗。别后频思忆，书成欲寄谁。",
            "comment": ""
        },
        {
            "title": "雪夜枕上",
            "content": "客楼临水际，转觉夜寒生。欹枕天将晓，搜诗睡不成。雪多添月色，风近远钟声。却喜心无事，梅花纸帐清。",
            "comment": ""
        },
        {
            "title": "寄林石田老友",
            "content": "西湖惟二老，乍别更伤情。诗与何人说，酒无知己倾。病躯添药债，夜影对灯檠。喜有僧相访，门前日送迎。",
            "comment": ""
        },
        {
            "title": "湖舟",
            "content": "箫鼓别船鸣，吟边酒自倾。远山多少意，幽鸟两三声。风急浪争起，云开雨不成。断桥归已晚，塔杪夕阳明。",
            "comment": ""
        },
        {
            "title": "登姑苏怀古",
            "content": "高台登眺处，凉思爽衰颜。只此阑干外，不知多少山。龙收残雨去，鹤带断云还。一片兴亡恨，越来溪上閒。",
            "comment": ""
        },
        {
            "title": "花市",
            "content": "卖声喧市巷，红紫售东风。只说春无价，谁知雨有功。蝶随群檐出，莺恨故园空。松柏何人爱，甘心岩壑中。",
            "comment": ""
        },
        {
            "title": "嚼菜根",
            "content": "口体累人终不免，菜根能嚼乐无空。吾儒食惯知真味，谁信犹便几富翁。",
            "comment": ""
        },
        {
            "title": "石湖山居",
            "content": "越来溪上望，雨涨一篙深。折苇眠枯叶，老莲生苦心。水连孤屿远，山入半湖阴。喜近行春路，时于月下吟。",
            "comment": ""
        },
        {
            "title": "寄卢进斋",
            "content": "酒边无日不团栾，独冷斋中忆旧欢。窗外一株红杏树，三年不得与君看。",
            "comment": ""
        },
        {
            "title": "雪后月夜登楼",
            "content": "雪屋凝寒冻不流，碧天如水似中秋。一楼月色无人共，听尽钟声未下楼。",
            "comment": ""
        },
        {
            "title": "雷峰寺听琴",
            "content": "尽日山窗下，松风细细吹。喜于同坐处，乐在听琴时。幽几静相对，斜阳过不知。江湖襟谊好，临别问来期。",
            "comment": ""
        },
        {
            "title": "无弦琴",
            "content": "三尺孤桐古，其中趣最优。只须从意会，不必以声求。袖手时横膝，忘言自点头。孙登犹未悟，多却一丝留。",
            "comment": ""
        },
        {
            "title": "谢叶诚斋金丹",
            "content": "往岁因痰壅，几为病废人。金丹如不服，粉骨已成尘。去死仅一线，更生又五春。再深诗里债，笔砚日相亲。",
            "comment": ""
        },
        {
            "title": "汤信卿新移书塾",
            "content": "又见荣迁去，门多客往还。别开新缝帐，重对旧青山。孤塔秋风里，闲云远树间。西窗堪夜坐，有月不须关。",
            "comment": ""
        },
        {
            "title": "赠峡山胡半村",
            "content": "四邻鸡犬地，花竹自我阴。去郭不多远，入山犹未深。林峦常在望，樵牧久知心。他日如全隐，深居不可寻。",
            "comment": ""
        },
        {
            "title": "寄黄鹤山吕雪村",
            "content": "君从庐墓我西东，数载惭无一字通。却喜梦游黄鹤寺，几番携手月明中。",
            "comment": ""
        },
        {
            "title": "过僧房",
            "content": "一饱听钟鱼，浮生百念疎。不知门外事，长对案头书。白日闲中过，青山深处居。老天怜供薄，夜雨长园蔬。",
            "comment": ""
        },
        {
            "title": "落花",
            "content": "树底飞红雨，园林一望空。寂寥春去路，狼籍晓来风。乱影斜阳里，余香流水中。可怜衰谢日，不与乍开同。",
            "comment": ""
        },
        {
            "title": "题虎邱",
            "content": "此山虽小众山尊，半近吴城半近村。一壑风烟龙窟宅，满堂巾盔佛儿孙。生公说法台空在，陆羽煎茶井不存。唤起幽人无限意，塔铃独语到黄昏。",
            "comment": ""
        },
        {
            "title": "雪夜怀赵存我碧澜潜心三昆仲",
            "content": "坐久冰生砚，无聊捻白髭。友朋上心处，风雪打头时。夜永孤灯共，天寒一雁知。儿童来膝下，拨火觅蹲鸱。",
            "comment": ""
        },
        {
            "title": "太仓道中",
            "content": "露气侵衣月满船，梦回依约五更天。枕间听得鸣鸡犬，知在谁家村上眠。",
            "comment": ""
        },
        {
            "title": "访金荪壁山居",
            "content": "徐行策瘦筇，不觉过层峰。隐者在何处，白云知几重。细泉鸣碎石，远籁起高松。只恐南天竺，夕阳催暮钟。",
            "comment": ""
        },
        {
            "title": "百舌",
            "content": "得意春风里，山林异样鸣。虽无三寸舌，解作百禽声。巧处难求色，听时可辨名。金笼容不得，应是愧流莺。",
            "comment": ""
        },
        {
            "title": "寄四明史雪汀",
            "content": "每见江湖友，相逢说项斯。未能通去信，先得寄来诗。汀上雪晴日，山中梅放时。何当携手出，同谒老逋祠。",
            "comment": ""
        },
        {
            "title": "倚篷",
            "content": "山光远近青，尽入倚篷吟。夜雨一番过，春流几寸深。车声惊睡犊，帆影闪飞禽。村舍偏潇洒，家家杨柳阴。",
            "comment": ""
        },
        {
            "title": "舟中偶成",
            "content": "江海船行东复西，风蒲高挂一樯危。往来逆顺休相讶，逆者还须有顺时。",
            "comment": ""
        },
        {
            "title": "寄金坛汤进卿",
            "content": "几度野窗下，看君所寄诗。识韩虽未遂，说项已先知。独鹤留晴影，残花怕雨时。苦无千里远，每恨纳交迟。",
            "comment": ""
        },
        {
            "title": "孤山问梅",
            "content": "欲扣陇头信，侵晨踏雪来。不知今夜里，先放几花开。地有孤根在，春从何处回。向人如解语，约我办樽罍。",
            "comment": ""
        },
        {
            "title": "下竺寺金鱼",
            "content": "黄金成一片，雨过唼方池。相尔浮沉乐，如吾爱傲时。水声频拨剌，人影不惊疑。中有成龙者，腾空未可知。",
            "comment": ""
        },
        {
            "title": "寄谢李雪林",
            "content": "日本僧高谊，劳君序拙吟。名虽传海外，价不及鸡林。白发消豪气，青灯见苦心。岂无钟子耳，但欠伯牙琴。",
            "comment": ""
        },
        {
            "title": "和文本公先生赠许端甫",
            "content": "世上无难事，难中独有诗。看来都说易，吟到苦方知。潭影三年句，蝉声一字师。古人如此癖，刻烛未为奇。",
            "comment": ""
        },
        {
            "title": "竹石园堂酒边即事",
            "content": "到此须终日，相忘醉不成。一天惟有月，万籁绝无声。鱼口萍吞吐，萤光草晦明。夜阑重秉烛，犹对石棋枰。",
            "comment": ""
        },
        {
            "title": "寄四明干月庭厉二友",
            "content": "无言独倚楼，故人在心头。几作宵中梦，多生别后愁。溪声疏竹下，月色一庭秋。此景皆诗料，何时共唱酬。",
            "comment": ""
        },
        {
            "title": "赠僧隆古",
            "content": "一峰峻碧入云端，怪石苍松耐岁寒。天地奠形时便有，今人莫作等闲看。",
            "comment": ""
        },
        {
            "title": "早秋湖上",
            "content": "藕花香里去，独步自寻诗。秋意在何处，夕阳将下时。鸟幽忘立久，山好觉行迟。饮兴忽然动，桥边有酒旗。",
            "comment": ""
        },
        {
            "title": "寄赵碧澜右之",
            "content": "二十年朋友，同吟五字诗。琴精毛敏仲，字逼晋羲之。多听诸公说，堪为后辈师。苕溪深隐好，不欲仕明诗。",
            "comment": ""
        },
        {
            "title": "杂兴",
            "content": "等闲白却少年头，悟得空时总不愁。毕竟生来何所有，只如水上一浮沤。",
            "comment": ""
        },
        {
            "title": "枕上",
            "content": "俗念枕边灰，晨钟又唤回。若无红日出，方免白头催。花不多时好，人谁百岁来。死生弹指顷，有酒且衔杯。",
            "comment": ""
        },
        {
            "title": "过净慈傅无文竹院退居",
            "content": "李涉题诗处，轩窗一室明。游人闲半日，老子乐余生。碧落云无影，清风竹有声。自言身后事，龛塔已圆成。",
            "comment": ""
        },
        {
            "title": "断碑",
            "content": "此地何时立，相传岁月多。仅留残刻在，免得后人磨。剥处补苍藓，断痕穿细莎。欲知前代事，几度读来讹。",
            "comment": ""
        },
        {
            "title": "题良玉上人十老诗卷",
            "content": "展开此卷便开颜，十老诗无一字閒。多少工夫难及处，几年吟得到其间。",
            "comment": ""
        },
        {
            "title": "九日对菊",
            "content": "秋满南山菊满篱，卷帘相对坐多时。琴中自得无弦趣，蝶与西风总不知。",
            "comment": ""
        },
        {
            "title": "过林和靖祠",
            "content": "入得梅村去，烟云锁废祠。我来迟几日，花已过多时。童鹤看如活，山川变不知。游人休着句，不比暗香诗。",
            "comment": ""
        },
        {
            "title": "刘萧云水阁",
            "content": "亭台入画图，石怪树萧疏。池上多佳致，城中无此居。垂杨偏称鹤，宿鹭不惊鱼。酒罢出门去，云棱月一梳。",
            "comment": ""
        },
        {
            "title": "过林石田湖上所居",
            "content": "第一桥边住，柴扉傍钓矶。天晴扶杖出，寺近与僧归。粱燕穿帘去，沙鸥入屋飞。几回吟苦处，独立对斜晖。",
            "comment": ""
        },
        {
            "title": "黄医谕求菊存诗",
            "content": "门前三径在，潇洒傍林塘。何事惟栽菊，其家本姓黄。严霜坚晚节，细雨润幽香。指下谁能及，多收起死方。",
            "comment": ""
        },
        {
            "title": "寄韩简斋老友",
            "content": "曾问梅花开未开，拟扶短策步苍苔。可怜雨雪飘零尽，不得花边醉一回。",
            "comment": ""
        },
        {
            "title": "访明月堂",
            "content": "山路亦迢迢，殷勤访久要。三门虽未入，一仆已相遨。枕臂眠平石，扶筇过险桥。诗翁归步醉，空费酒旗招。",
            "comment": ""
        },
        {
            "title": "秋扇",
            "content": "明月藏尘箧，曾归掌握中。得时思酷暑，袖手怯西风。用舍人相似，炎凉心不同。汗流沾背处，蔽日岂无功。",
            "comment": ""
        },
        {
            "title": "绿阴",
            "content": "夏木千重裹，春无迹可窥。静如云聚处，动似雨来时。坐对清相逼，行吟暑不知。幽禽啼复歇，难认着巢枝。",
            "comment": ""
        },
        {
            "title": "杂兴",
            "content": "我于推步亦留心，造化无逾碧玉经。何日酒星离命度，且教老眼几时醒。",
            "comment": ""
        },
        {
            "title": "甫游冷泉亭",
            "content": "万绿重重如泼翠，一泓泉水浸苍苔。分明天地开图画，山自飞来猿自来。",
            "comment": ""
        },
        {
            "title": "寄题翠侍轩",
            "content": "华轩居地隐，尘世总相忘。白发坐来久，青山立在旁。两峰如拱手，一鹤自升堂。唯诺疑相应，松琴奏羽商。",
            "comment": ""
        },
        {
            "title": "和移家春洲寄韵",
            "content": "家具与妻儿，知经几处移。不堪多病日，顿忆少年时。犬吠风行叶，鱼惊月在池。人生俱是寓，无我重流离。",
            "comment": ""
        },
        {
            "title": "息心",
            "content": "诗酒无穷乐，功名陌上尘。息心长寿药，瞑目后生身。白日一回梦，青山万古春。不知天地里，谁是悟空人。",
            "comment": ""
        },
        {
            "title": "碧磵同饮丽景楼分韵得花字",
            "content": "醉倚歌楼上，归来帽欲斜。山衔半规日，云间一棱霞。砌雪胶庭草，檐冰坠瓦花。明朝重有约，同访赵州茶。",
            "comment": ""
        },
        {
            "title": "冠胜轩",
            "content": "六桥多少景，尽在倚栏中。佳处无如此，看来总不同。湖光四时别，山影半江空。图尽天开出，人间笔未工。",
            "comment": ""
        },
        {
            "title": "王巨卿御史西塾",
            "content": "乌台清要地，门户少曾开。俗客无由入，诗人不惮来。闲云行碧落，倦马卧苍苔。再约中秋夜，同倾月不杯。",
            "comment": ""
        },
        {
            "title": "访菊",
            "content": "白发萧萧映帽纱，相扶访菊到山家。搀先一日东篱醉，要见人间未见花。",
            "comment": ""
        },
        {
            "title": "落叶",
            "content": "秋林霜后红，恰与染来同。风雨一番过，亭台几树空。乱飘窗纸上，流出水沟中。待看春三月，浓阴万绿丛。",
            "comment": ""
        },
        {
            "title": "白发",
            "content": "一茎白一茎，两鬓忽然更。难把黄金买，从教青镜明。染来不似旧，镊去又重生。多少人无此，相看未可轻。",
            "comment": ""
        },
        {
            "title": "访上文质西塾",
            "content": "独对梅花坐，枝头数点开。画中无此景，雪里有僧来。饥鹤窥流水，行龟落冻苔。茶边清话处，一字共敲推。",
            "comment": ""
        },
        {
            "title": "飞来峰猿",
            "content": "天竺如巴峡，画图无此奇。挂藤伸黑臂，剥果馁黄儿。孤影池中夜，三声月一时。倚阑僧不去，应是苦于诗。",
            "comment": ""
        },
        {
            "title": "赠笔上",
            "content": "科场久废不曾开，一扫千军谩有才。今日毛锥无用处，功名不自此中来。",
            "comment": ""
        },
        {
            "title": "寄陈石窗林石田老友",
            "content": "典刑惟二老，利禄等鸿毛。士行贫中见，诗名犯后高。苦心亲笔砚，冷眼看儿曹。肥马轻裘辈，多应笑弊袍。",
            "comment": ""
        },
        {
            "title": "寄僧珦潜山",
            "content": "讲道未凋零，犹堪续祖灯。谁知青嶂里，自有白头僧。老貌松根石，闲心月下冰。往来车马者。应笑倚枯藤。",
            "comment": ""
        },
        {
            "title": "嚼梅",
            "content": "冷灶无烟过午时，可怜童鹤望邻炊。饥来细把梅花嚼，不信梅花不疗饥。",
            "comment": ""
        },
        {
            "title": "雨边对菊",
            "content": "一片东篱菊，凄凉风雨边。花虽黄似旧，发更白于前。把酒伤今日，登高忆去年。渊明曾作令，相对亦无钱。",
            "comment": ""
        },
        {
            "title": "枕上怀卢进斋",
            "content": "三载吴庠住，何由再合并。老来情不舍，枕上梦频成。撼树风终夜，敲窗雨数声。每思湖上酒，无日不同倾。",
            "comment": ""
        },
        {
            "title": "过杨春磵所居",
            "content": "过门须忆老相知，日日长看掩竹扉。只有画梁巢燕在，主人三载不曾归。",
            "comment": ""
        },
        {
            "title": "寄集庆寺闻碧溪",
            "content": "达者古来少，贪心竟莫医。尘中何了日，梦里亦忙时。富贵人无足，膏盲病不知。黄金身外物，万事且随宜。",
            "comment": ""
        },
        {
            "title": "寄赵碧澜右之",
            "content": "移家归故第，只在霅溪边。旧别无旬日，今回恰数年。莺花晴暖际，风雨晦冥天。总是思君处，孤吟每日怜。",
            "comment": ""
        },
        {
            "title": "儒巾",
            "content": "儒冠同昔日，吾道未尝衰。毕竟犹存古，从教不入时。簪花何足逊，漉酒尚堪为。懒把青铜照，伤心两鬓丝。",
            "comment": ""
        },
        {
            "title": "寒食日湖上",
            "content": "寒食家家扫纸灰，道傍相吊总悲哀。湖边多少诗人墓，不见儿孙酹酒来。",
            "comment": ""
        },
        {
            "title": "厉杭云袖诗见访",
            "content": "此心无所著，閒散似神仙。每日三餐饭，谁家一熟田。健吟输少后，起思忆衰年。安得同携手，徜徉泉石边。",
            "comment": ""
        },
        {
            "title": "雨窗即事",
            "content": "羞将铁砚磨，万事总谈何。断酒除狂兴，看书起睡魔。霜林秋色惨，山馆雨声多。安得乘渔艇，空江挂绿蓑。",
            "comment": ""
        },
        {
            "title": "赠广淳破衣",
            "content": "禅外亲文墨，年来更用情。三椽趺坐后，彻晓读书声。破砚雨窗润，孤灯雪屋明。更参诸大老，莫计万山程。",
            "comment": ""
        },
        {
            "title": "寄申屠雪矶",
            "content": "病起何由慰所思，几回重读寄来时。定应闭户敲推处，雪满渔矶未必知。",
            "comment": ""
        },
        {
            "title": "闲居杂兴",
            "content": "满眼皆诗料，诗成稿自添。好山长在眼，终日不垂帘。风度云行水，鸟随花堕檐。炉香窗下坐，飞絮上书签。",
            "comment": ""
        },
        {
            "title": "赠灵殿僧道宁一洲上人",
            "content": "高谊如师果是稀，寺中扶策病翁归。西风吹我肌生粟，便对西风解一衣。",
            "comment": ""
        },
        {
            "title": "谢人惠米",
            "content": "今年俸米不曾收，五字田中自有秋。二十斛珠光灿烂，且无日籴太仓愁。",
            "comment": ""
        },
        {
            "title": "阎静轩先生还吴",
            "content": "湖山重作记，当代得名公。多有前时事，皆归片石中。船头擎白浪，帆腹饱秋风。共载不吴□，樽前笑语同。",
            "comment": ""
        },
        {
            "title": "过沈东林所居",
            "content": "屋破深山里，门无车马尘。谁知青竹坞，中有白莲人。坐上长留客，诗中不见贫。池塘园圃乐，花木四时春。",
            "comment": ""
        },
        {
            "title": "题方家峪刘寺山门",
            "content": "洒墨起云端，神威耸众观。直疑鲜甲动，相对骨毛寒。瞠目真如活，腾空似不难。传闻风雨夜，雷电绕阑干。",
            "comment": ""
        },
        {
            "title": "寄宁海诗社诸友",
            "content": "旧有诗筒在，读来醒睡魂。绿林多事后，白社几家存。明月人千里，无山云一痕。书成无便寄，心事若为论。",
            "comment": ""
        },
        {
            "title": "王质观棋",
            "content": "弈边忘日月，况复遇神仙。石上无多著，人间几百年。指枰如料敌，落子欲争先。想尔腰柯烂，回头亦骇然。",
            "comment": ""
        },
        {
            "title": "月宫沙戏",
            "content": "兔舂金臼药，幻出广寒宫。时听数声响，皆归一转功。云霄大境界，几案小屏风。何独沙为戏，人间万事间。",
            "comment": ""
        },
        {
            "title": "病中怀邓觉非",
            "content": "卧病寂寥中，浮生悟得空。半床清夜月，一枕破窗风。旅思闻孤笛，秋声过断鸿。可人常入梦，簪盍几时同。",
            "comment": ""
        },
        {
            "title": "晞渊仲斋避暑",
            "content": "避暑来高寺，终朝脱帽翁。四檐青嶂下，一枕绿阴中。云意看无尽，禽声听不同。楼台城市有，何地觅凉风。",
            "comment": ""
        },
        {
            "title": "云边偶成",
            "content": "达者由来少，机心肯暂停。几家才富贵，中道又凋零。白发人间宝，黄金水上萍。无钱陶靖节，醉眼不曾醒。",
            "comment": ""
        },
        {
            "title": "寄韩梅居",
            "content": "去载书来日，曾回一卷诗。每当孤坐处，长忆共吟时。春酒花朝曲，秋灯雨夜棋。人间无聚散，安得有相思。",
            "comment": ""
        },
        {
            "title": "题诗境楼",
            "content": "白昼钩帘坐，湖山静里看。分明吟世界，尽在此阑干。妙处写不就，题来句转难。几回风雪际，遥忆灞桥寒。",
            "comment": ""
        },
        {
            "title": "杂兴",
            "content": "雅道终为造物嗔，不教淹屈定教贫。诗家一脉难相继，父子得名能几人。",
            "comment": ""
        },
        {
            "title": "二色芙蓉花",
            "content": "拒霜一树碧丛丛，两色花开迥不同。疑是酒边西子在，半醒半醉立西风。",
            "comment": ""
        },
        {
            "title": "碧澜堂即事",
            "content": "白苹洲暖漾晴波，雪点沙汀立鹭多。几度月明窗下见，打渔入醉枕轻蓑。",
            "comment": ""
        },
        {
            "title": "寄王修竹",
            "content": "小楼分袂后，别久忆君多。逆境诗排遣，残躯病折磨。静闻花落几，闲看蚁移窠。几夜窗前梦，携筇竹下过。",
            "comment": ""
        },
        {
            "title": "赠僧",
            "content": "繁华举世皆如梦，今古何人肯暂闲。唯有东林学禅客，白头闲坐对青山。",
            "comment": ""
        },
        {
            "title": "寄碧澜赵右之",
            "content": "交游岁月深，彼此各知音。佳句不离口，可人长在心。多愁悲白玉，一笑弃黄金。流高同山乐，床头自有琴。",
            "comment": ""
        },
        {
            "title": "赠白云",
            "content": "蒲团穿几个，性地忽然开。禅向静中透，诗从悟处来。三椽青嶂里，一榻白云堆。自说为僧后，浮生百念灰。",
            "comment": ""
        },
        {
            "title": "湖上",
            "content": "湖边春已过，正是绿阴时。独步无人处，微吟得意诗。斜阳浮舴艋，远水立鸬鹚。物命真堪惜，游鱼脱钓丝。",
            "comment": ""
        },
        {
            "title": "红梅",
            "content": "寿阳曾点额，脂粉带余馨。晴雨看如醉，冰霜冻不醒。溪清羞洁白，色艳易飘零。桃杏休相忌，东君眼自青。",
            "comment": ""
        },
        {
            "title": "杂兴",
            "content": "庭院秋深露气清，夜窗纫补一灯明。莫嫌捣练喧人耳，多少贫家无此声。",
            "comment": ""
        },
        {
            "title": "严月涧同饮湖边",
            "content": "斗酒复斗酒，高歌山水边。世间无此乐，我辈即神仙。狂发花前笑，醉来松下眠。行人相偶语，堪作画图傅。",
            "comment": ""
        },
        {
            "title": "圆池",
            "content": "一片水环璧，分明镜可窥。游鱼吹白沫，浴鹭扑清漪。有月有星夜，无云无雨时。倚栏相对处，如看浑天仪。",
            "comment": ""
        },
        {
            "title": "寄僧钟山净珏",
            "content": "忘怀独有师，每恨会时稀。作别不得见，相寻闻已归。两鸡花下鬭，一蝶雨中飞。想在陈湖寺，纫衣掩竹扉。",
            "comment": ""
        },
        {
            "title": "寄黄直斋别驾",
            "content": "不道还吴去，知心有故人。残灯时对榻，一室夜生春。天下襟怀士，诗家骨肉亲。槐阴多第宅，谁肯纳闲宾。",
            "comment": ""
        },
        {
            "title": "寄径山首座",
            "content": "双径平分席，丛林总下风。东西两班首，兄弟几人同。地涌溪云白，潮推海日红。不须思出世，只合老山中。",
            "comment": ""
        },
        {
            "title": "{左氵右壑}耕云敬得方丈",
            "content": "耕云老子久相期，同赋山中莺燕诗。可惜我来迟数日，牡丹过了有花时。",
            "comment": ""
        },
        {
            "title": "寄俞半村",
            "content": "他无事役心，只是苦于吟。结屋能终隐，入山何必深。雨中看瀑布，月下听松琴。有此幽居乐，须当一访寻。",
            "comment": ""
        },
        {
            "title": "夏菊",
            "content": "粲粲发幽芳，何愁午夜霜。花先开六月，节不待重阳。鼓泽应无种，东篱未有香。王弘如此见，必遣白衣忙。",
            "comment": ""
        },
        {
            "title": "月夜泛舟",
            "content": "晴湖浮素练，芦苇冷秋霜。四望皆空阔，孤舟泛渺茫。水纹星动影，云缝月流光。不似渔翁乐，终身鸥鹭乡。",
            "comment": ""
        },
        {
            "title": "听赵碧澜操琴",
            "content": "弹来三尺桐，知用几年功。听到希声处，凉生不语中。断霞明似日，急雨过如风。曲罢炉香在，还思敏仲翁。",
            "comment": ""
        },
        {
            "title": "留别干月亭",
            "content": "客中愁送别，临别转伤心。最是情相得，犹教老不禁。离怀空记忆，远信有浮沉。争似长携手，山边水际吟。",
            "comment": ""
        },
        {
            "title": "老桂",
            "content": "分得蟾宫种，凡葩岂足论。古香吹不尽，生意至今存。秋晚花三色，年深树半根。更无攀折日，此恨向谁言。",
            "comment": ""
        },
        {
            "title": "孤山梅后",
            "content": "晴雪白漫漫，山中几树残。但知开处好，谁向落时看。影不随流水，香犹在曲阑。飞来如靖鹤，相对立前滩。",
            "comment": ""
        },
        {
            "title": "相严寺僧楼",
            "content": "镜样湖光照眼明，无风无浪水如冰。画图只在阑干外，柳下行人楼上僧。",
            "comment": ""
        },
        {
            "title": "父子同赏杨寺月牡",
            "content": "世上月丹无此种，倚栏不觉夕阳斜。百年雨露春风力，高树一根三色花。",
            "comment": ""
        },
        {
            "title": "雁影",
            "content": "万里衡阳别，翱翔背夕晖。数行天外过，一片水中飞。无迹留沙渚，有声过钓矶。回头还自顾，上下带云归。",
            "comment": ""
        },
        {
            "title": "赠僧庆云衲",
            "content": "赴供归来后，跏趺对篆熏。三椽忘岁月，一衲老烟云。俗客无门入，闲情有砚分。山中高卧好，城市正纷纭。",
            "comment": ""
        },
        {
            "title": "西湖如画轩",
            "content": "世间何处觅西湖，风月无边酒一壶。尽道此中如画景，不知此景画中无。",
            "comment": ""
        },
        {
            "title": "石湖山居",
            "content": "幽居入翠微，乐似在松时。野景俱成画，山行总是诗。黠禽争浴水，戏鹊倒悬枝。此意谁能识，徜徉只自知。",
            "comment": ""
        }
    ]
}