{
    "dynasty": "宋",
    "author": "陆九韶",
    "poems": [
        {
            "title": "试茗泉",
            "content": "邂逅成山行，往往有异景。奇峰争呈露，独不见试茗。逶迤即道周，澄泓得幽井。淆之不可浊，凝然如自省。龟蒙于越来，傥亦煮石鼎。岂为渴者甘，醯梦当一警。",
            "comment": ""
        },
        {
            "title": "诫子弟词",
            "content": "听听听听听听听，好将孝弟酬身命。更将勤俭答天心，莫把妄思损真性。",
            "comment": ""
        },
        {
            "title": "诫子弟词",
            "content": "凡闻声，须有省。照自心，察前境。若方驰骛速回光，悟得昨非由一顷。昔人五观上时领。",
            "comment": ""
        },
        {
            "title": "月石",
            "content": "玉兔爱佳泉，饮泉化为石。规圆立山趾，万古终不息。应厌旧星躔，盈稀多缺夕。自从寄兹踪，表表无晦蚀。光彩虽暂埋，体素得不易。神物岂终潜，早晚照九域。",
            "comment": ""
        },
        {
            "title": "诫子弟词",
            "content": "听听听听听听听，劳我以生天理定。若还惰懒必饥寒，莫到饥寒方怨命。",
            "comment": ""
        },
        {
            "title": "跃马泉",
            "content": "灵泉蓄幽愤，跃石作良马。奔腾曳练驶，追风非汎驾。行健石有迹，气骄珠汗洒。何当奋厥志，万骑阴山下。",
            "comment": ""
        },
        {
            "title": "诫子弟词",
            "content": "听听听听听听听，衣食生身天付定。酒肉贪多折人寿，经营太甚违天命。",
            "comment": ""
        },
        {
            "title": "鸣玉泉",
            "content": "朅来坐幽亭，恍在昆山曲。清越声盈耳，群工琢良玉。又疑跻金阙，仙班佩相属。圆环碎琼琚，登降互击触。洒然襟袍爽，无处著利欲。不贪以为宝，对此景高躅。",
            "comment": ""
        }
    ]
}