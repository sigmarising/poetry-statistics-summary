{
    "dynasty": "宋",
    "author": "张九成",
    "poems": [
        {
            "title": "读书",
            "content": "横浦非吾土，久寓亦何卿。不学元相国，百斛貯胡椒。饥寒何以遣，唯以文字消。方其得意处，捽茹亦逍遥。顿忘物我情，天地本宽饶。告尔二三子，我歌汝其谣。",
            "comment": ""
        },
        {
            "title": "七月十二日偶成",
            "content": "塘南莲吐锦，塘北树成幄。夜来已秋风，朝见一叶落。呼酒玩余景，行见纷索索。人生如寄耳，何苦不行乐。",
            "comment": ""
        },
        {
            "title": "论语绝句一百首",
            "content": "向也於公隔一重，寻思常在梦魂中。如今已是心相识，尔自西行我自东。",
            "comment": ""
        },
        {
            "title": "三月十一日不出",
            "content": "老罢慵人事，柴门尽日扃。春江入幽想，夜雨涨前汀。何日当晴霁，西山云眇冥。江头无限好，见说柳深青。",
            "comment": ""
        },
        {
            "title": "游南路菩提寺次刁文叔韵",
            "content": "高僧居物外，有户昼常扃。海阔知天大，泉甘识地灵。一帘春月静，数点列山青。便卜归欤计，移文休勒铭。",
            "comment": ""
        },
        {
            "title": "客观余孝经传感而有作",
            "content": "古人文莹理，后人工作文。文工理愈暗，纸札何纷纷。君看六艺学，天葩吐奇芬。诗书分体制，礼乐造乾坤。千歧更万辙，要以一理存。如何臻至理，当从践履论。跋涉经险阻，冲冒恤寒温。孝弟作选锋，道德严中军。仰观精俯察，万象入见闻。不劳施斧凿，笔下生烟云。高以君尧舜，下以觉斯民。君如不我鄙，时来对炉熏。",
            "comment": ""
        },
        {
            "title": "论语绝句一百首",
            "content": "射宿有心阴中物，钓纲终是不无心。固知夫子应无此，书此方知意亦深。",
            "comment": ""
        },
        {
            "title": "论语绝句一百首",
            "content": "焉用牛刀去割鸡，子游初见已无疑。既云学道应须爱，遂谓前言乃戏之。",
            "comment": ""
        },
        {
            "title": "论语绝句一百首",
            "content": "子张闻语便书绅，太似胸中未识真。忠信笃钦非外物，当於行处用精神。",
            "comment": ""
        },
        {
            "title": "拟归田园",
            "content": "出门何所见，桃李漫阡陌。东风自有情，万物各有适。驱驰丧我真，尘垢投其隙。可怜漫不知，终日常役役。及其盖棺时，平生无寸绩。达人深了此，名利终无益。",
            "comment": ""
        },
        {
            "title": "客至",
            "content": "客有叩门者，冠剑何巍巍。登堂各就坐，酬答好言词。中席客轩眉，扬袂论是非。纷纷乱我耳，扰扰败人思。主人默无语，仰看孤鸿飞。须臾进盘馔，劝客酒一卮。谓言西山好，爽气入吾扉。客思亦沈寂，炉熏自霏霏。",
            "comment": ""
        },
        {
            "title": "十一月忽见雪片居此七年未尝见也",
            "content": "寒色遽如许，神清瘦不禁。瓦沟声磔索，珠琲乱衣襟。斯须忽复变，玉片堕前林。风劲势回旋，飘零蔽遥岑。落此炎瘴地，七年到於今。不见六花飞，况闻寒玉音。今年盈尺瑞，天以慰吾心。呼儿具杯盘，开樽须满斟。更制白雪辞，入我绿绮琴。",
            "comment": ""
        },
        {
            "title": "读东坡谪居三适辄次其韵·午窗坐睡",
            "content": "年老目飞花，心化柳生肘。万事元一梦，古今复何有。六月苦夜短，午昼何其久。颓然北窗下，竹风休两手。昏昏不复知，酣适如中酒。睡乡日月长，椿灵未为寿。形存若蝉蜕，质槁如木朽。荣辱漫纷纷，正梦那复受。有梦尚有思，无梦真无垢。欲呼李太白，醉眠成二叟。",
            "comment": ""
        },
        {
            "title": "拟古",
            "content": "已往不足念，未至复何忧。今辰天气佳，驾言聊出游。欲识斜川时，佳处只在兹。穆王宴瑶池，翻为达者嗤。钟子今忘矣，难与古人期。",
            "comment": ""
        },
        {
            "title": "论语绝句一百首",
            "content": "富贵要之不可求，求之无不反招尤。何如且只从吾好，他若来时不自由。",
            "comment": ""
        },
        {
            "title": "论语绝句一百首",
            "content": "曾点尝闻鼓瑟希，仲由於此亦奚为。二人风味还应别，不是知音必不知。",
            "comment": ""
        },
        {
            "title": "论语绝句一百首",
            "content": "以毋为绝绝非毋，自谓门人见处疏。若使圣人真个绝，不知毋理却何如。",
            "comment": ""
        },
        {
            "title": "论语绝句一百首",
            "content": "须知有慾不为刚，血气乘之反类狂。所以孟轲言直养，要令无助亦无忘。",
            "comment": ""
        },
        {
            "title": "论语绝句一百首",
            "content": "参闻吾道无心语，只在当时一唯间。多学反嗟疑子贡，望云犹隔数重关。",
            "comment": ""
        },
        {
            "title": "论语绝句一百首",
            "content": "君子常时亦用权，要之此法岂容传。反经合道须君子，君子为之乃自然。",
            "comment": ""
        },
        {
            "title": "过报恩",
            "content": "篮与访萧寺，烟暝涨春空。远树楼头绿，残霞山外红。昏钟发林杪，人语殷桥东。回首都无迹，人生真梦中。",
            "comment": ""
        },
        {
            "title": "论语绝句一百首",
            "content": "仁体从来大似天，事之方见失於偏。是何尧舜有为病，一或容心便不然。",
            "comment": ""
        },
        {
            "title": "夜起",
            "content": "昔日尝惊堕俗尘，今朝始觉是閒人。夜窗睡起无人见，万里青天月一轮。",
            "comment": ""
        },
        {
            "title": "拟古",
            "content": "夜月冷如冰，朝霞灿成绮。借问孰为之，大化自然尔。斲月为酒壶，裁霞为寐被。酣眠九天上，此意谁能解。要与同心人，情话当及此。",
            "comment": ""
        },
        {
            "title": "秋兴",
            "content": "秋意入茅屋，杖策登平原。落日衔西山，一川顿明鲜。萧萧江上竹，溜溜岩下泉。我生本閒放，胡为此拘拳。身世两相违，於今六十年。勇退未为怯，锐进岂其贤。",
            "comment": ""
        },
        {
            "title": "读东坡谪居三适辄次其韵·夜卧濯足",
            "content": "夏日乏絺葛，冬来无衾裯。况复窜炎荒，令人生百忧。空城舞狐狸，深林鸣鸺鹠。此邦无足恋，聊为薪水留。枯枝煮寒泉，大灶声飕飕。老盆深注汤，徐以双骹投。沃久意痛快，絷维今脱鞲。须臾膏液上，两踝暖气浮。生平苦寒痹，一洗皆已瘳。登山不须扶，跳梁逐狙猴。",
            "comment": ""
        },
        {
            "title": "某还故里过括苍谢景思少卿示及诸公和诗次韵",
            "content": "朝随落月东郊去，暮逐归云北浦还。岂但劳农勤稼穑，要知为郡足清閒。家传诗句江山谢，学到精微陋巷颜。今日倚栏聊解带，欲看烟雨四边山。",
            "comment": "【注释】【原题】：某还故里过括苍谢景思少卿示及诸公和诗次韵为谢"
        },
        {
            "title": "论语绝句一百首",
            "content": "有类痴人学着棋，谆谆诲尔反狐疑。回头试问旁观者，说得元来却甚奇。",
            "comment": ""
        },
        {
            "title": "论语绝句一百首",
            "content": "游遍诸侯志不伸，困穷几与死为邻。大哉博学称夫子，独有当时一党人。",
            "comment": ""
        },
        {
            "title": "题郡斋壁",
            "content": "吏散兵休文案静，数竿修竹隔疏帘。嗟予老矣欲归去，肯对江山叹滞淹。",
            "comment": ""
        },
        {
            "title": "论语绝句一百首",
            "content": "於时穷达何须较，在我行藏未易论。子路不知方愠见，更疑力学到师门。",
            "comment": ""
        },
        {
            "title": "前日偕长文赴大庾饭坐中见黄菊盛开故有前作",
            "content": "曾向华筵折数枝，不知心正阿谁思。却怜弄玉吹箫伴，忘了小桥同醉时。和泪盈盈凄晓露，含情脉脉怨东篱。孙郎风味年来减，且对西风罚满卮。",
            "comment": "【注释】【原题】：前日偕长文赴大庾饭坐中见黄菊盛开故有前作新诗既三复矣最后乃云黄菊尚未之见间有一二株白菊耳且有閒傍短篱寻嫩蕊忽惊孤蝶绕幽篱之句黄花岂得无语辄发一笑"
        },
        {
            "title": "次单推韵",
            "content": "庾岭三江外，相过车马勤。孤吟清庙瑟，愁思楚江云。寂寞林逋宅，凄凉伍相坟。何时定归去，摸索断碑文。",
            "comment": ""
        },
        {
            "title": "论语绝句一百首",
            "content": "贫即无聊富即骄，回心独尔乐箪瓢。个中得趣无人会，惆怅遗风久寂寥。",
            "comment": ""
        },
        {
            "title": "六月十四日观云有作",
            "content": "深深萧寺足幽居，寝饭行藏亦自如。仰识白云天外意，俯看青史古人书。摩挲方雨生无愧，周览山川气有余。不用棹舟江海去，清风明月是吾庐。",
            "comment": ""
        },
        {
            "title": "论语绝句一百首",
            "content": "看来商颂继关雎，乱训为终始是初。试把初终篇较取，洋洋风雅岂为虚。",
            "comment": ""
        },
        {
            "title": "辛未闰四月即事",
            "content": "种槿已五载，入门幽迳深。拒霜偶然植，亦解成清阴。晚凉新浴罢，松风披我襟。终日岸巾坐，閴无人见寻。浩然媚幽独，发兴付瑶琴。",
            "comment": ""
        },
        {
            "title": "庚午正月七夜自咏",
            "content": "余性寡所谐，平生惟自得。谈名颈深缩，论利面作赤。文不贵雕虫，诗尤恶钩擿。粗豪真所畏，机巧非予匹。所以常闭门，千载求知识。黄卷有可人，为之忘寝食。亦复爱山水，策杖无与适。看云独忘归，听泉常永日。内乐万事休，中虚众妙入。欲以语斯人，此事吾无力。道丧亦久矣，无言三叹息。",
            "comment": ""
        },
        {
            "title": "论语绝句一百首",
            "content": "扬雄苦作艰深语，曹操空嗟幼妇词。晚悟师言达而已，不须此外更支离。",
            "comment": ""
        },
        {
            "title": "咏梅",
            "content": "策马寻梅过小桥，江边驿路正迢迢。灵均清劲余骚雅，夷甫风姿堕寥寥。半吐暗惊云插月，横枝忽见雪封条。徘徊未忍轻归去，楼上何人调玉箫。",
            "comment": ""
        },
        {
            "title": "论语绝句一百首",
            "content": "做人真个亦诚难，临死犹将手足看。今免一身非细事，一身之外更多端。",
            "comment": ""
        },
        {
            "title": "游尘外亭呈妙喜老师陈元器郑叔茂沈季诚",
            "content": "我本山中人，推出尘寰里。鸟囚不忘飞，今日乃来此。长江流吾前，列岫环其趾。豁然万古心，揽之不盈袂。同来二三友，秀句粲玉齿。中有奇道人，机锋如建水。此境到吾徒，成一段奇事。",
            "comment": ""
        },
        {
            "title": "庾岭旧传有梅往往诗人借此为江南春信予到此",
            "content": "诗人常说岭头梅，往往春风自此来。我到岭头都不见，空将春梦又空回。",
            "comment": "【注释】【原题】：庾岭旧传有梅往往诗人借此为江南春信予到此数年因登岭上不见一枝遂成一绝"
        },
        {
            "title": "论语绝句一百首",
            "content": "机缄固尔寓弦歌，不是知音不肯过。夫子闻之方莞尔，未知言偃意如何。",
            "comment": ""
        },
        {
            "title": "喜晴",
            "content": "今夕何清快，风光胜去年。水南无宿霭，天末有孤烟。老矣休荷橐，归欤挂锦鞯。西湖多乐事，感慨旧山川。",
            "comment": ""
        },
        {
            "title": "论语绝句一百首",
            "content": "子心俯仰一无欺，由也升堂尚不知。疾病如何犹请祷，孰分上下与神只。",
            "comment": ""
        },
        {
            "title": "读东坡谪居三适辄次其韵·旦起理发",
            "content": "忆昔叨从班，入朝大明宫。五更催上马，梦里过万松。想见天竺山，九重吟清风。头垢不暇梳，爬搔常靡通。今来幸閒放，栉比肯匆匆。清晨解絛辫，千梳复重重。不羡列御寇，散发摇风鬃。气舒两目明，顿与离朱同。此乐岂易得，快意适相逢。再拜复再拜，深恩荷天公。",
            "comment": ""
        },
        {
            "title": "所见",
            "content": "两肘横奋何翩翩，中欲高举外则然。相见胸次开闤闠，一谈名利如火然。君知古人著意处，君且少听休弹冠。人生百年如逝川，那用如此争后先。",
            "comment": ""
        },
        {
            "title": "论语绝句一百首",
            "content": "子路何尝肯不情，从人姑尔事虚名。所行唯恐复闻耳，既已闻之且力行。",
            "comment": ""
        },
        {
            "title": "论语绝句一百首",
            "content": "区区用意在方人，所得众来未必真。我则於斯诚不暇，枉劳臆度费精神。",
            "comment": ""
        },
        {
            "title": "有感",
            "content": "日月不知久，优游萧寺居。腊月三十日，方惊岁又除。如此度九年，终朝乐有余。后圃剩寒菜，水南多美鱼。饭罢亦何为，北窗工读书。兴来或意倦，玉轴时卷舒。傍人多失笑，谓我何迂疏。巍然王公门，胡不曳长裾。",
            "comment": ""
        },
        {
            "title": "彦执赏予诗",
            "content": "年来百念灰，求友良未已。一昨窜逐来，万事风过耳。忽得故人书，惊喜或不寐。人生等行客，斯姑小憩。吟诗本不工，信口何足贵。璧彼蜩螗虫，时时一鸣沸。自惟尽喑默，何以玩浮世。不烦更咀嚼，欲听已漂逝。胡为不解事，异好仍偏嗜。从来不求名，游戏聊卒岁。",
            "comment": ""
        },
        {
            "title": "论语绝句一百首",
            "content": "丘何为佞乃栖栖，此语深怜及仲尼。犹乃从容言疾固，胸中荡浩不容窥。",
            "comment": ""
        },
        {
            "title": "夏日即事",
            "content": "寂寂柴门可设罗，唯余柳色许相过。重帘半卷鸟声乐，閒看炉烟篆髻螺。",
            "comment": ""
        },
        {
            "title": "二月八日偶成",
            "content": "庭院无端作许寒，好花无处压栏竿。东君今岁知何意，勒住群花不得看。",
            "comment": ""
        },
        {
            "title": "辛未闰四月即事",
            "content": "穷居不择交，贤否那复辨。似人辄已喜，况复曾半面。相见且寒温，不问风雨变。晚来无与游，澄江喜如练。携筇信步行，屈曲随山转。数日雨不止，冲波颓激箭。旧雨已不来。今雨谁复见。瓮头香满屋，吾计今已办。岂复思故乡，无事且强饭。",
            "comment": ""
        },
        {
            "title": "三月六日出城",
            "content": "春来多病懒寻山，送客今朝漫出关。杨柳江头无限思，欲携樽酒暖衰颜。",
            "comment": ""
        },
        {
            "title": "论语绝句一百首",
            "content": "读易工夫恨不深，晚年方见圣人心。如何五十云无过，盖欲从初学到今。",
            "comment": ""
        },
        {
            "title": "秋晴",
            "content": "秋空极清快，偶值数日阴。造物果何意，成此三日霖。晚来风色转，天边露遥岑。无言若有得，古人知我心。",
            "comment": ""
        },
        {
            "title": "论语绝句一百首",
            "content": "看来桀溺与长沮，固是其言太阔疏。若论耰耡全不顾，这般风味亦难如。",
            "comment": ""
        },
        {
            "title": "到白石寺次壁间郑如圭韵",
            "content": "寺古僧多老，云深水自流。鸟声惊客梦，山色到江楼。落日千林迥，清风一迳幽。幽怀终未已，归去辄回头。",
            "comment": ""
        },
        {
            "title": "论语绝句一百首",
            "content": "可笑灵公不自量，区区小国事交争。遽然问阵於夫子，夫子闻之故遂行。",
            "comment": ""
        },
        {
            "title": "论语绝句一百首",
            "content": "日月光明满六虚，奈缘蒙瞽以为无。试教借问傍人看，可是吾曾隐尔乎。",
            "comment": ""
        },
        {
            "title": "论语绝句一百首",
            "content": "行道嗟吾已矣夫，仲由从我去乘桴。果然子路闻之喜，好勇如由亦自无。",
            "comment": ""
        },
        {
            "title": "论语绝句一百首",
            "content": "朽固难雕粪莫杇，於予材美亦何诛。欲令顾此深为戒，言语之科首宰予。",
            "comment": ""
        },
        {
            "title": "论语绝句一百首",
            "content": "如何夫子欲无言，此理疑其或未然。若看阴阳运行处，方知与物自周旋。",
            "comment": ""
        },
        {
            "title": "山蝉",
            "content": "浴罢风来玉宇凉，山蝉吟咏送斜阳。长缫独茧来还去，九折升车短更长。窈眇笙箫云汉冷，凄清风露月华香。看君定是神仙侣，且择高枝深处藏。",
            "comment": ""
        },
        {
            "title": "八月十四日偶成",
            "content": "物情犹惝恍，门户更萧然。勿念客来往，何妨吾醉眠。北园肥菜甲，南浦鱠鱼鲜。一酌余妻子，此生休问天。",
            "comment": ""
        },
        {
            "title": "闻桂香",
            "content": "清晨未盥栉，桂香递秋风。不知此花意，何为恼衰翁。举头复何有，燕雁书晴空。景物如此好，谁云吾道穷。",
            "comment": ""
        },
        {
            "title": "六月十二日偶成",
            "content": "閒居百事不关心，只有多情尚苦吟。午睡觉来何所乐，邻鸡一唱柳垂阴。",
            "comment": ""
        },
        {
            "title": "论语绝句一百首",
            "content": "宣尼颇意在斯人，故尔令由去问津。大是斯人能会意，知津此语亦为真。",
            "comment": ""
        },
        {
            "title": "十二月二十四夜赋梅花",
            "content": "我来岭下已七年，梅花日日斗清妍。诗才有限思无尽，空把花枝叹晚烟。颇怪此花岚瘴里，独抱高洁何娟娟。苦如灵均佩兰芷，远如元亮当醉眠。真香秀色看不足，雪花冰霰相后先。平生明明复皦皦，一嗅霜蕊知其天。固安冷落甘蛮蜑，不务轻举巢神仙。他年若许中原去，携汝同住西湖边。更寻和靖庙何许，相与澹泊春风前。",
            "comment": ""
        },
        {
            "title": "论语绝句一百首",
            "content": "仁智从来不可分，动中机向静中存。自然形体难增损，不要犹添斧凿痕。",
            "comment": ""
        },
        {
            "title": "惜花",
            "content": "数日生寒紧杜门，今朝步屧到前村。可怜桃李都飞尽，细雨斜风更断魂。",
            "comment": ""
        },
        {
            "title": "悼玉溪",
            "content": "闻名四十载，兹地忽相逢。每听谈前事，相看泪满胸。干戈今偃息，诗酒曷从容。寂寞千秋恨，新阡植万松。",
            "comment": ""
        },
        {
            "title": "食苦笋",
            "content": "吾乡苦笋佳，出处惟石屋。玉肌腻新酥，黄衣缘深绿。林深恐人知，头角互出缩。烟雨养春姿，此物未成熟。三月腊酒香，开樽慰幽独。烹庖入盘俎，点酱真味足。未须五鼎牛，聊称一囊粟。朅来庾岭下，岁月去何速。经冬又七春，未分穷途哭。今朝好事者，惠我生一束。头髠甲斓斑，味恶韵粗俗。儿童不惯尝，哕噫惊媪仆。老妻念乡味，放箸泪盈目。丈夫志有在，何事校口腹。呼奴更倾酒，一笑风生谷。",
            "comment": ""
        },
        {
            "title": "午睡",
            "content": "深杏小桃暄午昼，游丝飞絮搅长空。觉来一枕轩窗静，燕子双双西又东。",
            "comment": ""
        },
        {
            "title": "秋兴",
            "content": "月落在楼角，惊乌连夜啼。门前蝉噪急，床下蛩亦悲。岂不念节物，清霜殒华姿。况我有鴒原，九年此生离。时亦咏归去，缅焉久无期。为善天所相，何以报吾施。大明生於东，皎月生於西。兹理傥不昧，胡为浪嗟咨。",
            "comment": ""
        },
        {
            "title": "论语绝句一百首",
            "content": "只是人生少琢磨，厄於陈蔡尚弦歌。道之兴废皆由命，虽愬如公奈命何。",
            "comment": ""
        },
        {
            "title": "论语绝句一百首",
            "content": "壮志如何便遽忘，故宜一旦问为邦。行藏独与吾夫子，不类当时狷与狂。",
            "comment": ""
        },
        {
            "title": "论语绝句一百首",
            "content": "须知道体亦常虚，君子安能一器拘。赐也但知瑚琏贵，岂闻天地亦蘧庐。",
            "comment": ""
        },
        {
            "title": "辛未闰四月即事",
            "content": "寓居城中寺，萧然如深山。终年客不到，终日门亦关。晨朝香火罢，去履脱危冠。饱读古人书，会意有余欢。客有馈荔枝，荐又碧玉盘。吟哦更咀嚼，未羡朱两轓。鲛绡作红皱，护此冰肌寒。",
            "comment": ""
        },
        {
            "title": "拟古",
            "content": "夭矫山顶松，葱茜门前柳。高低邈不同，日日满窗牖。穷通端似之，尽入乾坤手。愿为深闺女，勿学商人妇。闺女老弥贞，商妇多失守。",
            "comment": ""
        },
        {
            "title": "论语绝句一百首",
            "content": "大都礼义本人情，若论人情莫若亲。苟使於亲无曲折，不知人视作何人。",
            "comment": ""
        },
        {
            "title": "拟古",
            "content": "昔我窜横浦，佳致未易陈。偶经{上穴下弘}头宿，谿山妙入神。烟波横小艇，疑是古玄真。逝言或生还，孤志良一伸。别来已十载，念此渴生尘。何当携我辈，径往莫问津。谨勿思高官，惊忧可悲辛。",
            "comment": ""
        },
        {
            "title": "论语绝句一百首",
            "content": "卫多贤者仕伶官，击磬如襄理一般。不审乃於声上取，疑其此意太无端。",
            "comment": ""
        },
        {
            "title": "次单推韵",
            "content": "每思乡里秀，日日听新除。愁苦千行泪，清贫一束书。端谿元秀爽，梅蕊正萧疏。公事多余暇，箪瓢亦晏如。",
            "comment": ""
        },
        {
            "title": "十九日杂兴",
            "content": "不是南方热，爱此有永日。人事断经过，萧然空一室。风惊窗外竹，声如清庙瑟。西塘荷已花，北户枣亦实。仕途非所长，进雨辄退尺。所以入市朝，愁苦甘首疾。谪来已九年，底事无忧色。山林兴甚长，湖海情何极。",
            "comment": ""
        },
        {
            "title": "菖蒲",
            "content": "石盆养寒翠，六月如三冬。勿云数寸碧，意若千丈松。劲节凌孤竹，虬根蟠老龙。傲霜滋正气，泣露泫春容。座有江湖趣，眼无尘土踪。终朝澹相对，浇我磊磈胸。",
            "comment": ""
        },
        {
            "title": "辛未闰四月即事",
            "content": "相马须相骨，探水须探源。君如识此理，知人若神仙。可以千岁下，坐照万古前。有时阴求人，得意初无言。如闻失一士，每食不下咽。人才何其鲜，求一於百千。岂独今世欤，自古皆已然。我欲授此法，其谁可与传。",
            "comment": ""
        },
        {
            "title": "酴醿",
            "content": "蜀锦年来可作衣，西园春色故芳菲。天工成此新翻样，翡翠机中玉唾飞。",
            "comment": ""
        },
        {
            "title": "论语绝句一百首",
            "content": "於兵於食皆云去，当使斯民信独存。不尔此心先已丧，虽云兵食更休论。",
            "comment": ""
        },
        {
            "title": "夜雨",
            "content": "春阴正愁绝，夜雨复淋漓。楚客南冠日，湘累去国时。千山花尽落，万壑水东之。脉脉灯前意，夫君知不知。",
            "comment": ""
        },
        {
            "title": "秋兴",
            "content": "半夜惊梦回，桐叶纷索索。杖藜视天宇，雨罢云收脚。清风拂襟裾，片月堕篱落。嗟我游已倦，怅此久淹泊。豆畦今已花，稻垅行可穫。翻思黄卷中，古人谁可作。田园爱潜归，箪飘识颜乐。譬彼鹪鹩心，平生在丛薄。",
            "comment": ""
        },
        {
            "title": "拟古",
            "content": "平生澹无营，生计亦草草。吾庐尽有余，懒问长安道。楚泽惊屈平，书空咤殷浩。愿君且休矣，沈忧令人老。",
            "comment": ""
        },
        {
            "title": "倅车送海棠",
            "content": "瘴雨蛮烟西复东，海棠岭下占春风。清肌本自同梅洁，晕脸应知是酒红。澹著燕脂春未透，半匀胡粉日初烘。此花不与凡花并，桃李休矜造化工。",
            "comment": ""
        },
        {
            "title": "拟古",
            "content": "余生本无用，颓然落涧阿。饥食山顶薇，寒编松上萝。岂敢怨明时，贫贱固其宜。原宪乐穷巷，屈平愁深陂。度量何相越，道在胡速迟。屈子则已矣，原子有余辉。",
            "comment": ""
        },
        {
            "title": "多雨偶成",
            "content": "谪居天南陲，终年寡俦侣。四月山气行，淋漓满城雨。独坐北窗下，萧然无一语。睡起复何如，鸡鸣已亭午。",
            "comment": ""
        },
        {
            "title": "客有谈嘉佑间事者一客瞪目不应及闻介甫新事",
            "content": "吾道何衰只怆神，六经文字变仪秦。魏侯酷喜听新乐，中尉生来好杀人。海鸟错将金奏眩，叶公元爱画龙真。不逢伯乐休骧首，忽遇长沮莫问津。",
            "comment": "【注释】【原题】：客有谈嘉佑间事者一客瞪目不应及闻介甫新事则心目开明殊可怪也聊作诗以纪之"
        },
        {
            "title": "闻彦执熙仲有辣螺诗聊复有作",
            "content": "乾坤中空绕沧溟，千奇百怪斗露形。鲸鲵鼋鼍突相撑，蚶蜃蚌蛤角介狞。是中有物入眼生，羊肠蚁垤纷纵横。入口小辛美且清，荐酒百盏壶更倾。有如汲直官汉京，谏诤虽切心本平。肩吾作诗翻手成，士龙笔力敌相勍。嗟我材短谁敢赓，欲往侑坐愁颉羹。句涩韵梗君莫轻，雄豪似胜苍蝇鸣。",
            "comment": ""
        },
        {
            "title": "论语绝句一百首",
            "content": "一篇乡党尽威仪，夫子寻常岂自知。若使区区故如此，其劳终亦不胜为。",
            "comment": ""
        },
        {
            "title": "六月晦送孙少刘",
            "content": "三年相处如弟兄，他时当以名节称。文章烂若蜀江锦，行义清胜万壑冰。龟山先生今往矣，我於吾子见典型。青衫半百官岭下，众谕称屈气甚平。乃知胸中万钧重，此外真成一发轻。道如未央神明台，虽高自可阶级登。卷之不殊方寸小，舒之足以苏疲氓。我衰退缩如蜗螺，爱子对我怀抱清。平生艰苦今已老，空叹白首都无成。看公权奇非凡骨，努力吾道谨其行。",
            "comment": ""
        },
        {
            "title": "拟归田园",
            "content": "所居极幽深，事简人迹稀。乘兴或登山，兴尽辄复归。芝朮足吾粮，薜萝富吾衣。一生澹无营，百事不我违。",
            "comment": ""
        },
        {
            "title": "论语绝句一百首",
            "content": "箾韶深寓舜之心，夫子闻之感亦深。三月遂忘於肉味，谁知千古遇知音。",
            "comment": ""
        },
        {
            "title": "出城",
            "content": "不出柴门近两旬，江边柳眼已窥人。却思归去西湖上，剩把长条醉几春。",
            "comment": ""
        },
        {
            "title": "示两儿",
            "content": "余性便静素，於世寡所谐。惟余黄卷里，聊与古人偕。古人不可期，古人尚可窥。当其会意时，悠然忘渴饥。可怜朝市人，大与古相违。所得眇何有，所亡无町畦。嗟乎寓此心，惟善为可为。舍善亦何乐，至死有余悲。晤此聊自警，亦以警吾儿。",
            "comment": ""
        },
        {
            "title": "读东坡叠嶂图有感因次其韵",
            "content": "虬须英武喧天渊，当时功臣画凌烟。汉家骁骑才三万，北攻稽落事燕然。勋名鼎鼎磨星斗，百年衰落归黄泉。人间万事都如梦，不如挂冠神武寻山川。我昔曾登会稽顶，逍遥疑在羲皇前。下观涛江卷飞雪，旁看秦望森摩天。祖龙定是同鲍臭，鸱夷却得携妖妍。悠然会意不复出，倚锄便欲耕春田。君不见渊明归去传图画。伯时妙手垂千年。我藏东绢今拂拭，正欲写此春江浩渺山连娟。更要元龙湖海士，百尺楼中相对眠。玉京蓬岛置勿问，人间今是地行仙。岷江寥寥三峡远，此心欲往知何缘。烦君断取来方丈，径入东坡叠嶂篇。",
            "comment": ""
        },
        {
            "title": "偶成",
            "content": "冒热不安寝，整冠常夙兴。清风入我怀，眷眷如有情。嗟彼朝市人，正与膏火争。藏机入钩钤，肆辩纷纵横。所得无几何，所嗟无一诚。往来各有趣，南北自分朋。明德天所相，欺诬祸所婴。犹如赴火蛾，缠绵尚营营。悟此澹无作，不与炎凉并。居閒苦无事，驱马出南城。登山猿不避，鼓棹鸥靡惊。谁知瘴岚中，谈笑适此生。祥凤非矫矫，高鸿本冥冥。请君少安坐，此诗殊可听。",
            "comment": ""
        },
        {
            "title": "论语绝句一百首",
            "content": "由言夫子何迂也，子谓由言亦野哉。道理不因相扣击，如何说得许多来。",
            "comment": ""
        },
        {
            "title": "论语绝句一百首",
            "content": "子思曾发用中机，此道须臾不可离。率性自然难损益，要之何虑亦何思。",
            "comment": ""
        },
        {
            "title": "怀汪圣锡",
            "content": "美玉藏精璞，明珠媚深渊。天清气或朗，光景露涓涓。或者辄按剑，奇才叹难全。之子英杰人，声名何轩轩。妙龄魁四海，终始皆称贤。过眼不再读，悟心非口传。文真翻手成，识超余子先。森森列五岳，浩浩朝百川。谓年未三十，当握造化权。陶甄到唐虞，修洁偕渊骞。谁云一戢翅，沈滞十二年。众论今未谐，子心方藐然。磨礲尽箭镞，刮洗成混圆。上造羲轩外，下极宣政前。讨论分本末，钩颐穷由缘。遥遥数千载，恍然落眼边。斯文天其兴，子能常踬颠。试看桃李花，三春何暄妍。未及瞬息间，飘零堕风烟。青青乔松枝，霜雪弥贞坚。子如识此理，聊臣白云巅。",
            "comment": ""
        },
        {
            "title": "论语绝句一百首",
            "content": "岂是於回果弗如，只缘闻处尚多疏。右还真个能闻一，安得其他更有余。",
            "comment": ""
        },
        {
            "title": "三月晦城门晚景",
            "content": "雨涨春江浪，沄沄日夜奔。群山落云里，万壑吼岩根。沙际人呼渡，烟中牧入村。萧然何处士，终日掩柴门。",
            "comment": ""
        },
        {
            "title": "论语绝句一百首",
            "content": "此理寻常岂不如，奈何人不反思之。故应指掌从君示，想亦於斯勿更疑。",
            "comment": ""
        },
        {
            "title": "元宵",
            "content": "万叠灯山辊绣毬，怕寒骑马著驼裘。要看十里红莲满，须上谯门最上头。",
            "comment": ""
        },
        {
            "title": "有客",
            "content": "春雨止复作，闭门无与居。童奴告予言，有客叩吾庐。束带出见之，欣然一丈夫。手携一尊酒，辞气何晏如。谓言久闻名，曾未瞻簪裾。天寒宜饮酒，一杯聊以娱。盘飧亦草草，蔬果间溪鱼。颜色温胜玉，言谈贯如珠。岂期有道者，而来警我愚。酒酣意两适，心閒乐有余。四海元有人，君勿轻荒区。",
            "comment": ""
        },
        {
            "title": "见菊花呈诸名胜",
            "content": "勿谓重阳把一枝，嗟予何限古人思。灵均自著离骚日，元亮长歌归去时。未晓只疑犹泫露，开门忽见满疏篱。要呼四海平生友，来醉花前金屈卮。",
            "comment": ""
        },
        {
            "title": "论语绝句一百首",
            "content": "三千七十固多哉，好学如何独有回。若论不迁并不贰，更无人向此中来。",
            "comment": ""
        },
        {
            "title": "论语绝句一百首",
            "content": "狂狷虽云执一偏，一偏所执尚能坚。不然欲与中行士，往往其中亦未全。",
            "comment": ""
        },
        {
            "title": "二十六日复出城",
            "content": "杜门不肯出，既出不忍归。借问胡为尔，江山栖落晖。濯濯漱寒玉，青青入烟霏。柳色明沙岸，花枝作四围。玉塔天外小，渔舟云际微。与远俗情断，心閒人事稀。我本江湖人，误落市朝机。计拙物多忤，身臞道则肥。所以此胜概，一见不我违。吟余尚多思，白鸟背人飞。",
            "comment": ""
        },
        {
            "title": "论语绝句一百首",
            "content": "试看迷余一瞽蒙，若还无相岂能通。力行未到安身处，不免依他入个中。",
            "comment": ""
        },
        {
            "title": "见柿树有感",
            "content": "兹山余初来，掩冉柿叶青。相去未三月，柿花亦已零。乃兹寻去路，累累满空庭。人生岂无情，眷眷不忍行。严霜八九月，百草不复荣。唯君粲丹实，独挂秋空明。寄语看园翁，勿使堕秋风。愿比樱桃春，置之大明宫。",
            "comment": ""
        },
        {
            "title": "论语绝句一百首",
            "content": "体不勤劳谷不分，毅然植杖俯而耘。从前一向空担板，大道元来亦未闻。",
            "comment": ""
        },
        {
            "title": "论语绝句一百首",
            "content": "君子何尝去小人，小人如草去还生。但令鼓舞心归化，不必区区务力争。",
            "comment": ""
        },
        {
            "title": "二月二十四日即事",
            "content": "春来寻胜事，此兴亦何军。夜雨乱江渌，朝花褪日红。雷声惊岭北，云气涨溪东。蓑笠冲泥去，谁知与我同。",
            "comment": ""
        },
        {
            "title": "颂一首",
            "content": "春天夜月一声蛙，撞破虚空共一家。正恁麽时谁会得，岭头脚痛有玄沙。",
            "comment": ""
        },
        {
            "title": "读梅圣俞诗",
            "content": "吾生前辈后，不及识诸公。每读诸公集，想见其音容。圣俞仁庙时，欧公最相知。春风一杯酒，夜坐数章诗。雍容长者风，忠厚君子辞。格律从正始，句法自炉锤。衮衮鸣山泉，款款语亲闱。试一涉其流，超然忘百忧。后辈亦有作，岂曰不冥搜。雕琢伤正气，磔裂无全牛。堙郁暗大理，矜夸堕轻浮。所以圣俞诗，把玩不能休。死者如可作，吾其与之游。",
            "comment": ""
        },
        {
            "title": "论语绝句一百首",
            "content": "虽然此影不离形，莫向形中便认真。形影两亡都不见，当於此处认斯人。",
            "comment": ""
        },
        {
            "title": "论语绝句一百首",
            "content": "仁体从来不可名，方圆随处便成形。要之自在初非力，以力为之恐失经。",
            "comment": ""
        },
        {
            "title": "子集弟寄江蟹",
            "content": "吾乡十月间，海错贱如土。尤思盐白蟹，满壳红初吐。荐酒欻空尊，侑饭馋如虎。别来九年矣，食物那可睹。蛮烟瘴雨中，滋味更荼苦。池鱼腥彻骨，江鱼骨无数。每食辄呕哕，无辞知罪罟。新年庚运通，此物登盘俎。先以供祖先，次以宴宾侣。其余及妻子，咀嚼话江浦。骨滓不敢掷，念带烟江雨。手足义可量，封寄无辞屡。",
            "comment": ""
        },
        {
            "title": "夏日即事",
            "content": "日长廊迥思悠悠，自视真如不系舟。欲趁好风河汉去，玉楼银阙剩遨游。",
            "comment": ""
        },
        {
            "title": "悼玉溪",
            "content": "长年闻老病，终日拥柴门。冷落田文饭，凄凉北海樽。功名看似梦，术业付诸孙。慷慨临终语，精诚彻九阍。",
            "comment": ""
        },
        {
            "title": "论语绝句一百首",
            "content": "四者相资体亦成，体成须要得兼明。当知礼乐非文具，乃是其间造化名。",
            "comment": ""
        },
        {
            "title": "论语绝句一百首",
            "content": "文子平生不妄为，仲尼想亦喜闻之。或能再矣斯犹可，何况加之以三思。",
            "comment": ""
        },
        {
            "title": "论语绝句一百首",
            "content": "子云文不在兹乎，岂与常人论有无。兴丧亦皆天意尔，匡人於此莫如予。",
            "comment": ""
        },
        {
            "title": "喜晴",
            "content": "今晨日色佳，一洗数夕阴。开门玩秋色，爱此佳山林。人事端可绝，俗虑莫相侵。绿绮奏流水，门外无知音。",
            "comment": ""
        },
        {
            "title": "六月十二日偶成",
            "content": "目昏数日不观书，闭眼无言意自如。忽笑子綦云丧我，仰天何事尚长吁。",
            "comment": ""
        },
        {
            "title": "夏日即事",
            "content": "萱草榴花照眼明，冰应水阁晚风清。萧然终日无人到，帘外时闻下子声。",
            "comment": ""
        },
        {
            "title": "论语绝句一百首",
            "content": "算来此亦是寻常，不比其他味较长。孔子弦歌颜子乐，大家相见没商量。",
            "comment": ""
        },
        {
            "title": "次单推韵",
            "content": "七载离家梦亦惊，春来又是听仓庚。熟谙世味心如水，忽见吾人眼尚明。青镜不堪看白发，长鑱何处觅黄精。只思归去西湖上，饱喫东坡玉糁羹。",
            "comment": ""
        },
        {
            "title": "论语绝句一百首",
            "content": "欲识画工真妙手，画人须是画精神。孔门诸子工无比，画出当时活圣人。",
            "comment": ""
        },
        {
            "title": "论语绝句一百首",
            "content": "吾於万理已无疑，何必容心更去推。自此有无皆不立，有知翻以累无知。",
            "comment": ""
        },
        {
            "title": "拟古",
            "content": "促装何喧喧，西笑都门道。出门何所见，王孙媚春草。绿鬓仍朱颜，未信人间老。去去谨勿迟，功名苦不早。君看郭令公，书二十四考。丈夫自足珍，珠金何用宝。",
            "comment": ""
        },
        {
            "title": "雨晴到江上",
            "content": "今朝山色好，不似未晴时。路转沙汀出，桥回榉柳移。群山来衮衮，积水去披披。云叶多奇态，苹花弄晚姿。人家机杼急，野寺鼓钟迟。欲去不得去，冥搜足此诗。",
            "comment": ""
        },
        {
            "title": "拟归田园",
            "content": "不必效沮溺，聊与世相娱。荒山无邻里，人烟在村墟。所以近城市，幽处卜吾居。门前草三径，堂下柳五株。虽无羊酪羹，箪瓢亦晏如。在我傥知足，清贫乐有余。子云作甘泉，相如赋子虚。嗟我懒此学，箧中一字无。",
            "comment": ""
        },
        {
            "title": "次陈一鹗韵",
            "content": "大道若坦涂，践履何早晚。榛荆蔽不扫，日夜劳勤垦。圣门一以披，即日到堂阃。但办不已心，此道谁云远。譬如积水陂，万顷才一建。胡为不勇决，长年成连蹇。百事皆已余，一心正吾本。人欲如火聚，急避勿缱绻。超然领斯会，故乡今已返。嗟我困不学，终日徒衮衮。羡子有渊源，浚治令深稳。斯文付诸公，容我老息偃。",
            "comment": ""
        },
        {
            "title": "清暑",
            "content": "碧纱灯照素屏风，满院凉生秋意浓。谁信人间五六月，清寒如在玉壶中。",
            "comment": ""
        },
        {
            "title": "中秋",
            "content": "阴云不见日，何处有秋天。今夕复何夕，青山满檐前。况是中秋夜，玩月不知眠。杯盘同胜友，此事记年年。",
            "comment": ""
        },
        {
            "title": "次单推韵",
            "content": "执别动经岁，年光换莫留。壮心今已老，雅志自无求。白日将诗遣，生涯著醉酬。颓然烟瘴里，一饱更何忧。",
            "comment": ""
        },
        {
            "title": "勾漕送建茶",
            "content": "我谪庾岭下，年年饷焦坑。味虽轻且嫩，越宿苦还生。分甘尝此品，敢望建溪烹。勾公道义重，不与炎凉并。持节漕七闽，风采照百城。冤苦尽昭雪，草木亦欣荣。得新未肯尝，包封寄柴荆。罪罟敢当此，自碾供百灵。捧杯啜其余，云腴彻顶清。爽气生几席，清飚起檐楹。顿觉凡骨蜕，疑在白玉京。整冠朝金阙，鸣佩谒东皇。须臾还旧观，坐见百虑平。",
            "comment": ""
        },
        {
            "title": "论语绝句一百首",
            "content": "担板人多见一边，圣心思虑甚周旋。方知大禹同夫子，彼此观之无间然。",
            "comment": ""
        },
        {
            "title": "拟归田园",
            "content": "安得我辈人，一杯叙心曲。肝胆已相知，吾事一生足。长日何以消，忘言书一束。夜阑相对语，松膏胜华烛。衮衮不知眠，窗明天已旭。",
            "comment": ""
        },
        {
            "title": "有感",
            "content": "江天之南有一士，自称圣世无知子。辛勤读书欲有为，平生未曾用一字。憔悴而今白发翁，天地之间谁复似。胸中却有最佳处，一息遨游三万里。",
            "comment": ""
        },
        {
            "title": "送单普赴肇庆节推",
            "content": "岁穷情错莫，吾子欲何之。庾岭梅今见，端谿石自奇。瘴深宜饮酒，公退好哦诗。莫谓无征雁，而忘酌别时。",
            "comment": ""
        },
        {
            "title": "论语绝句一百首",
            "content": "点尔何如鼓瑟希，舞雩之下咏而归。喟然不觉令吾叹，岂与其他较是非。",
            "comment": ""
        },
        {
            "title": "惠声伯窗前孤桐",
            "content": "只期翠影在窗栊，岂谓年余到碧空。自笑襟期惟我似，饱谙霜雪与君同。千岸夜月双溪外，一曲晚天横笛中。且向幽斋伴清致，会看廊庙奏薰风。",
            "comment": ""
        },
        {
            "title": "喜晴",
            "content": "数日阴霖气不舒，江流作涨吾其鱼。晚来风起云头散，夜半星辰满太虚。",
            "comment": ""
        },
        {
            "title": "忆北轩菊",
            "content": "长忆故园秋色好，满篱霜菊炫宫黄。无聊却向横江畔，笑倚西风觅暗香。",
            "comment": ""
        },
        {
            "title": "论语绝句一百首",
            "content": "武子人皆指作愚，不知愚意竟何如。虽愚到底无人识，始觉从来智者疏。",
            "comment": ""
        },
        {
            "title": "论语绝句一百首",
            "content": "试问如何是探汤，喻其渐入久无伤。顾於不善乃如此，深恐斯人志不刚。",
            "comment": ""
        },
        {
            "title": "拟古",
            "content": "山色翠挼蓝，杯中酒如玉。饮酒弹瑶琴，漫奏流水曲。音微澹无味，弦缓轸不促。不须苦求知，古人有遗躅。推琴一长啸，清风振吾屋。",
            "comment": ""
        },
        {
            "title": "夏日即事",
            "content": "云开日出四窗明，恰到犹余梦自生。一枕觉来人寂寂，时闻儿子读书声。",
            "comment": ""
        },
        {
            "title": "论语绝句一百首",
            "content": "白首穷经恨不知，书生辛苦竟何为。一朝闻道无余事，若较寻常死亦迟。",
            "comment": ""
        },
        {
            "title": "论语绝句一百首",
            "content": "孔子於仁论不违，回心三月亦如之。不违乃是回心事，心事如何子得知。",
            "comment": ""
        },
        {
            "title": "雨",
            "content": "已止还复作，泻檐声更长。苔钱添晚翠，梅子试新黄。屋里图书润，庭前兰芷香。倚栏閒觅句，水阁夜生凉。",
            "comment": ""
        },
        {
            "title": "论语绝句一百首",
            "content": "若欲言之固亦难，鬼神情状苦无端。要之行尽吾人事，彼此何尝有两般。",
            "comment": ""
        },
        {
            "title": "三月五日",
            "content": "阴阴帘幕作轻寒，蔌蔌花飞已满栏。困思不忺尝美酒，却怜山色倚栏看。",
            "comment": ""
        },
        {
            "title": "偶题",
            "content": "道立神自昌，心閒气常正。平生饱此味，不与时俗竞。得失了不关，荣辱任无定。君看富贵人，表里互驰骋。雍容若情澹，笑语多陷阱。见此辄自喜，魂梦亦清净。告我同学者，谨勿落此径。",
            "comment": ""
        },
        {
            "title": "嘉佑寺",
            "content": "曳屣出南郭，招提在高冈。谁言林樾中，乃有此宝坊。甘泉溢中庭，修桂荫层廊。三秋此花开，清香驻高堂。试问红尘中，那得六月凉。门外江声急，堂中松韵长。古殿俨像设，佛灯龛夜光。不见堂中人，斗觉心悲伤。人生本无定，乐处是吾乡。吟余复何事，月落山苍苍。",
            "comment": ""
        },
        {
            "title": "再用前韵",
            "content": "凭谁为斲凤凰枝，欲寄朱弦写我思。著叶浪同烟雨里，开花独向晚霜时。羞随燕麦争春色，故伴乔松栖败篱。唤取老嵇挥数弄，不辞满引帐前卮。",
            "comment": ""
        },
        {
            "title": "题大庾新楼呈郑仲远年契",
            "content": "忆昔衡门不胜愁，忽惊甍栋半空浮。朝披爽气山围坐，夜发清吟月满楼。公事早休帘迥昼，圜扉常静草连沟。已闻名姓传天上，行看骑鲸隘九州。",
            "comment": ""
        },
        {
            "title": "拟归田园",
            "content": "朝市良可厌，不如归故山。故山山色好，别来知几年。威凤翔高冈，神龙潜深渊。黄鹄志千里，皓鹤恋芝田。吾意亦如此，志在山水间。千峰列溪上，修竹满檐前。樵唱归落照，僧钟鸣晓烟。晚来閒览镜，白发冠颓颠。回思人间事，百计不如閒。吾言奚激烈，此事非偶然。",
            "comment": ""
        },
        {
            "title": "论语绝句一百首",
            "content": "有道不妨三见黜，当时人恨以为多。从来一向贪婪辈，读此其如愧耻何。",
            "comment": ""
        },
        {
            "title": "庭下草",
            "content": "秋风吹碧草，久客情如何。乡关断过雁，青山高嵳峩。然而梦寐间，往往长经过。梦觉亦我耳，所得初无多。天地存胸中，要当常拂摩。肯为外物流，为赋白雪歌。",
            "comment": ""
        },
        {
            "title": "悼王侍郎",
            "content": "气郁芝兰秀，心虚水镜明。訏谟三代学，献纳万人英。未遂平生志，空余后世名。江湖添老泪，落日照铭旌。",
            "comment": ""
        },
        {
            "title": "双秀峰",
            "content": "且向城西去，休惊雨溅空。乱山明灭外，古刹有无中。笑指双峰翠，回看落日红。中兴喜无事，歌管莫匆匆。",
            "comment": ""
        },
        {
            "title": "题竹轩",
            "content": "老僧真好事，种竹绕禅房。月出窗扉静，风来巾屦凉。清香泛兰芷，幽韶咽笙簧。何日林间去，归欤兴未忘。",
            "comment": ""
        },
        {
            "title": "十一日咏梅",
            "content": "一年胜事又相亲，数树寒香巧斗新。拥鼻独来江上晚，行吟忽见渡头春。孤标不入千花伴，冷艳初无一点尘。翻笑渊明太多可，千秋作好菊花人。",
            "comment": ""
        },
        {
            "title": "送郑仲远",
            "content": "仲远英俊人，落笔惊飞电。来自神仙中，风姿冰雪盥。我谪天南陲，君来适相见。忆昔我与君，射策麒麟殿。君时气横秋，九万抟风便。文辞洒星斗，议论倒江汉。便宜上玉堂，不尔登蓬馆。别来二十年，青衫尚州县。兰薰麝所忌，玉洁女多怨。嗟我正衰迟，何阶往论荐。岂有如此人，而得长贫贱。朝廷方急贤，珠璧联清贯。去去行勿迟，九天春昼暖。",
            "comment": ""
        },
        {
            "title": "寄故人施彦执",
            "content": "百念都忘万事休，一觞一咏自赓酬。坐看庾岭当南断，又送横江转北流。已觉摧颓侵两鬓，更无术画补前旒。何时把醆西湖上，笑数浮生岁几周。",
            "comment": ""
        },
        {
            "title": "论语绝句一百首",
            "content": "夫子何为发问初，答云寡过未能无。斯言可谓深而宛，所以重嗟累叹乎。",
            "comment": ""
        },
        {
            "title": "论语绝句一百首",
            "content": "哀公真自不寻常，虽是年饥亦较量。二犹不足如何彻，紬绎斯言味更长。",
            "comment": ""
        },
        {
            "title": "二月八日偶成",
            "content": "今年春色可胜嗟，二月山中未见花。长忆去年今夜月，海棠花影到窗纱。",
            "comment": ""
        },
        {
            "title": "论语绝句一百首",
            "content": "门人唯诺亦寻常，彼此如何较短长。自是旁人不曾识，指为鸣凤在朝阳。",
            "comment": ""
        },
        {
            "title": "课书",
            "content": "汲汲我何事，爱此窗日光。北门终日开，风透轩槛凉。贫病何以疗，六经真古方。荣辱顿尔失，太山亦毫芒。呼儿来读书，弦诵惊满堂。仕途有捷径，掩口笑我狂。",
            "comment": ""
        },
        {
            "title": "夏日即事",
            "content": "阴阴庭院静无声，只有黄鹂绕树鸣。午睡觉来何所见，玉炉风细碧烟横。",
            "comment": ""
        },
        {
            "title": "三月二十四日出城",
            "content": "数日雨不止，今晨晴已还。江头看濁浪，窗外见青山。白鹭投前浦，轻舟漾远滩。樽中有余酒，一酌注颓颜。",
            "comment": ""
        },
        {
            "title": "论语绝句一百首",
            "content": "未识机锋莫浪猜，行藏吾只许颜回。苟能用我吾何慊，不惜因渠也一来。",
            "comment": ""
        },
        {
            "title": "柑花",
            "content": "群芳落尽只青青，独有柑花照眼明。已许江梅来结友，未容岩桂擅清名。芬芬兰麝三春底，濯濯冰霜一座倾。更待秋风资爽气，垂黄篱落伴金橙。",
            "comment": ""
        },
        {
            "title": "夏日即事",
            "content": "心莹是非都不入，神清魂梦亦无多。年来借问生何似，梅雨寒塘颭露荷。",
            "comment": ""
        },
        {
            "title": "论语绝句一百首",
            "content": "既言一日归颜子，王者如何必世仁。若论仲尼期月可，斯言乃是反其真。",
            "comment": ""
        },
        {
            "title": "夏日即事",
            "content": "日长院落迥无人，忽悟犹余此老身。只拟一时都忘了，放教桃李四时春。",
            "comment": ""
        },
        {
            "title": "次施彦执韵",
            "content": "新诗宛见故人面，思入江山气象雄。几岁不堪青草瘴，今朝还喜鲤鱼风。高秋木落雁为伴，久雨江深吾谷东。他日樽前如把臂，莫惊我已白头翁。",
            "comment": ""
        },
        {
            "title": "拟古",
            "content": "愿随春阳和，不随秋草萎。光阴瞬息耳，忧悲亦何为。兰蕙生深林，时有朝露滋。清香随春风，邈若有所思。我亦慕明德，杖藜往从之。林深不可见，相遇终有时。",
            "comment": ""
        },
        {
            "title": "论语绝句一百首",
            "content": "常追往日悔前事，复向如今念后来。幸尔平生无所好，喜於末句绝纤埃。",
            "comment": ""
        },
        {
            "title": "咏梅",
            "content": "已知节物向在荣，篱下溪边照眼明。夜雪压枝生冷艳，晓寒入骨耿飞英。长条直上姿尤媚，斜朵横来思更清。疑是玉皇传诏急，群妃委佩赴仙京。",
            "comment": ""
        },
        {
            "title": "论语绝句一百首",
            "content": "能谋虽似周公圣，於纣兴亡特未分。及至当时获微子，武王方始决成勋。",
            "comment": ""
        },
        {
            "title": "论语绝句一百首",
            "content": "公山阳货本同谋，夫子如何较去留。须信人心有真伪，故将直笔记春秋。",
            "comment": ""
        },
        {
            "title": "论语绝句一百首",
            "content": "窃怪陈亢问伯鱼，子今亦有异闻乎。喜云闻一得三理，料得其他未必如。",
            "comment": ""
        },
        {
            "title": "九月七夜喜新凉",
            "content": "晚来天宇阴，便有如许凉。衣襟不作苦，灯火耿寒光。青编如故人，入眼兴未央。忆昔炎歊日，蒸郁如扬汤。百事懒不支，何暇考短长。念此深自喜，拂窗净琴张。老来纵眵昏，闭目自焚香。心清神亦正，圣贤俨在傍。此意勿轻语，此景吾弗忘。",
            "comment": ""
        },
        {
            "title": "罢禄",
            "content": "嗟余命偏奇，一生堕枯槁。虽无青菁饭，颜色亦自好。富贵点污人，修洁终可保。居处既悠悠，衣食亦草草。静观天宝间，脂泽逞淫姣。冰山赫日来，随例须崩倒。所得无纤毫，所丧不到老。施施若无事，忧心惄如擣。",
            "comment": ""
        },
        {
            "title": "题竹轩",
            "content": "听说竹轩趣，清幽尽此房。春禽一声杳，夏簟五更凉。落雪鸣寒玉，啼螿泣古簧。因君诗意到，欲罢不能忘。",
            "comment": ""
        },
        {
            "title": "盆中石菖蒲",
            "content": "清姿水石间，相得不可无。如人饱道义，其色长敷腴。不受尘土覆，自与人世殊。我何爱轩冕，冒昧名利涂。圣人恶洁身，名士多自汙。理亦顾其可，未应如此拘。往往不知者，假此为穿窬。吾方存胸中，未敢执一隅。姑从吾所好，谁能复改图。不若归去来，无愧石上蒲。",
            "comment": ""
        },
        {
            "title": "论语绝句一百首",
            "content": "夫子当时议逸民，举皆未必见其真。唯吾无可无不可，所以巍然号圣人。",
            "comment": ""
        },
        {
            "title": "鲁直上东坡古风坡和之因次其韵",
            "content": "幽兰如君子，閒雅翰墨场。春风晓畦暖，斜日半窗光。竟夕澹相对，菲菲吐暗香。掩关清杖屦，帘卷度修廊。钗玉茎分紫，官梅花更黄。岂惟堪纫佩，试伴菊英尝。退处深林好，休移庭户傍。自同凡草茂，无事莫相伤。",
            "comment": ""
        },
        {
            "title": "论语绝句一百首",
            "content": "岂是区区务相师，寻常一事不容欺。及阶及席方皆坐，犹告之曰某在斯。",
            "comment": ""
        },
        {
            "title": "论语绝句一百首",
            "content": "所长孰不愿施之，岂肯言吾未信斯。大是此心真不昧，断知天地不容欺。",
            "comment": ""
        },
        {
            "title": "和施彦执怀姚进道叶先觉韵",
            "content": "西湖十里山，春风一杯酒。兹兴良不浅，何日落吾手。我读君和诗，襟期一何厚。同生上下宇，共阅古今宇。死生何足云，余年付美酎。佩印还故乡，衣锦眩春昼。一时正儿嬉，千岁堕尘垢。所以贤达人，中怀元有守。试看窗日中，野马互奔骤。区区竟何成，尚夸舌在口。宿习犹未除，新诗漫怀旧。环顾天地间，四海惟三友。两老虽未死，二妙已先踣。生者岂其巧，死者亦非谬。君如悟斯契，万事可怀袖。铜钱自如山，金印自如斗。只今定何间，腐骨久已朽。篱菊师渊明，庭草悲王胄。彼已升层霄。此犹凿户牖。浩歌君其聆，相看都皓首。",
            "comment": ""
        },
        {
            "title": "论语绝句一百首",
            "content": "损益由人好乐间，须於情窦着防闲。鸡鸣舜跖能分得，始向师门见一斑。",
            "comment": ""
        },
        {
            "title": "论语绝句一百首",
            "content": "要之恐惧常修省，乃是吾心所必然。君子如云止三畏，又何终日却乾乾。",
            "comment": ""
        },
        {
            "title": "论语绝句一百首",
            "content": "善胜不於常胜得，无方始向有方求。故知欲使人无讼，莫使情於听处留。",
            "comment": ""
        },
        {
            "title": "拟古",
            "content": "平居自相乐，忽焉成别离。君居天之南，我堕海之涯。四海岂不大，非君谁我知。狡兔营三窟，鹪鹩安一枝。勿云千里远，相见无迟缓。精诚傥可通，指日日犹反。毋为浪相思，我老尚能饭。",
            "comment": ""
        },
        {
            "title": "即事",
            "content": "幽事晚山色，幽斋春雨余。乱红欹涧水，浮绿涨郊墟。北牖迸新笋，西园生野蔬。槿篱绕茅屋，已分老樵渔。",
            "comment": ""
        },
        {
            "title": "癸亥初到岭下寄汪圣锡",
            "content": "人物苦难得，闭眼不敢看。孤芳擢荒秽，秀色出榛菅。怀我同心友，正在天一端。文字妙入圣，操履到所难。美玉经三煆，贞松过凝寒。怜我窜庾岭，色惨颜不欢。书来每慰荐，苦语余辛酸。不上泰山顶，安知天地宽。相思暮烟起，片月过前滩。",
            "comment": ""
        },
        {
            "title": "赠樊茂实铁照",
            "content": "吾箧有铁镜，其光常炯炯。有时置堂中，千妖百怪都潜影。今以赠吾子，吾子其试听。谨勿以照人，百鬼闻之怒生瘿。不如照汝心，非心邪意令远屏。闇室何妨日月明，闤闠方知天地静。它年相见打破镜，吾当大笑君其领。",
            "comment": ""
        },
        {
            "title": "岭下桃花作澹红色绝可爱因作绝句",
            "content": "江北桃花色颇穠，不堪凡陋也春风。谁知岭下新来样，故作宫妆澹水红。",
            "comment": ""
        },
        {
            "title": "辛未闰四月即事",
            "content": "平时罕启门，爱此月色佳。倚仗看未厌。戍楼已鸣笳。须臾星斗稀，河汉亦横斜。余生知几何，短发今已华。且尽此杯酒，未用辄兴嗟。乾坤真转磨，羲娥互奔车。",
            "comment": ""
        },
        {
            "title": "拟古",
            "content": "少小有高志，思与古人亲。二十学文史，三十穷典坟。坐观世间事，抱火厝积薪。此心虽炯然，不敢以告人。君门深九重，欲陈谅何因。",
            "comment": ""
        },
        {
            "title": "二月八日偶成",
            "content": "春寒渗渗越常年，桃李枝间尚悄然。数日长阴君莫叹，人人道是养花天。",
            "comment": ""
        },
        {
            "title": "论语绝句一百首",
            "content": "仁在吾心一念间，苟差一念隔千山。故知冈克分狂圣，已见前贤露一斑。",
            "comment": ""
        },
        {
            "title": "辛未闰四月即事",
            "content": "横浦亦何好，人烟眇荒墟。所以常闭门，九年唯读书。余幼好奇服，玉佩而琼琚。念往复推来，薰然乐有余。客有不知者，笑我长勤渠。目昏心则莹，道腴形自枯。千载陶渊明，箪瓢常晏如。譬彼鸡群中，有此海鹤孤。",
            "comment": ""
        },
        {
            "title": "论语绝句一百首",
            "content": "闻达要之不必分，只缘闻处未尝闻。子张若解闻中达，夫子何由尚尔云。",
            "comment": ""
        },
        {
            "title": "正月二十日出城",
            "content": "春风驱我出，骑马到江头。出门日已暮，独游无献酬。江山多景物，春色满汀洲。隔岸花绕屋，斜阳明戍楼。人家渐成聚，炊烟天际浮。日落雾亦起，群山定在不。江柳故撩人，萦帽不肯休。风流乃如此，一笑忘百忧。随行亦有酒，无地可迟留。聊写我心耳，长歌思悠悠。",
            "comment": ""
        },
        {
            "title": "论语绝句一百首",
            "content": "谦抑从来不务争，於人唯恐的真情。若於礼义愆违处，安得区区学面朋。",
            "comment": ""
        },
        {
            "title": "寄端砚与樊茂实因作诗以遗之",
            "content": "端谿石砚天下奇，紫光夜半吐虹霓。不同凡石追时好，要与日月争光辉。韬藏久矣不敢用，惟恐翰墨污染之。樊子文章有余地，汪汪万顷谁敢窥。赠君此砚勿轻弃，经史妙处其发挥。飞流溅沫满天下，要使咳唾皆珠玑。",
            "comment": ""
        },
        {
            "title": "晚兴",
            "content": "雨罢阴云过，绿苔生满斋。清诗哦晚思，远兴动幽怀。自恨无与适，谁云寡所谐。茅檐有余爽，点滴在空阶。",
            "comment": ""
        },
        {
            "title": "论语绝句一百首",
            "content": "若於君子能修敬，敬外无缘复有余。子路不思三致问，病犹尧舜果何如。",
            "comment": ""
        },
        {
            "title": "五月十七日冒暑报谒",
            "content": "炎热不可触，报谒当及时。登车汗如洗，黾勉将何之。城隅行诘屈，路转沿江湄。仰看山列黛，俯瞰水沦漪。心宽天地大，思远雪雾披。犹如尘土中，忽见元紫芝。暑气渺何许，清凉今在兹。客子且休辔，与汝同此嬉。人生贵自适，奔走亦奚为。",
            "comment": ""
        },
        {
            "title": "元夕",
            "content": "前年元夕宴谯门，万朵红灯闹早春。谁谓今宵顿寥落，长天独拥一冰轮。",
            "comment": ""
        },
        {
            "title": "辛未闰四月即事",
            "content": "閒居喜无事，冠栉每晨兴。今朝鸠唤梦，疑是大雨徵。万事虽颠沛，此兆常可凭。须臾倒江湖，一扫蛮瘴腥。雨罢有何好，环江数峰青。蛟龙得时横，长堤豁然崩。衰老甘寝寐，半夜闻雷声。连冈万株松，漂零一毛轻。雨意疑未已，浮浮晚云蒸。咄哉造化儿，徒劳竟何成。",
            "comment": ""
        },
        {
            "title": "论语绝句一百首",
            "content": "愿乘车马衣轻裘，便与颜回论不投。更得预闻夫子志，天高地下果难俦。",
            "comment": ""
        },
        {
            "title": "竹",
            "content": "帘外谁家竹，凉风日日生。凌霜惊节老，带月出云明。色映樽罍绿，声传钟磬清。葛陂看变化，甘雨满寰瀛。",
            "comment": ""
        },
        {
            "title": "论语绝句一百首",
            "content": "於时舍瑟方铿尔，岂意吾师亦喟然。此际风流入不识，只应潇洒得心传。",
            "comment": ""
        },
        {
            "title": "论语绝句一百首",
            "content": "算来只是弄精神，识破於时始悟真。表里分明都见了，区区何必更书绅。",
            "comment": ""
        },
        {
            "title": "七月十二日偶成",
            "content": "今夕起乡心，何日归渔钓。俗归定何所，无言独无啸。君意复何如，老少不同调。此生吾自断，天道自难料。",
            "comment": ""
        },
        {
            "title": "题竹轩",
            "content": "平生酷爱竹，日日到斋房。高节霜松老，清阴璧月凉。朝来宿烟雨，夜半奏笙簧。隐几如有得，尘凡一笑忘。",
            "comment": ""
        },
        {
            "title": "论语绝句一百首",
            "content": "既是文章可得闻，不应此外尚云云。如何夫子言天道，肯把文章两处分。",
            "comment": ""
        },
        {
            "title": "拟古",
            "content": "萧骚老蚕妇，窈窕深闺女。闺女曳罗裳，老妇勤机杼。夜深灯火微，那复凄寒雨。辛勤贡王宫，弃掷乃如许。一缕不著身，含愁谁敢语。",
            "comment": ""
        },
        {
            "title": "论语绝句一百首",
            "content": "不因闻见得心传，此理於吾甚晓然。若使一流闻见里，故知厌倦有时焉。",
            "comment": ""
        },
        {
            "title": "论语绝句一百首",
            "content": "性习自然分远近，智愚安得便无移。困而不学民斯下，愚者要当且力为。",
            "comment": ""
        },
        {
            "title": "三月晦到大庾",
            "content": "我登超然台，积雨久不止。台下柳成行，柳下满塘水。环塘率乔木，照影弄清泚。恍如在故乡，西湖古寺里。气象极幽深，景物尽苍翠。十年劳梦想，一夕居眼底。独坐不能去，颓然起深思。钟鸣主人归，烛光何烨炜。笑语复移时，夜久余当起。归路夫何如，江声寒玉碎。",
            "comment": ""
        },
        {
            "title": "七月十二日出城",
            "content": "一水去萦绕，四山来周遭。夷犹聊适意，登降自忘劳。五岭烟云古，三江气象豪。此邦真蕞尔，形胜助风骚。",
            "comment": ""
        },
        {
            "title": "杨干致仕",
            "content": "黄钟毁弃鸣瓦釜，古来才智贱如土。杨公浩歌声可怜，巢居知风穴知雨。怜君面色莹有光，未似相君便饮乳。胡为决去不可留，别意殷勤辞更苦。丁宁戒我宜退藏，静中得路何须语。酒酣意气尚尔豪，拔剑高歌为予舞。君今去矣且加饭，我亦从兹不出户。莫嗟糟糠食牢筴，终胜绣衣登鼎俎。",
            "comment": ""
        },
        {
            "title": "论语绝句一百首",
            "content": "尝称管仲以如仁，仁者要之即是人。未可以仁称管仲，可於人上试经纶。",
            "comment": ""
        },
        {
            "title": "南安宝戒院作",
            "content": "苦无人事扰闲居，赢得终年学著书。今日欣然出门去，秋风吹意满芙蕖。",
            "comment": ""
        },
        {
            "title": "论语绝句一百首",
            "content": "一诺要之不可轻，古人於事贵能行。若还行得方为诺，不尔徒言未必诚。",
            "comment": ""
        },
        {
            "title": "出城",
            "content": "凌晨江畔倚筇行，正见横云冉冉生。失却前山寻不得，双尖微向日边明。",
            "comment": ""
        },
        {
            "title": "丙寅正月",
            "content": "常年正月未全春，春色今年辄去人。试上小楼南北望，红英满地绿粼粼。",
            "comment": ""
        },
        {
            "title": "论语绝句一百首",
            "content": "见得分明乃谓如，分明如此尚为疏。莫於见处留形迹，方信心斋万象虚。",
            "comment": ""
        },
        {
            "title": "忆天竺桂",
            "content": "湖上北山天竺寺，满山桂子月中秋。黄英六出非凡种，肯许天香过别州。",
            "comment": ""
        },
        {
            "title": "雨中海棠",
            "content": "玉脆红轻不耐寒，无端风雨苦相干。晓来试卷珠帘看，蔌蔌飞香满画栏。",
            "comment": ""
        },
        {
            "title": "论语绝句一百首",
            "content": "公山召子犹将往，阳货如何却矙亡。料得用心须有异，圣人去就不寻常。",
            "comment": ""
        },
        {
            "title": "即事",
            "content": "梅天喜蒸润，江国饱雨泽。况我谪逐人，穷巷宜閴寂。今夕复何夕，门有此佳客。贫家亦效勤，草草具一食。高兴良未尽，奈此短景迫。微言若发蒙，喜获此三益。人生务明德，余景不足惜。区区名利人，长年竟何得。使我市朝心，一扫便无迹，怀君如古人，每事三叹息。",
            "comment": ""
        },
        {
            "title": "拟古",
            "content": "乔松列万行，知是谁人墓。龟趺表山冈，石马夹山路。潺潺瀑不秋，萧萧白杨暮。苍黄愁杀人，何物能超寤。人命极危脆，不殊花上露。秦皇死则已，规与山河固。一朝祸事发，所掘无尺度。想见冥漠中，自叹平生误。遗臭千万年，至今污尺素。",
            "comment": ""
        },
        {
            "title": "十九日杂兴",
            "content": "物理情不齐，人生各有好。所好傥不获，亦各骋奇巧。浅者不及门，深者入堂奥。名利工欺人，市朝徒胶胶。所得无几何，舌焦唇亦燥。其间狭劣者，不售辄复躁。亦有操金珠，侯门致私祷。葡萄得凉州，所求辄复効。舐兰或尝粪，车服夸新好。吾唯戒妻奴，酒熟宜予告。",
            "comment": ""
        },
        {
            "title": "拟归田园",
            "content": "圣贤乃准的，仁义即羁鞅。遨游君子场，邪私不入想。时与颜闵徒，结交尚来往。稂莠日以消，稻粱日以长。荆棘顿披除，大道何其广。犹恐忽戒谨，失计成卤莽。",
            "comment": ""
        },
        {
            "title": "桂",
            "content": "清香不复闻，雪英惊满地。尚余青青叶，浓阴犹可庇。我欲营茅屋，示此惜花意。兹谋未易言，俗士寡清致。",
            "comment": ""
        },
        {
            "title": "读书",
            "content": "伊余生三吴，窜逐落荒外。大目试环顾，四海等一芥。谁能於其间，清濁分泾渭。含菽亦饱满，食蘗有余味。不羡嵇叔夜，左右持酒蟹。大哉黄卷中，日与圣贤对。",
            "comment": ""
        },
        {
            "title": "酴醿",
            "content": "昨夜姮娥到万山，更携青女散山间。天明欲去归不得，化作此花来破颜。",
            "comment": ""
        },
        {
            "title": "鲁直上东坡古风坡和之因次其韵",
            "content": "浮筠云海上，时作钟磬声。政似月中桂，不比首阳苓。蓬莱日月长，顷刻已千龄。群仙集其下，谈笑得长生。回首看尘世，秋瓜易落蔕。青鸾何时来，欲作飞升计。众真问平安，此诗烦送似。",
            "comment": ""
        },
        {
            "title": "悼吕居仁舍人",
            "content": "精识高标不世才，泉台一掩怅难回。词源断是诗书力，句法端从践履来。西掖北门聊尔耳，春风秋月亦悠哉。问君身后遗何物，只有窗间水一杯。",
            "comment": ""
        },
        {
            "title": "论语绝句一百首",
            "content": "墨子平生枉费工，谩将泛爱去形容。若观木讷并刚毅，方见风流是个中。",
            "comment": ""
        },
        {
            "title": "论语绝句一百首",
            "content": "道本从来只遗通，不容一物碍其中。柴愚参鲁师由辈，未若颜回庶屡空。",
            "comment": ""
        },
        {
            "title": "论语绝句一百首",
            "content": "既能委曲存商后，又不区区爱此身。以至为奴作洪范，仲尼称谓有三仁。",
            "comment": ""
        },
        {
            "title": "闻沈元用帅南海喜而有作",
            "content": "与公相别五经年，忧患流离理固然。怅望故园江渚外，还惊横浦瘴烟边。喜闻金节专南海，行看锋车上九天。顾我不才仍老矣，只思归棹五湖船。",
            "comment": ""
        },
        {
            "title": "十二日出城见隔江茅舍可爱",
            "content": "茅屋临江上，四面惟柴荆。绿阴绕篱落，窗几一以明。门前滩水急，日与白鸥盟。不知何隐士，居此复何营。朝来四山碧，晚际沙鸟鸣。棋声度竹静，江深琴调清。终携一尊酒，造门相对倾。心期羲皇上，安用知姓名。",
            "comment": ""
        },
        {
            "title": "论语绝句一百首",
            "content": "欲逃阳货遇诸涂，在我之言亦未疏。大抵行藏非汝事，孰云夫子主癰疽。",
            "comment": ""
        },
        {
            "title": "松棚",
            "content": "炎炎暑气若为当，旋买松枝庇草堂。一望翠阴何爽快，暂来吾室变清凉。直疑仙去冰壶里，岂是生居汾水阳。向晚薰风香入座，为君一再奏文王。",
            "comment": ""
        },
        {
            "title": "再用前韵",
            "content": "野涧江湾三两枝，一时清绝破愁思。纤纤弄蕊霜秋里，滴滴开花叶落时。借问哦诗记幽梦，何如把酒对东篱。不然採向林逋庙，并与寒泉荐一卮。",
            "comment": ""
        },
        {
            "title": "论语绝句一百首",
            "content": "此理从来自不疑，奈何於此不投时。若还上下相通处，不是天心亦不知。",
            "comment": ""
        },
        {
            "title": "夏日即事",
            "content": "拂袖归来好，亲朋语笑真。山高多爽气，溪迥只清沦。帘幕深无暑，琴樽静照人。短衫吴轂细水长流，团扇越罗新。翠竹书千卷，沧波钓一轮。身閒人自远，心净世无尘。月出千峰外，风生万壑滨。庾公楼上兴，曾点舞雩春。高论倾今古，长歌动鬼神。勋名吾已判，朝市任纷纶。",
            "comment": ""
        },
        {
            "title": "十二月初七日述怀",
            "content": "谪居寂寞岁将阑，几案凝尘酒盏乾。落落雨声檐外过，愔愔雪意座中寒。孤飞只影人谁念，万里长途心自安。世事悠悠君莫问，雪芽初碾试尝看。",
            "comment": ""
        },
        {
            "title": "论语绝句一百首",
            "content": "巍巍荡荡仰神尧，贤智奸邪混一朝。无物不归吾造化，去天安得尚遥遥。",
            "comment": ""
        }
    ]
}