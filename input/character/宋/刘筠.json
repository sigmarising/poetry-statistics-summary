{
    "dynasty": "宋",
    "author": "刘筠",
    "poems": [
        {
            "title": "泪二首",
            "content": "雍门琴罢已浪浪，更上牛山半夕阳。楚泽云迷千里目，蓟门歌断九回肠。寒梅带雨飘离席，尺素停灯作报章。湘水乾未终未尽，岂徒万点寄疏篁。",
            "comment": ""
        },
        {
            "title": "再赋七言",
            "content": "纫兰为佩桂为舟，北渚云飞发櫂讴。已有万丝能结怨，不须千盖强障羞。金隄勃窣谁同上，翠帟缤纷客自留。欲选浣纱倾敌国，越王更起近江楼。",
            "comment": ""
        },
        {
            "title": "别墅",
            "content": "感概复风流，交通遍五侯。鸣钟平乐宴，击鞠茂陵游。狡兔方多穴，苍鹰始下菙韛。铃奴藏广柳，剑骑骋长楸。云际寻橦技，花间笑躄楼。害先除白额，梦已应黄头。燕酒惟增气，秦筝漫送愁。鸿毛轻一死，祇待报私雠。",
            "comment": ""
        },
        {
            "title": "槿花",
            "content": "紫雾函灯檠，彤霞逼绮寮。吴宫何薄命，楚梦不终朝。半被曾羞问，邻墙却悔招。莫移风雨怨，更嘱鹊为桥。",
            "comment": ""
        },
        {
            "title": "立夏奉祀太一宫五言十韵",
            "content": "朱驾开炎序，琼科举旧仪。恭承宣室诏，肃奉列真祠。地接茏葱气，人多绰约姿。珍丛罗宝槭，嘉树荫文榱。仙馔丰青{左饣右是}，斋房饰紫帷。洁诚专在祀，将事竚迎禧。谷应空歌韵，神听祝册辞。兰蒸芬静品，桂醑滟华彝。烟达徐梵幣，风灵自转旗。云衣才半解，鸣凤遡晨曦。",
            "comment": ""
        },
        {
            "title": "无题三首",
            "content": "麝裂初难和，乌惊每易伤。荡舟殊不禁，奔月可能防。洛浦多遗翠，秦楼滞采桑。飞蛾攒釦烛，绿鸭斗银塘。夜合花含雾，宜男草带霜。琅玕余旧贯，须要凤求皇。",
            "comment": ""
        },
        {
            "title": "题义门胡氏华林书院",
            "content": "华林家声世不渝，云仍次第秉鱼须。乌衣门大容高盖，蝌蚪书多聚硕儒。里巷当今为甲族，风烟从古是仙都。岂惟一榻留徐孺，食客三千兼鱠鲈。",
            "comment": ""
        },
        {
            "title": "代意",
            "content": "华池阿阁不相容，浊水清尘恨莫穷。明月自新班女扇，行云无柰楚王风。乳莺啼晓销兰炷，媚蝶伤春失蕙丛。纵使多才如子建，祇能援笔赋惊鸿。",
            "comment": ""
        },
        {
            "title": "直夜",
            "content": "鸡人肃唱发章沟，汉殿重重虎戟稠。綷羽欲栖温室树，金波先上结麟楼。风来太液闻鸣鹤，雾卷银河见饮牛。万国表章频奏瑞，手批天语思如流。",
            "comment": ""
        },
        {
            "title": "句",
            "content": "岭云夏变梅蒸早，越雨秋藏桂蠹多。",
            "comment": ""
        },
        {
            "title": "灯夕寄献内翰虢略公",
            "content": "千轮佛火照层城，九陌香车击迅霆。简子最知天帝乐，孟家惟信紫姑灵。金徒抱箭催壶水，玉字来风满砌蓂。帘卷交疏连烛密，通中枕上独闻铃。",
            "comment": ""
        },
        {
            "title": "偶怀",
            "content": "不才甘客难，夕病岂旬休。可待乘轩宠，终惭舐痔求。渚兰薰露夕，江橘富霜秋。养拙宁无地，千波一叶舟。",
            "comment": ""
        },
        {
            "title": "禁中庭树",
            "content": "羽叶笼盘石，虬枝拂画堂。夜声含素瑟，晓影逼扶桑。好借鸾为瑞，无容麝损香。宁知千载后，祇美召公棠。",
            "comment": ""
        },
        {
            "title": "句",
            "content": "荣河带绕中天阁，空乐星悬大士居。",
            "comment": ""
        },
        {
            "title": "与客启明",
            "content": "秦痔从来易得车，郄枝今比我何如。垂天借喻齐谐志，握火寻盟越绝书。旭日西清云幄密，朔风南陌苇衣疏。故山夜鹤空多怨，金屋人争诵子虚。",
            "comment": ""
        },
        {
            "title": "句",
            "content": "极目关河高倚汉，顺风鵰鹗远凌秋。",
            "comment": ""
        },
        {
            "title": "无题二首",
            "content": "曾许千金答浣纱，越溪浪浅不通槎。晓楼帘卷还凝雾，外院墙低却映花。满目离愁频驻马，一春幽梦祇惊鸦。柔桑蔽日南城路，懊恼罗敷自有家。",
            "comment": ""
        },
        {
            "title": "奉和御制中和节",
            "content": "载阳临仲序，初吉协嘉名。国授民时正，天资植物荣。草薰翔泽雉，风暖度林莺。尧思存稽古，洋洋播颂声。",
            "comment": ""
        },
        {
            "title": "鹤",
            "content": "碧树阴浓釦砌平，华亭归梦晓频惊。仙经若未标奇相，琴操何因寄恨声。养气自怜鸡善胜，全身却许雁能鸣。芝田玉水春云伴，可得乘轩是所荣。",
            "comment": ""
        },
        {
            "title": "句",
            "content": "雨热宫城阔，秋声禁树多。",
            "comment": ""
        },
        {
            "title": "明皇",
            "content": "岁岁南山见寿星，百蛮回首奉威灵。梨园法部兼胡部，玉辇长亭复短亭。河鼓暗期随日转，马嵬恨血染尘腥。西归重按凌波舞，故老相看但涕零。",
            "comment": ""
        },
        {
            "title": "暑咏寄梅集贤",
            "content": "石渠岌嶪亘宛虹，玄荫清流接桂宫。玉女壶欹天未笑，羲和辔缓日方中。孝先便腹宁无诮，痀偻承蜩敢衒功。蠲渴欲来飞雪散，南昌世胄有仙风。",
            "comment": ""
        },
        {
            "title": "奉和圣制寒食五七言二首",
            "content": "黍盘交荐藏烟日，丝雨微沾解禊辰。家有秋千怜月夕，户垂杨柳庆芳春。波浮素卵祥兰馥，垄戏名翚瑞麦新。千里神畿多胜赏，熙熙胥会可封民。",
            "comment": ""
        },
        {
            "title": "句",
            "content": "三壤月监承露掌，九鶵乌绕守宫槐。",
            "comment": ""
        },
        {
            "title": "柳絮",
            "content": "半减依依学转蓬，班骓无柰恣西东。平沙千里经春雪，广陌三条尽日风。北斗城高连蠛蠓，甘泉树密蔽青葱。汉家旧苑眠应足，岂觉黄金万缕空。",
            "comment": ""
        },
        {
            "title": "句",
            "content": "坐席久虚温树老，心旌无奈楚风辰。",
            "comment": ""
        },
        {
            "title": "赴郡之初寻属愆亢有议举旧典取湫水徵巫觋以",
            "content": "优诏将州任，视政才旬时。田畯诉炎暵，坐虞多稼萎。云将掉头去，波臣涸辙危。行部殊未及，随车杳难期。往惭神父化，徒令旱母嗤。诸曹白事者，雩典举旧规。郡北岐棘山，上有三湫池。衙吏洁斋往，汲水置缥瓷。朝服领巫觋，诘旦迓诸岐。舁以结彩舆，奉以五龙祠。自是率宾介，寅午款于斯。纷敷荐楮镪，浸渍洒杨枝。瓦炉松香髓，匏樽黍酌醨。四壁绘神变，正筵塑灵仪。悕若叶公牖，怪甚葛仙陂。老觋十数辈，勃屑头如魌。童巫及伶倡，貌寝语喽哂。但多瓮盎质，曾乏婉娈姿。交手操铃拂，合譟屡僛僛。喧尘著蓬发，秽汗落粉颐。一问且一呕，掩鼻以帨褵。朝隮蔚旋败，成震巽散之。巽风暮欲息，竅行呼复来。慢黩固已甚，诞妄相凭随。如是者浃日，仅得沾服滋。嗟予政无状，百拜胡敢辞。矧夫民习俗，姑用慰齎咨。抑闻古人言，天鉴本无私。神道贵得一，何乃托邪师。遽俾送湫勺，撤役勤蠒丝。申明恤刑诏，梃重舍轻疑。从此四三日，油霈洽封圻。又闻尧汤世，水旱轸君慈。振救自有术，敛散适所宜。元元无菜色，九载尚熙熙。周礼地官职，皇舞虽有祈。道经莅天下，伤民诚弗为。惟神禀聪正，远鬼务肃祗。愿守有常德，可戒兴妖思。",
            "comment": "【注释】【原题】：赴郡之初寻属愆亢有议举旧典取湫水徵巫觋以致祷而涉旬靡应农事方急遣罢去越翊日渐获优洽"
        },
        {
            "title": "句",
            "content": "吟余云散叶，坐久尘遗毛。",
            "comment": ""
        },
        {
            "title": "直夜二首",
            "content": "嘉木清阴接绮窗，谪仙风骨凛冰霜。尧厨萐莆分珍膳，汉庙含桃和酪浆。磴道神行通碣石，井幹云构俯瑶光。金釭璧月相辉映，兽口时飘侍史香。",
            "comment": ""
        },
        {
            "title": "奉和真宗御制后苑杂花海棠",
            "content": "迟景烘初绽，鲜风惜未飘。蝶魂迷密径，莺语近新条。芳蕙薰宫锦，丹浆晕海绡。惟时奉宸唱，赓奉愧咎繇。",
            "comment": ""
        },
        {
            "title": "句",
            "content": "惟月卿曹重，占星使者贤。",
            "comment": ""
        },
        {
            "title": "怀旧居",
            "content": "毛竹千丛蔽野亭，晓猨惊后乱峰青。汉庭已奏三千牍，周室仍繙十二经。紫殿深沉频视草，缁帷寂寞自飞萤。振衣本为苍生起，肯向荀家祇聚星。",
            "comment": ""
        },
        {
            "title": "南朝",
            "content": "华林酒满劝长星，青漆楼高未称情。麝壁灯回偏照昼，雀航波涨欲浮城。钟声但恐严妆晚，衣带那知敌国轻。千古风流佳丽地，尽供哀思与兰成。",
            "comment": ""
        },
        {
            "title": "戊申年七夕五绝",
            "content": "淅淅风微素月新，鹊桥横绝饮牛津。岂惟蜀客知踪迹，更问庭中晒腹人。",
            "comment": ""
        },
        {
            "title": "戊申年七夕五绝",
            "content": "琥车芝驾俨清秋，微雨侵宵助涕流。人世莫嗟离恨苦，却应天上更悠悠。",
            "comment": ""
        },
        {
            "title": "句",
            "content": "山月愁{左犭右军}子，风涛怒鳄鱼。",
            "comment": ""
        },
        {
            "title": "中秋馆宿",
            "content": "余欢惊社过，独直奈宵长。月向蓬山满，风来桂殿凉。睡轻同警鹤，吟苦伴啼螀。耿耿迷遥思，残星下建章。",
            "comment": ""
        },
        {
            "title": "无题三首",
            "content": "帘声竹影浪多疑，仙谷何能为解迷。藻井风高蛛坏网，杏梁春晚燕争泥。更看山远惟凝黛，纵许犀灵祇骇鸡。枉裂霜缯几千尺，红兰终夕露珠啼。",
            "comment": ""
        },
        {
            "title": "属疾",
            "content": "暂困秦王痔，无疑广客蛇。职清唐内相，宅僻鲁东家。行药虹梁阔，披襟蕙径斜。香凝虚白室，露泫紫微花。冰饮何尝热，琼餐益自嘉。熊经仙有术，龟息寿无涯。珍簟裁湘竹，轻巾覆越纱。逍遥成雅咏，属和肯容巴。",
            "comment": ""
        },
        {
            "title": "清风十韵",
            "content": "阊阖重门启，飞帘别馆深。歊蒸全已却，雅兴可能任。云起汾河咏，旌摇楚国心。过箫添爽籁，拂野荡层阴。夕劲淮阳桂，晨凄越鄂衾。登高从落帽，安寝任吹襟。珠网疏难掩，铜铸冷易侵。急翻池上叶，遥送月前砧。舞袖更回态，歌梁极绪音。最怜鵰鹗意，瞬息度千岑。",
            "comment": ""
        },
        {
            "title": "劝石集贤饮",
            "content": "豪家抱瓮擅风流，更燎薰炉白雪楼。鲁笔休分科斗字，蜀都且换鹔鹴裘。仰天拊髀真为乐，倒载穿肠肯易愁。欲鱠长鲸置雕俎，愿回北斗挹东流。",
            "comment": ""
        },
        {
            "title": "赤日",
            "content": "芒熛盛德正浑仪，休问探汤向小儿。尽日羽陵开蠹简，几人河朔引芳巵。尧厨萐莆频摇处，汉殿相风未转时。争得琴高借双鲤，暂游姑射对冰姿。",
            "comment": ""
        },
        {
            "title": "受诏修书述怀感事三十韵",
            "content": "良弼论思暇，英才视草余。西清承密旨，东观类群书。左氏先经日，征南发例初。编年终显德，历帝自凡蘧。一览无前古，三长岂后予。宏网提要妙，至论绝籧篨。讹缪刊三豕，公乎喜众狙。菁英咸采掇，疣赘尽销除。组织千章合，研穷万象虚。胡为参也鲁，亦造仲尼居。处末加骈拇，于中或辅车。乘轩思卫鹤，努力效刘驴。见弹曾求炙，临川复羡鱼。孰云貂可续，自愧鹗难如。早入希东郭，先知服子舆。直非头似笔，智谢里名樗。蜗舍游从寡，鹑衣礼貌疏。寸阴嗟荏苒，十驾敢踌躇。天禄杨雄阁，承明严助庐。时陪折佾宴，顿异带经锄。系日亲函丈，他们绝曳裾。卓锥然有地，担石尚无储。猎犬方劳指，神龟可避渔。屠门夸大嚼，鼠坏鄙余蔬。阙里辞难措，漳滨病且祛。学勤徒力尔，性拙奈天欤。大道今兴起，先生意卷舒。正为王者瑞，何羡使君旟。暗室欣观火，颓波赖决渠。当仁如退让，末迹定沦胥。",
            "comment": ""
        },
        {
            "title": "樱桃",
            "content": "赤水分珠树，薰风送麦秋。蜀都春气早，汉苑夏阴稠。庙荐清和候，恩颁侍从流。楚昭萍已剖，韩嫣弹争投。沆瀣滋芳液，醍醐助品羞。玉盘光宛转，全擬付歌喉。",
            "comment": ""
        },
        {
            "title": "句",
            "content": "兰夜沉沉鹄漏长。",
            "comment": ""
        },
        {
            "title": "汉武",
            "content": "汉武高台切绛河，半涵非雾郁嵯峨。桑田欲看他年变，瓠子先成此日歌。夏鼎几迁空象物，秦桥未就已沉波。相如作赋徒能讽，却助飘飘逸气多。",
            "comment": ""
        },
        {
            "title": "句",
            "content": "鹤伴鸣琴公事晚，乌惊调角戍城秋。",
            "comment": ""
        },
        {
            "title": "戊申年七夕五绝",
            "content": "伯劳东翥燕西飞，又报黄姑织女期。天帝聘钱还得否，晋人求富是虚辞。",
            "comment": ""
        },
        {
            "title": "送客不及",
            "content": "青门祖帐曙烟微，片席乘流鸟共飞。曲岸马嘶风嫋嫋，短亭人散柳依依。灞陵目断犹回望，楚水魂销为送归。祇自河梁传怨曲，洛尘千古化征衣。",
            "comment": ""
        },
        {
            "title": "无题二首",
            "content": "昱爚银鞍狭路逢，长裙连带任流风。身轻近识吴官燕，目断还惊洛浦鸿。未许香囊安肘后，独怜丹枕在房中。南国蝴蝶飞无限，一一雌随一一雄。",
            "comment": ""
        },
        {
            "title": "无题三首",
            "content": "走马章台冒雨归，后门犹叹滞前期。荷心出水终无定，萝蔓从风莫自持。複帐麝轻难辟恶，曲房蚕懒不成丝。渐进垅麦藏鸣雉，更恨如皋一箭迟。",
            "comment": ""
        },
        {
            "title": "刘校理属疾",
            "content": "抚枕凄然掩北轩，汉庭谁问马文园。风簷鸱啸厨烟绝，月树乌惊药杵喧。戏习五禽成妙术，学亏一篑阻微言。不因九奏清尘耳，天露应迷简子魂。",
            "comment": ""
        },
        {
            "title": "泪二首",
            "content": "含酸茹叹几伤神，呜咽交流忽满巾。建业江山非故国，灞陵风雨又残春。虞歌决别知亡楚，宴酒初酣待报秦。欲断青天销积恨，月娥孀独更愁人。",
            "comment": ""
        },
        {
            "title": "题林处士肥上新屋壁",
            "content": "久厌侯鲭静室来，卜居邻近钓鱼台。旧山鹤怨无钱买，新竹僧同借宅栽。斗酒谁从杨子学，扁舟空访戴逵回。抽毫有污东阳望，但惜明时老润才。",
            "comment": ""
        },
        {
            "title": "句",
            "content": "崎岖一乘传，憔悴五羊皮。",
            "comment": ""
        },
        {
            "title": "始皇",
            "content": "利觜由来得擅场，尽迁豪富入咸阳。属车夜出迷云雨，峻令朝行剧虎狼。前殿建旗凌紫极，东门立石见扶桑。从臣嘉颂徒虚美，不柰卢生谶国亡。",
            "comment": ""
        },
        {
            "title": "致斋太一宫",
            "content": "紫馆天神贵，纶闱地望清。斋心奉蠲洁，摄事罄诚明。殿翼如轩翥，坛垓类削成。直宫琳札密，太宰绣衣轻。薜荔罗芳席，虹蜺曳彩旌。星陈五帝佐，体荐一元牲。苍驷回风驭，珍禽惊露声。丹霞升晓气，若木竞新英。挹袂宁无友，凌霄自放情。受釐宣室对，贾傅异诸生。",
            "comment": ""
        },
        {
            "title": "句",
            "content": "溪牋未破冰生砚，炉酒新烧雪满天。",
            "comment": ""
        },
        {
            "title": "句",
            "content": "天媛贪忙为灵匹，几时留巧向人间。",
            "comment": ""
        },
        {
            "title": "又赠一绝",
            "content": "粉白朱红翡翠翘，汉宫等级不相饶。风波若未乖前约，一死何辞更抱桥。",
            "comment": ""
        },
        {
            "title": "秋夜对月",
            "content": "瑶席留欢友，金波对广庭。重帘和雾卷，六幕极天青。属玉东西馆，琉璃左右屏。梁园休赋雪，隋苑漫飞萤。蟾滴全供砚，牛津不见星。绮窗分皎皎，苔阁共亭亭。已丧应刘魄，谁通鲍谢灵。欲销千里恨，鲁酒薄还醒。",
            "comment": ""
        },
        {
            "title": "奉和圣制寒食五七言二首",
            "content": "垣禁申严日，余萌尽达初。踏青游骑远，浮枣禊波舒。饧市喧箫吹，鸡场隘酒车。俗康春更乐，绮榭焕晴虚。",
            "comment": ""
        },
        {
            "title": "荷花",
            "content": "水国开良宴，霞天湛晚晖。凌波宓妃至，盪桨莫愁归。妆浅休啼脸，香清愿袭衣。即时闻鼓瑟，他日问支机。绣骑翩翩过，珍禽两两飞。牢收交甫佩，莫遣此心违。",
            "comment": ""
        },
        {
            "title": "宣曲二十二韵",
            "content": "八月收民算，三千异典章。天机从此浅，国艳或非良。玉户铜为沓，罗帱象作床。骊姬初悔泣，飞燕近专房。莲小才承步，梅新竞试妆。尽知春可乐，终叹夜何长。取酒临邛远，吞声息国亡。难销守宫血，易断舞鸾肠。百草兼花斗，双钩映烛藏。金人须手铸，虎圈更身当。步辇回长乐，飞除接未央。琳珉饰汉馆，藻绣裛周墙。厌火双鱼尾，鸣弦小雁行。云甍澄颢气，绮井激回光。路有斯须隔，忧难顷刻忘。新声来乐府，别寝近温汤。虹跨层台晚，萤飞下苑凉。锦帷迎七夕，蓬饵荐重阳。九畹兰承露，三江橘带霜。方资裂缯笑，可要荡舟狂。并钓池鱼小，重衾穴凤翔。珊瑚分碧树。火齐列清防。背枕多幽怨，登栖更远伤。下陈无自愧，人彘剧豺狼。",
            "comment": ""
        },
        {
            "title": "成都",
            "content": "镂肤剽俗恣游遨，可得蹲鸱号富饶。井络共知天与险，蠶丛无柰世兴妖。杜鹃积恨花如血，诸葛遗灵柏半烧。才似文园何足道，一生琴意祇成痟。",
            "comment": ""
        },
        {
            "title": "梨",
            "content": "玄光仙树阻丹梯，御宿嘉名近可齐。真定早寒霜叶薄，樊川初晓露枝低。先时樱熟烦羊酪，远信梅酸损瓠犀。宋玉有情终未识，蔗浆无柰楚魂迷。",
            "comment": ""
        },
        {
            "title": "召入翰林别同僚",
            "content": "一辞銮署守英蕃，两见庐峰媚翠樽。政懦每怜民若子，岁丰还喜稻成孙。离愁且饮闲人酒，密对须求长者言。入奉清朝同一德，晨趋岂叹鬓霜繁。",
            "comment": ""
        },
        {
            "title": "句",
            "content": "洛田荒二顷，楚浪涨三篙。",
            "comment": ""
        },
        {
            "title": "句",
            "content": "桃叶横波人共醉，剑光冲斗狱常空。",
            "comment": ""
        },
        {
            "title": "句",
            "content": "惠和官尚小，师达禄须干。",
            "comment": ""
        },
        {
            "title": "旧将",
            "content": "丈八蛇矛战血乾，子孙今已列材官。青烟碧瓦开新第，白草黄云废旧坛。劳薄可甘先兰舌，爵高还许戴刘冠。秋来从猎长杨榭，矍铄犹能一据鞍。",
            "comment": ""
        },
        {
            "title": "戊申年七夕五绝",
            "content": "吹笙何处伴乘鸾，窥牖谁人见阿环。便有唐家今夕意，月和风露满骊山。",
            "comment": ""
        },
        {
            "title": "句",
            "content": "角逈含秋气，桥长断洛尘。",
            "comment": ""
        },
        {
            "title": "戊申年七夕五绝",
            "content": "华寝星陈夜未央，明河奕奕度神光。一年暂得停机杼，不柰秋虫促织忙。",
            "comment": ""
        },
        {
            "title": "偶作",
            "content": "杀青和墨度流年，饱食无功鬓飒然。却忆侯封安邑枣，不能兄事鲁褒钱。千峰月白猿啼树，六幕风高鹗在天。招隐诗成谁击节，愿倾家酿载渔船。",
            "comment": ""
        },
        {
            "title": "洞户",
            "content": "百尺青楼大道边，五陵游骑骁翩翩。不思夜魄过三五，祇问春醪赏十千。密锁香云深处户，乱飘梨雪晚来天。愁眉岂待歌成惨，咫尺河阳信未传。",
            "comment": ""
        },
        {
            "title": "枢密王左丞宅新菊",
            "content": "东阁留嘉客，寒葩艳晓光。秋风自萧瑟，台座对荧煌。丽夺双南价，清含九畹香。嵰州霜荐味，太液鹄分裳。已助蜂成蜜，还随蚁泛觞。俯临辉艾绶，佩服间萸房。节物传荆俗，诗情掩谢塘。更期松偃盖，永奉太清方。",
            "comment": ""
        },
        {
            "title": "译经光梵大师",
            "content": "汉梦通西域，逍遥广旧园。竺乾方演教，金粟岂忘言。砚滴寒蟾吐，台香瑞兽喷。挥毫花满裓，隐几雪盈门。大士清歌发，南宗密印存。纵横十二部，慧日破重昏。",
            "comment": ""
        },
        {
            "title": "即日",
            "content": "地僻无车辙，心灰欲坐忘。疾雷徒破柱，幽草不迎凉。日烈蝉遗蜕，花休蜜满房。覆觞知已久，宁有次公狂。",
            "comment": ""
        },
        {
            "title": "此夕",
            "content": "南州石黛有遗妍，目极危梯月上弦。一水相忘空脉脉，双金何路致拳拳。仙源日永桃无援，客馆春轻柳未眠。欲写微词托归雁，风高岭阔又经年。",
            "comment": ""
        },
        {
            "title": "句",
            "content": "鸱蹲野芋谁为尹，雪积泉盐久置官。",
            "comment": ""
        },
        {
            "title": "奉和圣制社日七言四韵",
            "content": "美服斯勤验国径，里民单出庆秋成。时羞餍饫盘中味，神鼓喧阗野水声。爽气方高疏雨霁，清辉微动远波平。尧章濬发由庚咏，京庾连云万亿盈。",
            "comment": ""
        },
        {
            "title": "句",
            "content": "龙驾昌明御，天旗太乙神。",
            "comment": ""
        },
        {
            "title": "初秋属疾",
            "content": "秋阴凄淡隔重城，一亩居仍近禁营。汉苑楼台沉暮影，谢家鼓吹发新声。烟昏露井残桃坠，叶下凉波独鸟惊。节物变衰吟更苦，可堪漳浦卧刘桢。",
            "comment": ""
        },
        {
            "title": "七夕",
            "content": "灵匹迢迢驾七襄，暂陈云幄对星潢。已看素魄过三让，何用华灯更九光。玉腕双丝轻宛转，霞衣杂佩暗丁当。谁言巧意能胜拙，祇见鸠闲鹊自忙。",
            "comment": ""
        },
        {
            "title": "送张无梦归天台",
            "content": "抗节在丛霄，谈玄屡对尧。风回列子驭，霞建赤城标。白石泥丹灶，红泉滌酒瓢。天章耀行色，鹤态自逍遥。",
            "comment": ""
        },
        {
            "title": "送高学士知越",
            "content": "浩荡辞波润鼠须，风流谈柄蔼栟榈。汉台厌卧郎官锦，禹穴思探上世书。鹤盖成阴争出饯，鹍弦促调叹离居。由来方任推名辈，藻思江山助起予。",
            "comment": ""
        },
        {
            "title": "夜讌",
            "content": "玳押风帘薄，金徒漏箭长。食鱼齐上客，置醴汉元王。蒟酱辛初和，蓱韲冷乍尝。巢笙传曲沃，掺鼓发渔阳。吟烛惟忧尽，杯筹岂易防。齿犀融晏雪，袍麝荐荀香。笑逐呼卢胜，歌随解佩狂。遗簪兼堕珥，流眄复回肠。彩凤寻仙史，班骓待陆郎。主欢殊未已，投辖在银床。",
            "comment": ""
        },
        {
            "title": "句",
            "content": "醉令难同社，仙鹅肯换书。",
            "comment": ""
        },
        {
            "title": "句",
            "content": "鼓音记里绳阡远，舞节鸣鸾玉步随。",
            "comment": ""
        },
        {
            "title": "新年",
            "content": "病入新年起甲寅，轲心不动五侯春。史曹非据惭书法，衮职无亏滥诤臣。荏苒未除金马籍，蹒跚空笑玉楼人。穷簷抱影时相吊，一指南禅四大身。",
            "comment": ""
        },
        {
            "title": "前槛十二韵",
            "content": "垂柳阴岑院，游丝旷荡春。蘅皋谁驻马，罗袜自生尘。四姓良家子，三年赋客邻。折腰行太缓，连琐语何频。倭堕云争媚，便娟月斗新。灭瘢难辨玉，约指不胜银。电笑投壶胜，江澄捣练匀。东南劳鹤望，西北限牛津。宝唾凝兰气，鸣黄咽绛脣。笼禽思陇树，洞犬谢秦人。咏絮才无对，闻琴意始真。长安足轻薄，慎勿走琼轮。",
            "comment": ""
        },
        {
            "title": "李舍人独直",
            "content": "卿霭重重覆璧门，独挥鸿笔坐西垣。诚明自有中和气，润色还多郁穆言。内苑朱樱兼酷赐，前阶红药任风翻。紫丝新履徊翔地，应笑东方避世喧。",
            "comment": ""
        },
        {
            "title": "句",
            "content": "闻说上饶风物好，钱郎诗思奈春何。",
            "comment": ""
        },
        {
            "title": "天禧戊午岁立夏奉祀太一宫斋宿有感",
            "content": "七年纶掖滥敷言，八奉斋祠荫宝轩。上士半同猿鹤老，病身犹与蟪蛄存。饭蔬力弱防冠坠，枕杫神宁喜席温。樱序列清和芳意歇，淡然毕竟绝朝喧。",
            "comment": ""
        },
        {
            "title": "萤",
            "content": "荒郊多腐草，故苑近清秋。棘密何胜数，囊轻莫尽收。月高疑爝息，天远认星流。紫桂风微急，红兰露遍浮。已能穿永巷，更欲拂高楼。灭烛方无寐，鸣蛩相荐愁。",
            "comment": ""
        },
        {
            "title": "句",
            "content": "蟠桃三窃成何味，上尽鳌头迹转孤。",
            "comment": ""
        },
        {
            "title": "句",
            "content": "渝舞气豪传汉俗，丙鱼味美敌吴乡。",
            "comment": ""
        },
        {
            "title": "句",
            "content": "已回邻面三年粉，又结寒丝几许冰。",
            "comment": ""
        },
        {
            "title": "句",
            "content": "峭帆横渡官桥柳，叠鼓惊飞海岸鸥。",
            "comment": ""
        },
        {
            "title": "直夜二首",
            "content": "琼蕊滋晨饮，青缣拥夜衾。万年宫省树，五色帝家禽。诏草裁蕂角，薰炉烬水沉。浴堂还独对，鸣佩有清音。",
            "comment": ""
        },
        {
            "title": "霜月",
            "content": "霜晓月仍残，桐疏凤更单。已伤春寂寂，还踏夜漫漫。冻合仙槎路，薰余侍史兰。那知荀奉倩，体薄不胜寒。",
            "comment": ""
        },
        {
            "title": "送客不及",
            "content": "日上旗亭第五重，百壶春酿与谁同。黄山远隔奔霁骑，紫塞孤飞避弋鸿。湘竹几时休染泪，楚旌终日自摇风。此情不及歌杨柳，一尺鱼书万水中。",
            "comment": ""
        },
        {
            "title": "送僧归护国寺",
            "content": "暂寄长安寺，时闻宝偈传。南归宗派盛，外护帝臣贤。桂色陵庵雪，芝腴助茗泉。离怀杳何许，凤刹际霞天。",
            "comment": ""
        },
        {
            "title": "句",
            "content": "春风乱莺啭，夕雾一鸿冥。",
            "comment": ""
        },
        {
            "title": "上元日",
            "content": "汉典久传祠太乙，竺坟亦说会夫人。蟾蜍吐耀祥轮满，菡萏凝华宝檠新。风转相竽来帝乐，香焚夹道杂车尘。承平多庆群欢洽，益见严宸奉紫旻。",
            "comment": ""
        },
        {
            "title": "立夏奉祀太一宫",
            "content": "舜柏森森拂绛霄，薰风瑟瑟动云璈。琳房遍设沉榆席，金檠齐燃绿桂膏。秘册十行开凤检，灵辉三烛驻霓旄。香飘员峤空歌歇，北斗阑干月殿高。",
            "comment": ""
        },
        {
            "title": "句",
            "content": "朱饰两番巡属邑，案留双笔在中台。",
            "comment": ""
        },
        {
            "title": "句",
            "content": "右墄独登温树密，前旌双抗岭云高。",
            "comment": ""
        },
        {
            "title": "句",
            "content": "大野几星分婺女，清风万古感颜乌。",
            "comment": ""
        },
        {
            "title": "夕阳",
            "content": "夕阳堪极目，况复近秋残。寒逈横烟紫，江清照叶丹。伍胥嗟路远，潘子念行难。更有芜城恨，城空逼夜寒。",
            "comment": ""
        },
        {
            "title": "许洞归吴中",
            "content": "欲折瑶华向绿畴，风光满目尽离愁。茂林修竹多嘉客，万壑千岩忆旧游。汉诏已闻求泛驾，祢狂无自屈岑牟。荆山待价何忧晚，龟手犹期裂地酬。",
            "comment": ""
        },
        {
            "title": "句",
            "content": "沙禽两两穿铃阁，江草依依接射堂。",
            "comment": ""
        },
        {
            "title": "宋玉",
            "content": "楚国骄荒日已深，山川朝暮剧登临。曾伤积毁亡师道，只托微辞荡主心。江草东西多恨色，峡云高下结层阴。潘郎千载闻遗韵，又说经秋思不任。",
            "comment": ""
        },
        {
            "title": "馆中新蝉",
            "content": "庭中嘉树发华滋，可要螳螂共此时。翼薄乍舒宫女鬓，蜕轻全解羽人尸。风来玉女乌先转，露下金茎鹤未知。日永声长兼夜思，肯容潘岳到秋悲。",
            "comment": ""
        },
        {
            "title": "九日赴宴不及简馆中同僚",
            "content": "野趣风流属此辰，帝台高会敞重茵。绛囊为佩仙萸密，绿醖飞觞寿菊新。兼豆丰盈尧箑馔，雅歌清壮汉营人。年来多病欢游阻，温玉苍葭岂易亲。",
            "comment": ""
        },
        {
            "title": "再赋",
            "content": "暮雨过湘渚，微凉满楚宫。溅裙无限水，障袂几多风。浪迹嫌萍实。尘劳笑菊丛。气清防麝损，信密待鱼通。游女歌争发，骚人思未穷。休传江北意，月冷魏池空。",
            "comment": ""
        },
        {
            "title": "休沐端居有怀希圣少卿学士",
            "content": "{左车右獻}{左车右獻}风檐乳燕翔，浴兰衣绤簟流黄。云容倐变千峰险，草色相沿百带长。旋制紫荷供橐笔，暗移神蔡忍搘床。思君祇欲倾家酿，待警同谁赋柏梁。",
            "comment": ""
        },
        {
            "title": "句",
            "content": "柔桑蔽野鸣雏雉，高柳含风变早蝉。",
            "comment": ""
        },
        {
            "title": "小园秋夕",
            "content": "枳落莎渠急夜虫，翛然平子四愁中。栗林忽感雕陵鹊，云表初过代岭鸿。阮籍卧惟疏銮月，马融横笛远含风。郎潜吏隐前贤事，犹胜杨岐泣断蓬。",
            "comment": ""
        },
        {
            "title": "上巳玉津园赐宴",
            "content": "需云分渥泽，褉饮恣欢游。缇幕侵晨设，兰泉对席流。蕙肴清萐莆，玉醴湛金瓯。春服萋萋盛，光风滟滟浮。桐华秾竞发，莺语巧相求。妙曲新声合，斜阳醉未休。",
            "comment": ""
        },
        {
            "title": "寄灵仙观舒职方学士",
            "content": "石渠仙署久离群，抗迹丹台世绝伦。杨子不甘嘲尚白，漆园终许自全真。紫烟深处鸾双舞，朱髓成来鸟共伸。若向云中见鸡犬，可能浑忘姓刘人。",
            "comment": ""
        },
        {
            "title": "公子",
            "content": "油壁春车隔渭桥，黄山路远苦相邀。行庖爨蜡雕胡熟，永埒铺金汗血骄。别馆横陈张静婉，期门长揖霍嫖姚。注鉤握槊曾无惮，绿桂膏浓晓未销。",
            "comment": ""
        },
        {
            "title": "苦热",
            "content": "六幕云收万籁沉，结瑶千尺倦登临。七盘妙舞频挥汗，五色嘉瓜冷镇心。极目岭梅宁止渴，拂波宫柳漫垂阴。祇忧火解神仙骨，赖有泉声发素琴。",
            "comment": ""
        },
        {
            "title": "淮水暴涨舟中有作",
            "content": "行行极目天无柱，渺渺横流浪有花。客子方思舟下碇，阴虬自喜海为家。村遥树列秦川霁，岸阔牛分触氏蜗。鸢啸风高良可畏，此情难论坎中蛙。",
            "comment": ""
        },
        {
            "title": "句",
            "content": "空呈厚貌临官道，更有人从捷径过。",
            "comment": ""
        },
        {
            "title": "句",
            "content": "右衲城钟断，搘筇岳雨寒。",
            "comment": ""
        },
        {
            "title": "句",
            "content": "刘伶醉席梅花地，海客仙槎粉水天。",
            "comment": ""
        },
        {
            "title": "句",
            "content": "酒供砚滴濡毫冷，火守更筹添漏长。",
            "comment": ""
        },
        {
            "title": "奉诏立春日祝太乙宫书事",
            "content": "黄图标清馆，紫诏戒鲰臣。祗祓先三日，精明奉列真。缇帷严宴室，琅菜盛齏珍。鹄浴薰汤洁，龟存踵息匀。金胥传漏箭，云襡换朝绅。霞接浮丘袂，星瞻太乙神。九光龙檠密，百和鹊樽新。磬度松间籁，歌飘海底尘。中天鸣素瑟，五鼓下琼轮。祝册精衷道，沈榆拜席陈。殿趋凫舄急，廊转羽旋频。荐幣冰纹滑，升樽玉液醇。楼居排逈汉，歘驾返清晨。习习灵风远，欣欣瑞木春。祥氛披辇道，迟景上城闉。宣室如垂问，鸿禧永庇民。",
            "comment": ""
        },
        {
            "title": "奉和圣制上元",
            "content": "瑞荚盈端月，神灯灿宝辉。执金停徼骑，坐狄敞朝扉。激徵清歌歇，晞阳醉客归。可封家自乐，不独在轻肥。",
            "comment": ""
        }
    ]
}