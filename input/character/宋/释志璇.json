{
    "dynasty": "宋",
    "author": "释志璇",
    "poems": [
        {
            "title": "偈五首",
            "content": "瘦竹长松滴翠香，流风疏月度炎凉。不知谁住原西寺，每日钟声送夕阳。",
            "comment": ""
        },
        {
            "title": "偈五首",
            "content": "声色头上睡眠，虎狼群里安禅。荆棘林内翻身，雪刃丛中游戏。竹影扫阶尘不动，月穿潭底水无痕。",
            "comment": ""
        },
        {
            "title": "偈五首",
            "content": "休去，歇去，一切万年去，寒灰枯木去，古庙里香炉去，一条白练去。",
            "comment": ""
        },
        {
            "title": "偈五首",
            "content": "不休去，不歇去，业识忙忙去，七颠八倒去，十字街头闹浩浩地声色里坐卧去，三家村里盈衢寒路荆棘里游戏去，刀山剑树劈腹剜心鑊汤炉炭皮穿骨烂去。",
            "comment": ""
        },
        {
            "title": "偈五首",
            "content": "不是风动，不是幡动，衲僧失却鼻孔。是风动，是幡动，分明是个漆桶。两段不同，眼暗耳聋。涧水如蓝碧，山花似火红。",
            "comment": ""
        }
    ]
}