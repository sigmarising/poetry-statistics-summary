{
    "dynasty": "宋",
    "author": "陶应靁",
    "poems": [
        {
            "title": "废宫",
            "content": "雨坏宫墙蔓草多，自披荒棘认铜驼。旧家游女知亡国，不唱春风缓缓歌。",
            "comment": ""
        },
        {
            "title": "古诗二首",
            "content": "晨选期门士，大猎南山阳。白日照旌旗，咫尺临清光。之子才且武，结发在戎行。控弮拉羆虎，馀勇殊未央。回车宴五柞，举烽令行觞。禾黍被中野，松柏生高冈。借问何所思，所思在冀方。彼美冀方士，安得同翱翔。峨峨切云冠，奕奕夫容剑。扬扬徒旅繁，济济驾紫燕。行行向双阙，去上未央殿。君明臣亦良，四海毕清晏。斋房多灵芝，郊薮凤凰见。群臣亦何为，称功劝封禅。中夜整冠带，览彼明月光。屏营不能寐，忧心独怦怦。危坐待月发，牵牛直南荣。盈庭树兰蕙，芬香日凋零。客行随所适，感物怀故乡。朝发雁门道，夕入兰台宫。佳宾会若云，列鼎吹笙簧。终岁极燕乐，保己有馀庆。",
            "comment": ""
        },
        {
            "title": "古诗二首",
            "content": "仙人降瑶席，风露清坛场。朗咏玉书文，遥上绿云章。阊阖启中夜，五色垂景光。霓旌导绛节，授以长生方。湛然守中扃，不迎亦不将。琼浆酌天和，玉芝茹春香。手种蟠桃花，坐待三千霜。相从广成子，鸾鹄参翱翔。",
            "comment": ""
        }
    ]
}