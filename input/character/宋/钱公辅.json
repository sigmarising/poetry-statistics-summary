{
    "dynasty": "宋",
    "author": "钱公辅",
    "poems": [
        {
            "title": "禹穴",
            "content": "一朵云根压众岚，古传深坎自天錾。藏书未必先王事，好怪惟闻太史探。洞府閒来何寂寞，龙髯垂处认{上髟下监}鬖。近岩更剖知章字，谩识奇踪意自甘。",
            "comment": ""
        },
        {
            "title": "寄题翠麓寺呈伯强寺丞",
            "content": "曩时曾作家山游，亭有翠麓排新幽。疏轩密牖竹锵戛，烈风劲雨松飕飀。呀然出户瞰山足，屹然数竿围上头。扫除云峰耸客步，煎煮锡水供茶瓯。我时既合众宾饮，醉岸山帻心迟留。山僧领我丐诗榜，诗未脱吻惊旋辀。四方环走倏已晚，十载负约今方酬。珍蓝增葺想胜旧，我已白首縻藩州。何当一赋归去来，再款岩室空披搜。吾宗道人正嘉遯，摆脱世上无穷忧。欣逢主人贤且令，泉石笑傲都相求。上人洒扫莫暂闲，行行逆我西来舟。",
            "comment": ""
        },
        {
            "title": "蓬莱行",
            "content": "蓬莱谪居香案吏，此语昔自微之始。后人慷慨慕前芬，高阁雄名由此起。一从圮废知几年，栋摧礎断埋空山。遗踪馀址杳何处，惟有竹树荒芜閒。过者徘徊游者惜，举头不见溪山色。寂寞无人欲问谁，神仙有景真虚掷。一兴一弊固有时，主人旌斾来何迟。下车铓刃得优逸，痛此旧事几凌夷。呼工萃材若河决，正值西成农隙月。屹然大厦立层巅，百尺崇基鬼神拔。虹霓截空崖险平，一级一级烟云生。步武陵虚眉睫湿，四面四面屏障迎。时攜宾佐恣吟赏，笙歌辈类文章党。回眸眩晃相顾笑，莫辨人间与天上。观风龌龊环翠低，左右罗列如婴儿。鉴湖浩渺稽岭秀，上下延揖生光辉。秋日凄清春日媚，冬宜饮雪夏宜醉。四时风景各一全，须言不是寻常地。乃知真境未易彰，神物宝护天缄藏。人谋暗与鬼工合，一日剖露如腾骧。越王台榭荒凉后，唐相英灵磨灭久。千岩万壑幽隐处，而今尽入人襟袖。凭栏黯黯半斜阳，烧烟渔火凝寒光。此时撇起千里恨，使人凄哽生断肠。隔帘依依渐明月，酒气浩荡歌声滑。此时放出百杯欢，使人雍容重击节。惟公独作蓬莱主，夜拥琴书杂樽俎。胸中气焰欲干斗，座上辞锋欣捉麈。嗟余时作蓬莱客，赋咏登临儒者职。千日徒教混醉醒，七言未解锵金石。蓬莱本在沧溟中，那知平地别有宫。方壶圆峤咫尺是，愿乘鹏翼长西东。满筵谁匪蓬莱宾，阖境尽是蓬莱民。人人共结蓬莱约，行行醉看蓬莱春。",
            "comment": ""
        },
        {
            "title": "众乐亭二首",
            "content": "谁把江湖付此翁，江湖更在广城中。葺成世界三千景，占得鹏天九万风。宴豆四时諠画鼓，游人两岸跨长虹。他年若数东南胜，须作蓬邱第一宫。",
            "comment": ""
        },
        {
            "title": "福州",
            "content": "七闽天东南，群山号未绝。其中长乐郡，佳丽比吴越。日出朝可攀，地温冬不雪。",
            "comment": ""
        },
        {
            "title": "众乐亭二首",
            "content": "势压平湖四面佳，好风明月是生涯。鲸鲵背上浮三岛，菡萏香中放两衙。屏列已疑云母净，帘垂不待水精奢。此心会笑元丞相，终日楼台为一家。",
            "comment": ""
        },
        {
            "title": "和许仲涂郎中游山",
            "content": "每同南郭先生到，今伴东牟太守来。自顾拙疏聊自乐，白云径里踏荒苔。",
            "comment": ""
        },
        {
            "title": "若耶溪",
            "content": "若耶溪出若耶山，浪影溶溶入醉颜。仙客曾因一箭赠，樵风长到五云关。数峰蘸碧轻清外，双舸浮春上下閒。料得当年乘兴子，为贪烟水宿前湾。",
            "comment": ""
        }
    ]
}