{
    "dynasty": "宋",
    "author": "王洙",
    "poems": [
        {
            "title": "重建岘山羊侯祠歌",
            "content": "襄阳南出大路奔，小山曰岘名特尊。山形卑堕不峻极，屹若巨首临江濆。大山半空不成霍，绝水阙左非其亹。砠巅赑屭戴危石，箕踞曼衍罗芳荪。汉流长骛滨其足，东望瀰迆皆平原。槎头下瞰罟罶集，蔡洲近眺田园蕃。何物兹山匪秀出，得使今古闻听喧。自昔羊公好登览，山名直为贤者存。鹿门望楚镇区境，凤林冠盖延山樊。丹岩翠壁互幽胜，日月亏蔽烟岚屯。公胡遗彼而乐此，谈者未始聊诊论。吾谓圣达意超豁，高览便欲周乾坤。孔登泰山小天下，阮升广武叹竖昏。会稽探穴禹书出，之罘望海云涛翻。此中风景亦虚远，极目见尽江山源。东吴未定劳机策，置酒啸咏纾忧烦。数顾润甫恤躬后，誓将百岁游清魂。对公盛德与山永，正唯湛辈如公言。今兹去公仅千载，凛然英气犹轩轩。我来追古一长息，旧迹废毁成悲吞。民豪占山童其木，嘉植不得容本根。利取薪苏积稛絭，粥之陶瓬供烧燔。羊公无庙忽不祀，但纵淫鬼歆牲蘩。中庭有碑即堕泪，至今观者怀仁恩。於民何诛不足问，非民忘德由官惛。下教邑里复祠宇，叙诸祭典跻之元。思仁爱树恭所茇，禁止樵伐修壖垣。且欲王命得守固，謄言状事驰九阍。书闻天子蒙报可，金石款刻垂后昆。使民永念古遗受，勖尔风化常丕敦。",
            "comment": ""
        },
        {
            "title": "来燕堂联句",
            "content": "贤侯谢郡归，从游乐吾党。林泉富馀地，卜築疏陈莽。是时春正中，来燕音下上。若贺大厦成，喜留众宾赏。得名因笑谈，挥墨粲题榜。所夸贤豪盛，岂止池榭广。人心乐且閒，鸟意颉而颃。吟樽敞花轩，醉枕酣风幌。轻云薄藻栋，初日丽珠纲。红袂生暗香，清弦泛馀响。林深隐飞盖，岸曲迟去桨。波光栏槛明，竹气衣巾爽。虚容凉樾入，影与文涟荡。晨飚转绿蕙，夕雨滋膏壤。嘉辰喜盍朋，命驾期屡往。觞咏陶淑真，世俗岂吾倣。得以为胜游，萧然散烦想。公子固好士，世德复可像。今此大基构，不图专奉养。美哉风流存，来叶足师仰。",
            "comment": ""
        },
        {
            "title": "戏改杜赠郑广文诗",
            "content": "景纯过官舍，走马不曾下。蓦地趁朝归，便遭官长骂。",
            "comment": ""
        },
        {
            "title": "春集东园赋得萼字",
            "content": "燕退朝事希，鸣驺出云阁。近游速朋彦，名园接闉郭。幽芳尚闲整，新樾已清漠。欢谈一坐倾，递饮百分涸。我亦醒而狂，遵溪纵行乐。晚驾方惜归，正巾坠香萼。",
            "comment": ""
        },
        {
            "title": "句",
            "content": "槐杪青虫缒夕阳。",
            "comment": ""
        },
        {
            "title": "赠狄国寅",
            "content": "每读梁公传，青编日屡开。神交慕英烈，自喜见云来。一命须朝禄，连章荐楚材。凡昇黄绶秩，世代乃身媒。",
            "comment": ""
        }
    ]
}