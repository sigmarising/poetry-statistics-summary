{
    "dynasty": "宋",
    "author": "元绛",
    "poems": [
        {
            "title": "隐几菴诗",
            "content": "分得藩符近海滨，溪山清处养天真。幅巾隐几春菴静，直是义皇已上人。",
            "comment": ""
        },
        {
            "title": "句",
            "content": "九重侍从三明生，四纪乾坤一老臣。",
            "comment": ""
        },
        {
            "title": "巡按睦州过乌龙山",
            "content": "群山衮衮卷波涛，举手天门尺五高。尘土多年昏病眼，犹能千里见秋毫。",
            "comment": ""
        },
        {
            "title": "石伞峰书堂",
            "content": "奇峰如繖见遥青，玉笥山头地有灵。三径荒凉丞相隐，一篇清绝放夫铭。孤标竦处天门近，直影圆时日御停。谁蹑严梯访遗迹，远孙高谢在鸿冥。",
            "comment": ""
        },
        {
            "title": "凤池山",
            "content": "州人未识凤池山，朱毂时来此往还。四坐杯盘在天上，满轩云雨落人间。千围老木排旌盖，百尺飞泉响佩环。谁为霜绡图景象，翠微高处一开颜。",
            "comment": ""
        },
        {
            "title": "诗一首",
            "content": "闽山过尽见吴山，天载天涯五马还。旧列未归青琐闼，余生方入玉门关。林蛮迤逦平无数，星斗阑干近可攀。回首冶城何处所，只应烟雨渺茫间。",
            "comment": ""
        },
        {
            "title": "题秀野亭",
            "content": "亭占青山口，郊原四望平，遥林连崦黑，白水隔田明。翠麦波涛动，飞泉剑佩轻。长年便野趣，擬欲解塵缨。",
            "comment": ""
        },
        {
            "title": "永新县春风亭",
            "content": "三年到此百无功，种得桃花满县红。此日不能收拾去，一时分付与东风。",
            "comment": ""
        },
        {
            "title": "送梵才大师归天台",
            "content": "责垂忧多两鬓斑，十年长梦赤城山。何时得似净名子，潄石眠云恣意閒。",
            "comment": ""
        },
        {
            "title": "题溪口广慈寺",
            "content": "云外轩窗切斗牛，翛然三伏亦生秋。青山屈曲无重数，俱束溪光款款流。",
            "comment": ""
        },
        {
            "title": "和",
            "content": "晼晚年垂尽，阴沈气始凝。云霄方一色，霰雪忽相仍。何处兹辰好，吾州自古称。稽山呈刻画，铿水弄鲜澄。佛土横银界，天文露玉绳。缏珠压帘翠，砻璧累台层。昆露朝垂木，郇盐夕满塍。浓梅明庾岭，乱蝶闹青陵。舞缓来还转，惊多下忽腾。藏崖未见睍，著霤即垂冰。密处清何极，狂时力不胜。夺鲜迷野鹤，汙白绝藩蝇。孙幌方开卷，焦庐正曲肱。悲鸣栓老骥，怒系下豪鹰。顾我虽迟暮，当欢亦疆能。醉怀思日富，病眼喜晨兴。贺帐催休吏，宾筵幸得朋。周诗诵昌满，邺酌对刘应。赏为良辰乐，高宜善赋登。鹴裘欣未至，青简使先蒸。富岁还相庆，阳春各自矜。酏颜均玉气，此墨出圭稜。句待呼胡续，舟期访戴乘。长谣辱君赠，珍感服吾膺。",
            "comment": ""
        },
        {
            "title": "句",
            "content": "五日看花怜并叶，今朝斗草得宜男。",
            "comment": ""
        },
        {
            "title": "和梅龙图游西湖见寄",
            "content": "湖上喜明霁，寻春偶啸俦。花多红夹马，山远翠藏楼。水气烟中合，风光草际流。都人待千骑，快作谢公游。",
            "comment": ""
        },
        {
            "title": "将去郡席上呈同僚",
            "content": "在官七百二十日，只为台州不为身。民事勤劳心力尽，世涂忧畏鬓华新。离筵欲醉樽前月，美景难留洞口春。他日相逢应更好，诸君皆是眼中人。",
            "comment": ""
        },
        {
            "title": "赵潜叔殉节诗",
            "content": "转战谯门日再晡，空拳由自冒戈殳。身垂虎口方安坐，命弃鸿毛更疾呼。柱下杲卿存断节，袴间杵臼得遗孤。可怜三尺英雄气，不愧西山士大夫。",
            "comment": ""
        },
        {
            "title": "次韵和君贶会赵叔平少师",
            "content": "黄发逍遥并旧臣，燕间加意占先春。成龙天外惟三友，积雪筵中止数人。昔日荐才闻最课，当年诵赋得魁伦。会须共作游河侣，五老星飞事更新。",
            "comment": ""
        },
        {
            "title": "戊戌清明在吴去春阅武于河朔今被召参贰大农",
            "content": "前载赏花乡国中，三行粉面绮罗红。去上持斧边城下，十万国声鼓吹雄。每岁春辉长忽忽，此时朝骑又怱怱。却将半暗尘沙眼，去看东都御柳风。",
            "comment": "【注释】【原题】：戊戌清明在吴去春阅武于河朔今被召参贰大农悦然有感"
        },
        {
            "title": "映山红慢",
            "content": "谷雨风前，占淑景、名花独秀。露国色仙姿，品流第一，春工成就。罗帏护日金泥皱。映霞腮动檀痕溜。长记得天上，瑶池阆苑曾有。千匝绕、红玉阑干，愁只恐、朝云难久。须款折、绣囊剩戴，细把蜂须频嗅。佳人再拜抬娇面，敛红巾、捧金杯酒。献千千寿。愿长恁、天香满袖。",
            "comment": ""
        },
        {
            "title": "和人",
            "content": "笔下云霞落彩牋，诸君清思尽佳篇。谁人读得郊居字，流水汤汤正满弦。",
            "comment": ""
        },
        {
            "title": "过牛光禄故居",
            "content": "白头重到故人家，境是人非起叹嗟。三径未荒陶令菊，四时长放庾郎花。林风光动藏莺叶，溪涨痕生宿鹭沙。肯构有材移病久，会凭诗酒傲烟霞。",
            "comment": ""
        },
        {
            "title": "句",
            "content": "神石溪头好明月，夜来谁此凭兰桡。",
            "comment": ""
        },
        {
            "title": "句",
            "content": "英翰五五出南闽。",
            "comment": ""
        },
        {
            "title": "因览状元节推和诗再和一首",
            "content": "缇龠惊年杪，铃齐戒夙兴。连空集霙霰，撇席命宾朋。菌阁盘虚出，箯舆选胜登。山川方晻蔼，缟素竞飞腾。密著珠帘重，低沈粉水澄。迷藏秦洞穴，刻镂禹沟塍。蓬岛三番扑，瑶峰四彻绳。风传天外簌，湖写鑑中冰。银色三千界，琳台十二层。折梅思陆凯，咏絮对王凝。妒舞轻飘燕，临书细字蝇。光凌射的鹤，气压沃州鹰。櫂月豀翁共，歌兰楚客能。琼辀走油壁，练马顿鉤膺。泽渗阳膏动，和薰气烛蒸。冬权时已正，尺瑞岁将应。鄙也同民乐，油然弗自胜。平时陪法从，长忆奉昭陵。拂旦开金殿，鸣鞘下玉乘。六花朝服满，万岁寿觞称。就望尧云日，赓歌舜股肱。冰醪霑饫赐，竹唱听哀矜。尔后孤从远，频年老病仍。两朝还观魏，何日见觚稜。",
            "comment": ""
        },
        {
            "title": "减字木兰花",
            "content": "绿杨阴下。短帽轻衫行信马。过尽春风。踏尽青青打尽红。舞鸾歌凤。人面湖光红影动。醉眼归时。人在朱楼曲角西。",
            "comment": ""
        },
        {
            "title": "句",
            "content": "何人更得通天带，谋合君心只晋公。",
            "comment": ""
        },
        {
            "title": "句",
            "content": "小雨疏疏向晚晴。",
            "comment": ""
        },
        {
            "title": "诏修两朝国史开局日赐筵史院和首相吴公席上",
            "content": "殿帷昕对罢，省户两阴馀。诏赐尧尊酒，人探禹穴书。夔龙方客右，班马盖徒欤。径醉俄归弁，云西见日车。",
            "comment": "【注释】【原题】：诏修两朝国史开局日赐筵史院和首相吴公席上韵"
        },
        {
            "title": "送程给事知越州",
            "content": "四十年来出处同，交情偏见岁寒中。相先各上青云路，斗在俱为白发翁。万里厌劳方稍稍，一麾乘兴又怱怱。清风冠剑辞仙殿，流水旌旗下越宫。山半楼台迎日动，帐前铙鼓入秋雄。因君更忆蓬莱雪，不觉吟魂过剡东。",
            "comment": ""
        },
        {
            "title": "早梅",
            "content": "照夜直为明月侣，倚风先作艳阳煤。多情欲著红妆面，故上含章白玉台。",
            "comment": ""
        },
        {
            "title": "谢京师故人",
            "content": "丹荔黄甘北苑茶，劳君诱我向天涯。争如太液楼边看，池北池南总是春。",
            "comment": ""
        },
        {
            "title": "句",
            "content": "花阴转午清风细，玉燕钗头艾虎轻。",
            "comment": ""
        },
        {
            "title": "怀荆南旧游",
            "content": "去年曾醉海棠丛，闻说新枝发旧红。昨夜梦回花下饮，不知身在玉堂中。",
            "comment": ""
        },
        {
            "title": "句",
            "content": "玉露精神山合沓，溪成文字水横斜。",
            "comment": ""
        },
        {
            "title": "句",
            "content": "五蓂开端荚，百草斗香苕。",
            "comment": ""
        },
        {
            "title": "题鼓山元公亭",
            "content": "谁书吾姓揭亭颜，栋宇飞腾气象完。谷口秋风吹鬓发，海东朝日上兰干。地高顿觉群山小，天近须知六合宽。三到岩扉殊不厌，异时长向画图看。",
            "comment": ""
        },
        {
            "title": "桐庐晚景",
            "content": "向晚西风急，扁舟下濑轻。帆樯挂山影，鼓吹压潮声。白鸟烟中没，斜阳雨外明。油然五湖意，浑欲薄功名。",
            "comment": ""
        },
        {
            "title": "句",
            "content": "丝竹渐高桡鼓急，瑶津亭下竞凫车。",
            "comment": ""
        },
        {
            "title": "句",
            "content": "联名适以三株树，传玩惊看五朵云。",
            "comment": ""
        },
        {
            "title": "爱亭",
            "content": "朱轓何事独来频，不为溪山只为民。最爱年年禾稻熟，时丰自有壤歌人。",
            "comment": ""
        },
        {
            "title": "和圣徒洛中九老会",
            "content": "五日佳辰郡政闲，延宾谈笑豁幽关。阊门歌舞尊罍上，林屋烟霞指顾间。德应华星临颍尾，年拘皓发下商颜。名花美酒疏钟永，坐见斜晖隐半山。",
            "comment": ""
        },
        {
            "title": "句",
            "content": "可惜闽州风物好，一生魂梦到三山。",
            "comment": ""
        },
        {
            "title": "句",
            "content": "过庐都失眼前人。",
            "comment": ""
        },
        {
            "title": "泗洲岭",
            "content": "万里一朱幡，崎岖度岭关。路盘云雨际，人在斗牛间。",
            "comment": ""
        },
        {
            "title": "句",
            "content": "使君麾盖傲烟霞。",
            "comment": ""
        },
        {
            "title": "句",
            "content": "陈前舆服同桓傅，拜后金珠有鲁公。",
            "comment": ""
        },
        {
            "title": "贺王禹玉",
            "content": "前殿听宣中禁制，南宫看集外朝班。星辰影落三阶下，桃李阴成四海间。",
            "comment": ""
        },
        {
            "title": "句",
            "content": "黄阁势连东凤阙，紫枢光直右银台。",
            "comment": ""
        },
        {
            "title": "句",
            "content": "仙骥籋云穿仗下，佛花吹雨匝天流。",
            "comment": ""
        },
        {
            "title": "句",
            "content": "菖酒朝觞满，兰汤晓浴温。",
            "comment": ""
        },
        {
            "title": "流觞亭诗",
            "content": "春风流水出岩扉，载酒轻舟飏彩旗。把得玉杯还自笑，老翁真令似童儿。",
            "comment": ""
        },
        {
            "title": "挽赠太常少卿封川曹使君观",
            "content": "仓卒蛮鼙上水滨，使君忠愤独亡身。平明戈剑摧城阖，俄顷衣冠落路尘。志士一门能许国，老夫当日亦知人。朝廷赠禭哀荣极，青骨千金合有神。",
            "comment": ""
        },
        {
            "title": "句",
            "content": "笙歌车马东方晓，风月山川北固凉。",
            "comment": ""
        },
        {
            "title": "和上巳西湖胜游",
            "content": "清明风日战方酣，朱毂雍容旆鬖。火令正严绵上俗，禊游仍胜会稽岩。马盘金埒连乾湿，人映氊车帽角搀。湖水绿烟浮醉席，杏花红雨拂春衫。公如庾老情非浅，客似渊君调不凡。只恐颍川飞召节，便随五凤降绨函。",
            "comment": ""
        }
    ]
}