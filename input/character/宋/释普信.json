{
    "dynasty": "宋",
    "author": "释普信",
    "poems": [
        {
            "title": "颂古九首",
            "content": "相争但见风旛动，不肯回头识动心。从此老卢露消息，松风江月尽知音。",
            "comment": ""
        },
        {
            "title": "偈",
            "content": "残雪既消尽，春风日渐多。若将时节会，佛法又如何。",
            "comment": ""
        },
        {
            "title": "颂古九首",
            "content": "据坐凝眸语未形，一槌直下意何明。倒行此令如相委，无限清风动地生。",
            "comment": ""
        },
        {
            "title": "颂古九首",
            "content": "寥寥风月卧烟霞，百鸟从兹不献花。人义尽从贫处断，世情偏向有钱家。",
            "comment": ""
        },
        {
            "title": "颂古九首",
            "content": "大用纵横掣电机，烁迦罗眼尚胶黐。迷途梦里争唇吻，却忆随他去一回。",
            "comment": ""
        },
        {
            "title": "颂古九首",
            "content": "道得无言杈下死，霍山猛跳入怀中。三千里外虚相赚，更有何人透此宗。",
            "comment": ""
        },
        {
            "title": "颂古九首",
            "content": "渔翁潇洒任东西，芦管横吹韵不齐。夜静月明鱼不食，扁舟卧入武陵溪。",
            "comment": ""
        },
        {
            "title": "颂古九首",
            "content": "当时苦口曾不道，悟来灵骨方寻讨。练江寒月两萧萧，浮云散尽天如扫。",
            "comment": ""
        },
        {
            "title": "颂古九首",
            "content": "收来辊去事方圆，独许渔郎上钩船。明月芦花同一色，落霞孤鹜共遥天。",
            "comment": ""
        },
        {
            "title": "颂古九首",
            "content": "当时卞璧亲持献，未遇徒然更再三。折苇渡江江上水，滔滔今古色如蓝。",
            "comment": ""
        }
    ]
}