{
    "dynasty": "宋",
    "author": "赵构",
    "poems": [
        {
            "title": "渔父词/渔父",
            "content": "青草开时已过船。锦鳞跃处浪痕圆。竹叶酒，柳花毡。有意沙鸥伴我眠。",
            "comment": ""
        },
        {
            "title": "渔父词/渔父",
            "content": "无数菰蒲间藕花。棹歌轻举酌流霞。随家好，转山斜。也有孤村三两家。",
            "comment": ""
        },
        {
            "title": "渔父词/渔父",
            "content": "侬家活计岂能明。万顷波心月影清。倾绿酒，糁藜羹。保任衣中一物灵。",
            "comment": ""
        },
        {
            "title": "渔父词/渔父",
            "content": "春入渭阳花气多。春归时节自清和。冲晓雾，弄沧波。载与俱归又若何。",
            "comment": ""
        },
        {
            "title": "渔父词/渔父",
            "content": "暮暮朝朝冬复春。高车驷马趁朝身。金拄屋，粟盈囷。那知江汉独醒人。",
            "comment": ""
        },
        {
            "title": "渔父词/渔父",
            "content": "扁舟小缆荻花风。四合青山暮霭中。明细火，倚孤松。但愿尊中酒不空。",
            "comment": ""
        },
        {
            "title": "渔父词/渔父",
            "content": "鱼信还催花信开。花风得得为谁来。舒柳眼，落梅腮。浪暖桃花夜转雷。",
            "comment": ""
        },
        {
            "title": "渔父词/渔父",
            "content": "骇浪吞舟脱巨鳞。结绳为网也难任。纶乍放，饵初沈。浅钓纤鳞味更深。",
            "comment": ""
        },
        {
            "title": "渔父词/渔父",
            "content": "清湾幽岛任盘纡。一舸横斜得自如。惟有此，更无居。从教红袖泣前鱼。",
            "comment": ""
        },
        {
            "title": "渔父词/渔父",
            "content": "水涵微雨湛虚明。小笠轻蓑未要晴。明鉴里，縠纹生。白鹭飞来空外声。",
            "comment": ""
        },
        {
            "title": "渔父词/渔父",
            "content": "一湖春水夜来生。几叠春山远更横。烟艇小，钓丝轻。赢得闲中万古名。",
            "comment": ""
        },
        {
            "title": "渔父词/渔父",
            "content": "远水无涯山有邻。相看岁晚更情亲。笛里月，酒中身。举头无我一般人。",
            "comment": ""
        },
        {
            "title": "渔父词/渔父",
            "content": "云洒清江江上船。一钱何得买江天。催短棹，去长川。鱼蟹来倾酒舍烟。",
            "comment": ""
        },
        {
            "title": "渔父词/渔父",
            "content": "薄晚烟林澹翠微。江边秋月已明晖。纵远舵，适天机。水底闲云片段飞。",
            "comment": ""
        },
        {
            "title": "渔父词/渔父",
            "content": "谁云渔父是愚翁。一叶浮家万虑空。轻破浪，细迎风。睡起篷窗日正中。",
            "comment": ""
        }
    ]
}