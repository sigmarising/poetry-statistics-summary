{
    "dynasty": "宋",
    "author": "释昙莹",
    "poems": [
        {
            "title": "宿香积寺",
            "content": "拂榻香凝夜，清眠拥衲衣。五更闻唤起，一路听催归。山雨寒仍重，溪云泾不飞。幽花短临水，蜂蝶冷相依。",
            "comment": ""
        },
        {
            "title": "睡起",
            "content": "蕙帐烟凝昼掩关，落花时节雨阑珊。客来惊起还乡梦，绕屋春风绿树寒。",
            "comment": ""
        },
        {
            "title": "颂古二首",
            "content": "溪山尽处夕阳斜，溪上冬风雪满沙。便是江南旧行路，和烟隔水见梅华。",
            "comment": ""
        },
        {
            "title": "姚江",
            "content": "沙尾鳞鳞水退潮，柳行出没见渔樵。客船自载钟声去，落日残僧立寺桥。",
            "comment": ""
        },
        {
            "title": "南张道中",
            "content": "北山松粉落轻黄，濯雨虾须麦吐芒。槐火石泉寒食后，十分春事属农桑。",
            "comment": ""
        },
        {
            "title": "示超然上人",
            "content": "往事明明是梦中，发霜那有旧形容。客床对卧秋深雨，听得邻僧半夜钟。",
            "comment": ""
        },
        {
            "title": "颂古二首",
            "content": "百结襕衫破幞头，年年落第出神州。却因一只穿杨箭，临老来封马上侯。",
            "comment": ""
        }
    ]
}