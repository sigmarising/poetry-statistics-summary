{
    "dynasty": "宋",
    "author": "张简",
    "poems": [
        {
            "title": "寄浙西仓曹东甽",
            "content": "骨凡缘欠大还丹，饱食人间行路难。灯火半生诗鬓老，江湖九月客衣单。拈将红叶书愁思，摘得黄花当晚餐。莫向吴松江上宿，梦魂偏怯雁声寒。",
            "comment": ""
        },
        {
            "title": "天津桥月夜",
            "content": "行阙独崔嵬，垂杨夹道栽。河通桃叶渡，门对雨花台。世事棋千变，人生梦一回。谁知今夜月，曾照六朝来。",
            "comment": ""
        },
        {
            "title": "禅窝",
            "content": "草窝双树下，借与定僧居。会得虚空境，坐卧总从渠。",
            "comment": ""
        },
        {
            "title": "读刘阮传",
            "content": "俗缘未断念家乡，回首仙源竟渺茫。野鸟自啼春自好，桃花应是怨刘郎。",
            "comment": ""
        },
        {
            "title": "赠徐月道士",
            "content": "病骨癯然鹤一般，相陪夜坐万松间。乾坤清气皆归月，湖海高人半在山。吟苦心从天汉转，琴清身与岭云闲。杯茶预约中秋节，五老峰头说太还。",
            "comment": ""
        }
    ]
}