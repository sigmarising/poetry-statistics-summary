{
    "dynasty": "宋",
    "author": "宋伯仁",
    "poems": [
        {
            "title": "梅花喜神谱·小蕊一十六枝",
            "content": "东陵人已仙，黯淡斜阳暮。可惭名利心，孜孜问葵戍。",
            "comment": ""
        },
        {
            "title": "梅花喜神谱·大开一十四枝",
            "content": "麀鹿同呦呦，山林风雨秋。姑苏台上月，子胥曾约游。",
            "comment": ""
        },
        {
            "title": "梅花喜神谱·烂熳二十八枝",
            "content": "八珍风味清，藜肠岂曾识。堪嗤尝脔人，欲与鱼兼得。",
            "comment": ""
        },
        {
            "title": "题象山县栖霞观应真亭简住持张弱士",
            "content": "万玉丛中屋四檐，柳花时候笑掀髯。谁将海上山千点，纪作人间画一缣。药灶未寒丹可炼，春风犹力酒宜添。透瓶泉冷无人酌，输与黄冠自养恬。",
            "comment": ""
        },
        {
            "title": "梅花喜神谱·大蕊八枝",
            "content": "苍竹纬琅玕，为形有如豆。遇祭何所容，乾桃与修糗。",
            "comment": ""
        },
        {
            "title": "春晴",
            "content": "风淡帘栊花弄影，雨余池馆燕争泥。春光去就轻如叶，一任声声杜宇啼。",
            "comment": ""
        },
        {
            "title": "梅花喜神谱·烂熳二十八枝",
            "content": "赤壁梦醒时，雨洒玄裳湿。声欲闻于天，故向松梢立。",
            "comment": ""
        },
        {
            "title": "梅花喜神谱·欲谢一十六枝",
            "content": "丝丝丝共白，历遍风霜寒。君王岂轻剪，欲疗将军安。",
            "comment": ""
        },
        {
            "title": "秋田小立",
            "content": "两间茅屋是谁家，浅水汀洲舞荻花。牧笛数声红日晚，自惭身世客天涯。",
            "comment": ""
        },
        {
            "title": "留春",
            "content": "春事无多始得晴，江头才有丽人行。柳丝绾住东风脚，落尽桃花去未成。",
            "comment": ""
        },
        {
            "title": "散愁四首",
            "content": "小楼呼酒揖青山，翠碧珑璁一笑间。山若有情应问我，如何犹似野人閒。",
            "comment": ""
        },
        {
            "title": "贺凤山先生李文昌赴召",
            "content": "国老如公仅几人，岂宜长啸太湖滨。畴咨宰相调元化，诏趣尚书侍紫宸。欲振国威千载立，当从局面一番新。先生莫作前时看，多少枯根望早春。",
            "comment": ""
        },
        {
            "title": "得石刻戏书",
            "content": "兰亭墨妙总非真，石鼓遗文字亦湮。更有断崖刊诅楚，辽哉千载笑亡秦。",
            "comment": ""
        },
        {
            "title": "佳人歌",
            "content": "淡传粉，浅画眉，鬓边休插桃花枝。白面郎君马如箭，回头再盼情依依。文君未识相如面，朱弦声裹犹相恋，风流胜事千古传。宁如文君当时深深深处深庭院，临邛亦免王孙怨。佳人佳人休卷帘，门外落花春正甜。绣床午困语声寂，博山篆冷香频添。佳人噫，佳人吁，今人安得人人思秋胡，黄金不认真丈夫。",
            "comment": ""
        },
        {
            "title": "苦雨督鹾课甚迫",
            "content": "仆仆驱驰梦不安，猥哉谁恤买鹾官。星台阁住春来俸，雨意翻成夜半寒。可说话人能几辈，难区处事更多般。桃花一日都开了，插满铜瓶亦倦看。",
            "comment": ""
        },
        {
            "title": "梅花喜神谱·烂熳二十八枝",
            "content": "足下一封书，子卿归自虏。虽曰诳单于，孤忠传万古。",
            "comment": ""
        },
        {
            "title": "梅花喜神谱·小蕊一十六枝",
            "content": "风掣五云开，明星灿南极。嘉祥自朝廷，何幸愚亲识。",
            "comment": ""
        },
        {
            "title": "梅花喜神谱·烂熳二十八枝",
            "content": "世道多巇{左山右虚}，进趋思退却。一步一回头，庶无轻失脚。",
            "comment": ""
        },
        {
            "title": "梅花喜神谱·就实六枝",
            "content": "一竿风雨寒，独点严陵濑。苟非伸脚眠，曷见光武大。",
            "comment": ""
        },
        {
            "title": "梅花喜神谱·欲开八枝",
            "content": "鸿门罢樽酒，舞剑事还差。范增徒怒撞，汉业成刘家。",
            "comment": ""
        },
        {
            "title": "梅花喜神谱·烂熳二十八枝",
            "content": "无心出岫时，山腰横一抹。为霖覆手间，岂容留旱魃。",
            "comment": ""
        },
        {
            "title": "嘲醉者",
            "content": "李白日斟三百盏，醉时宁记脱朝靴。一千八十万杯酒，百岁消磨未是多。",
            "comment": ""
        },
        {
            "title": "梅花喜神谱·烂熳二十八枝",
            "content": "经纬出天机，画檐斜挂箅。可惜巧於蚕，无补人间世。",
            "comment": ""
        },
        {
            "title": "早秋",
            "content": "秋天一饷晚风凉，笑语人传早稻香。楼上醉时帘半卷，愁添客鬓两苍苍。",
            "comment": ""
        },
        {
            "title": "懒",
            "content": "懒懒懒复懒，而今懒更宜。此身聊复尔，万事欲何之。尚觉瓢为赘，奚烦锸自随。客来眠正熟，裙幅任题诗。",
            "comment": ""
        },
        {
            "title": "梅花喜神谱·大开一十四枝",
            "content": "相见是非多，但旁观便了。庶无人共知，鼻孔长多少。",
            "comment": ""
        },
        {
            "title": "梅花喜神谱·小蕊一十六枝",
            "content": "宛陵有灵根，圆红珍可芼。卫人感齐恩，琼琚未容报。",
            "comment": ""
        },
        {
            "title": "柬赵监盐",
            "content": "西风吹破黑貂裘，多少江山惜倦游。红叶已霜天欲暮，绿蓑初雨客吟秋。人逢知已无荣辱，事不萦怀任去留。但是菊花开便好，醉中休说异乡愁。",
            "comment": ""
        },
        {
            "title": "梅花喜神谱·欲谢一十六枝",
            "content": "四翼薄於纱，纤尘不相着。只在钓丝边，渔翁素盟约。",
            "comment": ""
        },
        {
            "title": "梅花喜神谱·烂熳二十八枝",
            "content": "很禽忘所俦，翻身拿鸟雀。羽毛同所天，何夺强凌弱。",
            "comment": ""
        },
        {
            "title": "夏日",
            "content": "数点沙鸥掠野塘，雨声初歇水微茫。桥边十里荷花荡，输与渔人卧晚凉。",
            "comment": ""
        },
        {
            "title": "梅花喜神谱·欲开八枝",
            "content": "苏秦鞭疋马，六国饱风烟。累累悬肘下，郭外惭无田。",
            "comment": ""
        },
        {
            "title": "梅花喜神谱·大开一十四枝",
            "content": "堂下杂籚鼗，如钟而罄腹。夫子闻於齐，三月不知肉。",
            "comment": ""
        },
        {
            "title": "寄郑贡父秀才",
            "content": "至友惜分飞，嘹嘹雁独知。想斟新社酒，多读盛唐诗。白发愁何虑，清仇久却宜。曾观时事否，又是一盘棋。",
            "comment": ""
        },
        {
            "title": "梅花喜神谱·就实六枝",
            "content": "品字列轻舠，占尽吴江雪。丁宁红蓼花，莫与利名说。",
            "comment": ""
        },
        {
            "title": "和浙东童仓使建昌家圃梅花玉雪亭诗三首",
            "content": "要识生涯便有涯，暗香丛裹作人家。纷纷红紫休相角，别是春曲一样花。",
            "comment": ""
        },
        {
            "title": "上存耕先生赵大资",
            "content": "清朝登用旧英耆，圣主忧民展皱眉。万寓已绵十岁脉，十年新改一盘棋。吟髭雪映尧黄屋，讲厦春生汉玉卮。补衮日增磐石重，诗人喜见太平时。",
            "comment": ""
        },
        {
            "title": "梅花喜神谱·烂熳二十八枝",
            "content": "紫陌暖风细，露房山更深。蜜甜不知味，万花空损心。",
            "comment": ""
        },
        {
            "title": "西津渡",
            "content": "掀天雪浪镇三边，亿万王师未必然。可惜大江如旧日，苦无人着祖生鞭。",
            "comment": ""
        },
        {
            "title": "残菊",
            "content": "黄华十月逾风流，不把重阳作话头。昨夜满林霜似雪，笑他红叶冷飕飕。",
            "comment": ""
        },
        {
            "title": "梅花喜神谱·蓓蕾四枝",
            "content": "静看隋堤人，纷纷几荣辱。蛮腰休逞妍，所见元非俗。",
            "comment": ""
        },
        {
            "title": "苏州有感",
            "content": "秋意满姑苏，扁舟忆五湖。铃声边报急，帆影客心孤。野港青如染，遥山澹欲无。英雄应念我，时事满银须。",
            "comment": ""
        },
        {
            "title": "梅花喜神谱·烂熳二十八枝",
            "content": "冬冬和歌管，蒉桴无复存。堪笑不知量，以布过雷门。",
            "comment": ""
        },
        {
            "title": "梅花喜神谱·大开一十四枝",
            "content": "仙掌在何处，徒成千载羞。唯有故园菊，沾濡当九秋。",
            "comment": ""
        },
        {
            "title": "民夫",
            "content": "阃帅差夫欲太平，浚河才了又修城。挑小组鍫镬无休日，失业妻儿有叹声。两个布衫寒透骨，半盂蒸饭冷无羹。何时一统山河了，只向春田带雨耕。",
            "comment": ""
        },
        {
            "title": "梅花喜神谱·欲谢一十六枝",
            "content": "一梦在人间，东风吹不觉。庄周鸿冥冥，胡恋花枝巧。",
            "comment": ""
        },
        {
            "title": "梅花喜神谱·大蕊八枝",
            "content": "中尊严祀典，鬯未裸而实。将裸而实彝，礼文知有秩。",
            "comment": ""
        },
        {
            "title": "贺元枢游先生除右相",
            "content": "元枢登相未为奇，奇在先生甚懒为。四海熙熙今有日，九重眷眷已多时。人才岂用拘彝调，边事常如援拙棋。天下儿童颂君实，太平欣卜万年基。",
            "comment": ""
        },
        {
            "title": "梅花喜神谱·烂熳二十八枝",
            "content": "世久无渊明，黄花为谁好。青女自凌威，寒香未容老。",
            "comment": ""
        },
        {
            "title": "村姑二首",
            "content": "翠鬓双妥未梳头，纺纬车边坐欲羞。几度采桑归较晚，阿孃疑看落花愁。",
            "comment": ""
        },
        {
            "title": "梅花喜神谱·大蕊八枝",
            "content": "柱取饮不尽，量容惟一升。足如戈示戒，君子当兢兢。",
            "comment": ""
        },
        {
            "title": "梅花喜神谱·就实六枝",
            "content": "东门风飘飘，双佩清如水。出门相送人，胡不共知止。",
            "comment": ""
        },
        {
            "title": "清知",
            "content": "诗债学无足，家园亦倦看。客游宜致仕，午睡当之官。舌笑张仪在，心凭达摩安。清和天气好，应免夹衣寒。",
            "comment": ""
        },
        {
            "title": "梅兰",
            "content": "清标同插古军持，清似西山冻馁时。嚼蕊弄香无说处，屈平和靖已何之。",
            "comment": ""
        },
        {
            "title": "夏日",
            "content": "泓泓圆碧漾新荷，猎猎斜风颤绿莎。农事正忙三月后，野田齐唱插秧歌。",
            "comment": ""
        },
        {
            "title": "拼桑得替题道院",
            "content": "煮海三年不等闲，几多归梦绕青山。鸢肩诗瘦羞郊岛，蜗角名虚愧触蛮。戈淅剑炊恬砑耐，云翻雨覆任痴顽。知机人识圆机意，尽在西风一笑间。",
            "comment": ""
        },
        {
            "title": "无题",
            "content": "落花帘箔雨垂垂，重念长亭析柳时。人在一犁春水外，此情唯有鹁鸠知。",
            "comment": ""
        },
        {
            "title": "梅花喜神谱·欲开八枝",
            "content": "灯火迫新凉，志士功名重。十年窗下愁，会见金莲宠。",
            "comment": ""
        },
        {
            "title": "兀坐",
            "content": "坐对清清一穗香，悄无人语日偏长。砚盘数点梅花片，暗引游蜂度粉墙。",
            "comment": ""
        },
        {
            "title": "题象山县栖霞观应真亭简住持张弱士",
            "content": "杜鹃声裹立东风，山色应怜鬓已蓬。二麦晓寒新雨后，一年春事落花中。醉斟浮蚊邀仙客，笑揖飞鸥问钓翁。檐个万竿君子竹，虚心能得几人同。",
            "comment": ""
        },
        {
            "title": "梅花喜神谱·烂熳二十八枝",
            "content": "苍生望云霓，难作池中物。孔明卧隆中，天子势亦仙。",
            "comment": ""
        },
        {
            "title": "梅花喜神谱·大开一十四枝",
            "content": "西施无限愁，后人何必佼。只好笑呵呵，不损红妆貌。",
            "comment": ""
        },
        {
            "title": "闻角",
            "content": "晓角经秋每厌听，那堪和月在边城。从来只说梅花引，未识梅花曲外声。",
            "comment": ""
        },
        {
            "title": "家书",
            "content": "未得还乡泪欲珠，一书封了又踌躇。家人会得征夫电，门外西风即是书。",
            "comment": ""
        },
        {
            "title": "秋花",
            "content": "凤儿花杂雁来红，更有鸡冠弄紫茸。可笑倚阑人醉后，只将青眼看芙蓉。",
            "comment": ""
        },
        {
            "title": "梅花喜神谱·烂熳二十八枝",
            "content": "三拍羽翎寒，风雨不改度。起舞何人斯，男儿当自寤。",
            "comment": ""
        },
        {
            "title": "送马廿七秀才归小枯村",
            "content": "轻轻飞絮扑花枝，喜傍兰亭说旧诗。君去小枯应为我，细看山带晚晴时。",
            "comment": ""
        },
        {
            "title": "和浙东童仓使建昌家圃梅花玉雪亭诗三首",
            "content": "云绕疏篱水绕亭，主人清处着梅清。虽然借得坡翁意，人与梅花更有情。",
            "comment": ""
        },
        {
            "title": "梅花喜神谱·就实六枝",
            "content": "羽翼汉家了，忘形天地间。个中有真乐，奚必拘商山。",
            "comment": ""
        },
        {
            "title": "晚春溪行",
            "content": "青山数里一溪横，片片花边舞燕轻。耕遍水田新雨足，晴天晓色柳风清。",
            "comment": ""
        },
        {
            "title": "梅花喜神谱·大开一十四枝",
            "content": "水精行素鳞，琉璃走夜光。铭垂日日新，万古稽商汤。",
            "comment": ""
        },
        {
            "title": "村市",
            "content": "山暗风屯雨，溪浑水浴沙。小桥通古寺，疏柳纳残鸦。苜蓿重沽酒，芝麻旋点茶。愿人长似旧，岁岁插桃花。",
            "comment": ""
        },
        {
            "title": "有感",
            "content": "窗户清清半掩门，小儿揩泪立黄昏。几多心事无人问，独看梅花月半痕。",
            "comment": ""
        },
        {
            "title": "扇",
            "content": "师璋今有几家同，名重蒲葵价亦穹。髹柄但夸千缕骨，不知曾未掩西风。",
            "comment": ""
        },
        {
            "title": "维扬万花园",
            "content": "细柳营基锁绿苔，万花新种小亭台。芙蓉喜见江南客，故向西风一夜开。",
            "comment": ""
        },
        {
            "title": "自叹",
            "content": "又作淮南客，边尘压鬓毛。夜长蛩聒聒，家远雁忉忉。把酒天徒问，推篷月正高。英雄四方志，休恋故人袍。",
            "comment": ""
        },
        {
            "title": "梅花喜神谱·烂熳二十八枝",
            "content": "汉帝欲成仙，王母从天下。结实动千年，三偷尤可诧。",
            "comment": ""
        },
        {
            "title": "玉泉寺金鱼",
            "content": "金鳞韬隐已多时，寺壁重泯又有诗。龙若久怀霖雨志，不应蟠屈小方池。",
            "comment": ""
        },
        {
            "title": "梅花喜神谱·大开一十四枝",
            "content": "五采会章服，汝服以垂教。虎蜼宗庙器，于以象其孝。",
            "comment": ""
        },
        {
            "title": "中秋月",
            "content": "只与閒时月一般，宁知今夕最团栾。竹边借柄还如扇，花下传杯可当盘。野兔易忘终夜梦，林鸟未许一枝安。人生几个中秋节，那得都将笑眼看。",
            "comment": ""
        },
        {
            "title": "雨中远望",
            "content": "山匝浓云水匝天，秋容黯淡荻花边。潇湘八景谁收去，留下波心小钓船。",
            "comment": ""
        },
        {
            "title": "梅花喜神谱·大蕊八枝",
            "content": "蟾宫有兔臼，捣药千万年。药有长生术，世人无计传。",
            "comment": ""
        },
        {
            "title": "秋风",
            "content": "秋风卷秋叶，秋思满秋天。骨立山如削，声低雁欲眠。客愁无暇日，农事喜丰年。说著鲈莼事，归心满钓船。",
            "comment": ""
        },
        {
            "title": "秋雨简刘主簿",
            "content": "秋到天涯未两旬，西风无日不霖霪。数行新雁千门晓，十幅轻帆万里心。落宦只宜闻早去，长淮未许作狂吟。江南谁倚阑干曲，丹桂香中酒自斟。",
            "comment": ""
        },
        {
            "title": "四十",
            "content": "役役人间世，齐头四十年。读书虽未已，作事亦徒然。宦业蕉中鹿，生涯叶底蝉。愿逢时务好，一榻醉时眠。",
            "comment": ""
        },
        {
            "title": "席上有举东坡集归去来字诗十首醉中戏续一首",
            "content": "傲世欲何求，归来已倦游。琴诗聊自啸，丘壑复相留。问菊时携酒，乘风或棹舟。乐天良有以，心事老田畴。",
            "comment": ""
        },
        {
            "title": "简吴荆溪",
            "content": "薄宦从来错，宁容著意求。自惭千里梦，空作一番愁。笑我人如昨，知心雨未休。荆溪清彻底，愿泊钓鱼舟。",
            "comment": ""
        },
        {
            "title": "梅花喜神谱·欲谢一十六枝",
            "content": "我臂不能固，捕蝉非所宜。蝉琴声未怯，黄鸟窥高枝。",
            "comment": ""
        },
        {
            "title": "简张寄翁秀才",
            "content": "徽外琴声局外棋，此心能得几人知。纵横谩说三千家，陶写须吟百一诗。秋到蓼花蝉噪后，雨敲荷叶钓归时。西湖尽着张公子，莫把吟篷月共移。",
            "comment": ""
        },
        {
            "title": "秋风歌上游丞相及台谏",
            "content": "噫吁嘻，秋风从天来，一扫酷吏热。嗷嗷天下心，无复苦炊爇。丛丛篱边花，幽香知素节。与化同一啸，世事花能说。前兮酷暑在，击揖志如铁。岂无如谢安，围棋声未歇。胸中森甲兵。千里胜自决。诗人扪虱穷，忧时心惙惙。歌秋风兮歌国风，问知音兮问豪杰。",
            "comment": ""
        },
        {
            "title": "安居",
            "content": "穷通岂在苦劳神，且作安居懒散人。买地种花多种竹，煮茶邀客也邀邻。求名岂识书三上，得兴无过醉一巡。喜得满{上竹下差}收芋栗，杜陵应未笑全贫。",
            "comment": ""
        },
        {
            "title": "醉中登楼",
            "content": "明主何尝充浩然，杯中有物且随缘。倚楼心事谁消遣，一点飞禽落钓船。",
            "comment": ""
        },
        {
            "title": "村庄即事",
            "content": "青旗猎猎又村庄，仙景还他是水乡。人近七旬头未白，山无重数叶初黄。稻畦明月家家酒，茅屋清歌处处霜。满地菊花秋欲老，客怀牢落愧重阳。",
            "comment": ""
        },
        {
            "title": "西湖晚归",
            "content": "一轮红日倚青山，只在湖光数里间。听得画船入说道，钱塘门到夜深关。",
            "comment": ""
        },
        {
            "title": "羊角埂晚行",
            "content": "葛裙蒲履帽乌纱，迤逦乘凉到水崖。数寺晚钟声未歇，满身明月看荷花。",
            "comment": ""
        },
        {
            "title": "梅花喜神谱·欲谢一十六枝",
            "content": "金梭抛翠丝，东风弄晴画。求有不须鸣，绿窗人倦绣。",
            "comment": ""
        },
        {
            "title": "赠僧了性",
            "content": "虽然年纪小，胸次已江湖。贝叶连宵看，梅花一样癯。记诗诚敢许，戒酒恐应无。好向苏堤上，行行掐数珠。",
            "comment": ""
        },
        {
            "title": "梅花喜神谱·大蕊八枝",
            "content": "高山流水音，泠泠生指下。无与俗人弹，伯牙恐嘲骂。",
            "comment": ""
        },
        {
            "title": "焦山简主僧无庵",
            "content": "轻摇风桨过焦山，山色相留半日闲。万顷月波秋雨后，一篝烟翠夕阳间。城依铁瓮心尤壮，酒对金峰鬓惜斑。愿得淮头来好语，吸江亭下且怡颜。",
            "comment": ""
        },
        {
            "title": "寄呈检正徐侍郎",
            "content": "纹愀一着响新棋，惊起英雄睡足时。南渡欲恢前汉业，北窗谁恋晚唐诗。熬波沧海徒劳尔，举酒青天欲问之。吾道正归公造化，暖风须到落花枝。",
            "comment": ""
        },
        {
            "title": "别妻",
            "content": "又买扁舟又客游，泪痕羞染黑貂裘。西风庭户从潇索，莫把黄花当我愁。",
            "comment": ""
        },
        {
            "title": "久雨",
            "content": "暗数春来雨，曾无两日晴。树连山莫辨，桥与水俱平。闭户惟便懒，逢人且问耕。海棠花落尽，憔悴几流莺。",
            "comment": ""
        },
        {
            "title": "梅花喜神谱·小蕊一十六枝",
            "content": "生长沧波中，收罗向书室。剡藤无不平，祗恐无椽笔。",
            "comment": ""
        },
        {
            "title": "散愁四首",
            "content": "著意功名四十年，柳花空满鬓丝边。男儿无补朝廷事，有愧饥餐困即眠。",
            "comment": ""
        },
        {
            "title": "读林可山西湖衣钵",
            "content": "梅花花下月黄昏，独自行歌掩竹门。只道梅花全属我，不知和靖有仍孙。",
            "comment": ""
        },
        {
            "title": "渔人",
            "content": "不求豪富不求官，认钵相传一钓竿。醉展绿蓑眠便得，满城风雨自春寒。",
            "comment": ""
        },
        {
            "title": "梅花喜神谱·小蕊一十六枝",
            "content": "药性贵温凉，胡为辛且烈。无与桂附徒，天资更趋热。",
            "comment": ""
        },
        {
            "title": "山下",
            "content": "山下六七里，山前八九家。家家清到骨，只卖水仙老。",
            "comment": ""
        },
        {
            "title": "访林可山",
            "content": "可山无日不吟诗，我欲论诗未有期。几次孤山明月下，手捋梅蕊立多时。",
            "comment": ""
        },
        {
            "title": "离维扬",
            "content": "不为鲈鱼忆故乡，只缘心事近重阳。鬓丝添得三分白，空被黄花笑一场。",
            "comment": ""
        },
        {
            "title": "寄海安林监镇",
            "content": "风摇红叶下林端，又见长淮九月寒。诗草未谐唐律吕，菊花如忆晋衣冠。目穷鹾灶烟初息，梦想亭沙雨未乾。客宦有缘随处好，不须来作小场官。",
            "comment": ""
        },
        {
            "title": "梅花喜神谱·烂熳二十八枝",
            "content": "十鑽无遗策，宁免刳肠忧。何如隐莲叶，千岁成仙游。",
            "comment": ""
        },
        {
            "title": "寄楼云卧",
            "content": "云卧西湖又几年，吟鞍多在酒炉边。定知今古皆春梦，不把功名作宿缘。芳草满汀山带雨，黄梅落地水连天。相逢未说江南事，且问何时理钓船。",
            "comment": ""
        },
        {
            "title": "小舟晚赏荷花",
            "content": "天浮月景水浮天，路绕山头树绕烟。船小小行人意适，藕花新索酒杯传。",
            "comment": ""
        },
        {
            "title": "村",
            "content": "又是江南割稻天，家家儿女笑相牵。芙蓉占断清溪水，独许渔人醉舣船。",
            "comment": ""
        },
        {
            "title": "落叶",
            "content": "卷地西内促雨来，扫除黄叶满苍苔。垂杨蚤有青青眠，只碍梅花未敢开。",
            "comment": ""
        },
        {
            "title": "梅花喜神谱·小蕊一十六枝",
            "content": "寒风偃枯草，掉尾来山巅。出柙势可畏，老须宁易编。",
            "comment": ""
        },
        {
            "title": "观书",
            "content": "一篝灯影夜窗寒，静展青编子细看。会得圣贤千古意，不须场屋苦求官。",
            "comment": ""
        },
        {
            "title": "梅花喜神谱·烂熳二十八枝",
            "content": "览辉千仞高，君子思在治。朝阳如不鸣，敢言当自愧。",
            "comment": ""
        },
        {
            "title": "和浙东童仓使建昌家圃梅花玉雪亭诗三首",
            "content": "黄昏约略酒醒时，塞管何烦特地吹。是则调羹消息早，不妨留伴月钩垂。",
            "comment": ""
        },
        {
            "title": "呈可斋先生陈侍郎",
            "content": "男儿心事少陵诗，不与英雄说又谁。衰鬓未甘无用处，壮怀图见太平时。休惭夜雨挑寒灺，喜听春枰改旧棋。一信暖风花万蕾，孤根应发冻梅枝。",
            "comment": ""
        },
        {
            "title": "荷花",
            "content": "绿盖半篙新雨，红香一点清风。天赋本根如玉，濂溪以道心同。",
            "comment": ""
        },
        {
            "title": "送杨提干过淮求辟",
            "content": "功名会底不为难，莫把登科作等闲。豪杰岂容忘矢石，行藏只要识机关。天连芳草千家雨，月照长芦四面山。但是辟书休自懒，偏亲绿鬓已成斑。",
            "comment": ""
        },
        {
            "title": "岁旦",
            "content": "居閒无贺客，早起只如常。桃版随人换，梅花隔岁香。春风回笑语，云气卜丰穰。柏酒何劳劝，心平寿自长。",
            "comment": ""
        },
        {
            "title": "寄旧友二首",
            "content": "男儿未遇总英雄，漂饭非怜计已穷。鲍叔但能知管伸，孔明何必拜庞公。秋江萍梗人何处，夜月梅花梦亦同。借问选诗编几许，玄晖潇散渐唐风。",
            "comment": ""
        },
        {
            "title": "梅花喜神谱·欲谢一十六枝",
            "content": "春透水波明，江湖从落魄。三十六鳞成，禹门看一跃。",
            "comment": ""
        },
        {
            "title": "闷中",
            "content": "一千里外鬓斑斑，枉被微官夺笑颜。酒后稍知寒力退，闷中尤惜世途艰。丹砂药剂宁如健，钟鼎功名不似闲。何日五湖深处住，四窗烟雨纳青山。",
            "comment": ""
        },
        {
            "title": "初夏",
            "content": "杜宇枝头雨未乾，晓来犹学夜来寒。花如旧日全然少，梅亦何心只尔酸。世事浅深连酌酒，春光行止一凭阑。疏莺默默浑无语，只把游人冷眼看。",
            "comment": ""
        },
        {
            "title": "梅花喜神谱·烂熳二十八枝",
            "content": "谁叹月娟娟，霜天闲却手。醉者未能醒，不必重斟酒。",
            "comment": ""
        },
        {
            "title": "别友人",
            "content": "菊花村晚雁来天，同住兰舟未十年。今日送君须尽醉，离人独上洞庭船。",
            "comment": ""
        },
        {
            "title": "梅花喜神谱·小蕊一十六枝",
            "content": "清波漾蛙子，古书形似之。可惜书废久，时人无能知。",
            "comment": ""
        },
        {
            "title": "梅花喜神谱·烂熳二十八枝",
            "content": "花香专引蝶，非蝶亦飞来。顾影不知耻，良为贪者哀。",
            "comment": ""
        },
        {
            "title": "楮先生",
            "content": "先生邂逅龙亭日，多少云仍满世间。千古典谟文独记，九流毫发事相关。代庖阿堵名尤重，制甲防边职未閒。只与道人为鹤帐，始能清梦绕湖山。",
            "comment": ""
        },
        {
            "title": "问梅",
            "content": "痴风衮衮送寒来，竹裹人家总未开。唯有老岩心事苦，瘦筇敲雪问梅腮。",
            "comment": ""
        },
        {
            "title": "梅花喜神谱·小蕊一十六枝",
            "content": "善舞几当场，妖姿呈窈窕。当场人自迷，郭郎未容笑。",
            "comment": ""
        },
        {
            "title": "别朱冷官",
            "content": "客中奔走易蹉跎，学馆痴留月又过。橙蟹醉斟知已重，莼鲈乡话忆人多。吴陵今夜三更多，霅水明朝一棹歌，船在白苹亭下过，有无传语晒渔蓑。",
            "comment": ""
        },
        {
            "title": "谢淅东赵宪使",
            "content": "未肯归耕负郭田，举杯方欲问青天。乡心固忆张翰脍，壮志还思祖逖鞭。政化一番新事业，春风千里赖陶甄。男儿得遇人知忆，愿听鸡声夜不眠。",
            "comment": ""
        },
        {
            "title": "梅花喜神谱·小蕊一十六枝",
            "content": "才脱锦衣绷，童颜娇可诧。只恐妆鬼时，爱之还又怕。",
            "comment": ""
        },
        {
            "title": "梅花喜神谱·欲谢一十六枝",
            "content": "烂醉是生涯，折腰良可唧。欲酒对黄华，乌纱奚足爱。",
            "comment": ""
        },
        {
            "title": "僻居",
            "content": "居僻恬无事，开轩挹晚晴。雨耽云脚重，风约燕身轻。有子争梨栗，无朋问死生。每忧入载酒，剥啄打门声。",
            "comment": ""
        },
        {
            "title": "登海陵城",
            "content": "淮楚年年一番秋，西风惯识古谯楼。金汤城壁休清野，玉帐英雄未白头。霜草万家人冷落，冻云千叠雁绸缪。中原日即难修整，且对屯兵说近愁。",
            "comment": ""
        },
        {
            "title": "行色",
            "content": "拟作惟扬数月留，西风劝我买归舟。功名得失千年梦，豪杰穷通万斛愁。黄菊已花休峦酒，青山何处不登楼。渔翁自倚船篷睡，一任男儿白尽头。",
            "comment": ""
        },
        {
            "title": "五老",
            "content": "壮年期佐汉中兴，岂谓蟠螭睡不醒。可惜满床廷对稿，白头翻录道家经。",
            "comment": ""
        },
        {
            "title": "春雪不止",
            "content": "春来雪意逾迟遛，又学飞绵过小楼，暖逐乐风虽易化，猛如前月未容休。莺花消息孤诗课，蚕麦生涯累客愁。莫道远人多冻杀，王师亦有在边头。",
            "comment": ""
        },
        {
            "title": "农家",
            "content": "茅屋三间槿作篱，白头婆子葺冬衣。儿童饱饭黄昏后，短笛横吹唤不归。",
            "comment": ""
        },
        {
            "title": "梅花喜神谱·就实六枝",
            "content": "醉帽不轻飞，秋菊有佳色。自惭群座中，主人犹未识。",
            "comment": ""
        },
        {
            "title": "梅花喜神谱·烂熳二十八枝",
            "content": "粉黛巧妆施，菱花还自照。底事不争妍，又恐西施笑。",
            "comment": ""
        },
        {
            "title": "梅花喜神谱·大蕊八枝",
            "content": "方深有制度，撞之以合乐。止乐戛以敔，始终知所觉。",
            "comment": ""
        },
        {
            "title": "上安晚先生郑左相",
            "content": "直上昭文便乞闲，貂蝉鬓底未全斑。静看世事千年后，总在梅花一笑间。松菊主宾虽自得，君王休戚暗相关。更须正笏岩廓上，整顿皇家若泰山。",
            "comment": ""
        },
        {
            "title": "五老",
            "content": "短发误髯一棹船，白头波浪几掀天。儿孙各占芦花住，网得鲈鱼即酒钱。",
            "comment": ""
        },
        {
            "title": "梅花喜神谱·烂熳二十八枝",
            "content": "秀铁压肩寒，中原思未报。何日报边尘，别裹朝天帽。",
            "comment": ""
        },
        {
            "title": "寄题天台王主簿约牖",
            "content": "世道巘岖可厌寻，牖名以约孰知音。数棂秋雨千年事，一剔寒篝万古心。山入酒卮青耿耿，风摇槐影绿愔愔。坎爻六四君休说，笑拍阑干月满襟。",
            "comment": ""
        },
        {
            "title": "梅花喜神谱·烂熳二十八枝",
            "content": "点异二三子，铿尔舍而作。江上数峰青，湘灵徒寂寞。",
            "comment": ""
        },
        {
            "title": "梅花喜神谱·烂熳二十八枝",
            "content": "万里收纤云，一钩悬碧落。缺圆无定时，人间几愁乐。",
            "comment": ""
        },
        {
            "title": "旧同官张法曹",
            "content": "熬波同看楚天秋，多少艰难说未休。今日共依湖柳住，梦中犹怕踏边头。",
            "comment": ""
        },
        {
            "title": "妙智庵",
            "content": "结屋占山巅，源流未有年。便非真隐者，且喜得安然。石洞云同卧，茶铛客对煎。我来聊小憩，诗满夕阳天。",
            "comment": ""
        },
        {
            "title": "凉",
            "content": "不拟西风一顿凉，看看凉近木椎香。人家未得征夫信，蚤有砧声怯雁行。",
            "comment": ""
        },
        {
            "title": "寄题临江玉实斋司户百花洲",
            "content": "锦囊诗裹识花洲，何日清江得醉游。百亩故园重饾饤，四贤遗像愈风流。香浮红树春应早，雪压寒梅月想留。我有烟波鱼具了，一丝风底愿维舟。",
            "comment": ""
        },
        {
            "title": "梅花喜神谱·大开一十四枝",
            "content": "一声长啸处，霜月凄林扉。与鹤每相问，贵人胡未归。",
            "comment": ""
        },
        {
            "title": "观寺中盂兰盆会有叹",
            "content": "欣欣来认祖先名，梵杵丁东月二更。满地纸钱香篆冷，更无真哭两三声。",
            "comment": ""
        },
        {
            "title": "再会夏石芝",
            "content": "自与君相别，骎骎已数年。一缄书不寄，千里梦徒然。雨店花新长，风棂月几圆。岭梅无恙否，愁满鬓丝边。",
            "comment": ""
        },
        {
            "title": "寄征夫",
            "content": "待君群未归，寄书书不去。寄书书可去，有意殊难语。深夜弹琵琶，思君何在处，知君在何处。不禁春事已阑珊，东风吹起杨起花絮，东风吹落杨花絮。",
            "comment": ""
        },
        {
            "title": "曹娥谢赵菊庄相访",
            "content": "江程潮汛小，沙碛缆行舟。挈酒寻诗好，披心话客愁。云归山欲晚，风急雨如秋。可惜相逢处，匆匆小少留。",
            "comment": ""
        },
        {
            "title": "梅花喜神谱·烂熳二十八枝",
            "content": "雪羽卧晴沙，渔人无可虑。机事亦难忘，不知且飞去。",
            "comment": ""
        },
        {
            "title": "蓼花",
            "content": "秋到梧桐我未宜，蓼花何事已先知。朝来数点西风雨，喜见深红四五枝。",
            "comment": ""
        },
        {
            "title": "闷甚",
            "content": "酴醾开已残，窗户尚轻寒。往事多因拙，清尊强自宽。对妻怜病久，顾影易心酸。更展渊明集，从头子细看。",
            "comment": ""
        },
        {
            "title": "值雨",
            "content": "吴陵两月雨留连，来问琼花雨亦然。市酒未销狂客恨，塞鸿先作嫩寒天。只忧松下无三迳，不管囊中欠一钱。扬子渡头风正急，未知何日买归船。",
            "comment": ""
        },
        {
            "title": "梅花喜神谱·小蕊一十六枝",
            "content": "阿堵本何物，贯朽殊堪羞。空囊留得一，千古钦清流。",
            "comment": ""
        },
        {
            "title": "梅花喜神谱·大开一十四枝",
            "content": "象明十二章，斧形不可玩。黻以取其辨，期以取其断。",
            "comment": ""
        },
        {
            "title": "梅花喜神谱·大蕊八枝",
            "content": "曳颈吟松梢，何异扬州鹤。胡为鹤未成，苦被玄裳错。",
            "comment": ""
        },
        {
            "title": "赠僧妙源新创宝叶庵",
            "content": "立锥无地未为穷，况有三椽似鹤笼。细纳海山听夜雨，旋栽松竹引秋风。诗如东野肩头瘦，禅与西来鼻孔同。他日寺成君记取，维摩床画雪岩翁。",
            "comment": ""
        },
        {
            "title": "梅花喜神谱·就实六枝",
            "content": "脱白弄青玉，风味犹辛酸。指日梦惟肖，羹调天下安。",
            "comment": ""
        },
        {
            "title": "劝僧还乡",
            "content": "世事无过尔尔，禅心只好休休。江上数峰如削，西风不碍归舟。",
            "comment": ""
        },
        {
            "title": "倦吟",
            "content": "竞病推敲欲呕心，何如危坐拆桐阴。新蝉咽咽如人意，学我年来抱膝吟。",
            "comment": ""
        },
        {
            "title": "荷包鲊",
            "content": "买得荷包酒旋沽，荷包惜不是鲈鱼。鲈鱼不见张翰辈，自向沧波隐处居。",
            "comment": ""
        },
        {
            "title": "五老",
            "content": "著破箱中欲嫁衣，翠颦何止只忧葵。春来偷摘斑斑发，泪湿菱花只自知。",
            "comment": ""
        },
        {
            "title": "水边闻雁",
            "content": "芦花新有雁，四面水连天。清净非人世，吾诗咏不全。",
            "comment": ""
        },
        {
            "title": "瓜洲阻风",
            "content": "狂风未许放归船，借得僧房半榻眠。落雁影收帆脚外，怒涛声到枕头边。黄芦叶底秋将老，白羽书中病未痊。传语将军多着力，扬州不比旧家年。",
            "comment": ""
        },
        {
            "title": "梅花喜神谱·烂熳二十八枝",
            "content": "兖鷩毳杀元，君尊十二旒。璪取玉以文，五采宗成周。",
            "comment": ""
        },
        {
            "title": "勉吟者",
            "content": "诗不穷人穷乃工，蹇驴宜立灞桥风。安排两个推敲字，岂在梨花院落中。",
            "comment": ""
        },
        {
            "title": "梅花喜神谱·小蕊一十六枝",
            "content": "樊素艳而歌，乐天何所羡。须结帝王知，拜灶明光殿。",
            "comment": ""
        },
        {
            "title": "题智门寺寄住山伊岩玉老",
            "content": "紫微深处着招提，古迹名臣事两寄。宣子画由高庙治，越王心有孝宗知。万竿玉立春来早，六角池深月上迟。禅定十年帘不卷，不知门外几盘棋。",
            "comment": ""
        },
        {
            "title": "梅花喜神谱·大开一十四枝",
            "content": "溢满而覆虚，盈顾俱有病。万事得于中，乌乎云不正。",
            "comment": ""
        },
        {
            "title": "初冬",
            "content": "过了重阳便作寒，貂裘心事未容安。贫时侯伯人难识，醉裹乾坤我自宽。红叶已飘千万点，黄花羞对两三般。小窗破处须频补，莫放西风正眼看。",
            "comment": ""
        },
        {
            "title": "远访友不人值",
            "content": "寒食花枝插满头，长亭搔首晚悠悠。灞陵老子无人识，别是天涯一段愁。",
            "comment": ""
        },
        {
            "title": "夏日",
            "content": "满庭新绿午阴阴，风弄疏帘雨弄晴。窗下岸书眠一觉，不知人世有公卿。",
            "comment": ""
        },
        {
            "title": "烂溪",
            "content": "几家篱落傍溪居，只看青山尽自如。隔岸有桥多卖酒，小篮无处不提鱼。何时茅屋人同住，旋买瓜田雨自锄。寄语牧童休笑我，都缘错读半生书。",
            "comment": ""
        },
        {
            "title": "寄呈东甽先生曹侍郎",
            "content": "芝书催觐已多时，底事归班似懒归。诸老正缘无定说，先生只得暗知机。柳花樽俎春千点，竹屋云山绿四围。东甽东边行乐遍，不妨款曲上黄扉。",
            "comment": ""
        },
        {
            "title": "湖上新晴",
            "content": "湖边膏雨弄晴时，桃杏红争锦一机。杨柳也如新及第，向人争舞绿罗衣。",
            "comment": ""
        },
        {
            "title": "忘机",
            "content": "我以沤为我，沤为我即沤。非沤亦非我，机事两忘不。",
            "comment": ""
        },
        {
            "title": "扬州骑鹤楼",
            "content": "醉倚阑干独黯然，淮南不比数年前。只宜跨鹤翩然去，休说腰缠十万钱。",
            "comment": ""
        },
        {
            "title": "村姑二首",
            "content": "底事蹉跎二八年，嫁时装著未周旋。年年织得新丝娟，又被家翁作税钱。",
            "comment": ""
        },
        {
            "title": "答林行父",
            "content": "男儿未肯着渔蓑，且把屠龙一剑磨。宣室岂容无贾谊，词林尚可着廉颇。壮怀每被愁怀恼，官况宁如旅况多。我欲便归归未得，江南孤负采菱歌。",
            "comment": ""
        },
        {
            "title": "学馆閒题",
            "content": "据见定时俱是足，苦思量处便成痴。请君打退閒烦恼，啜粥烹花细和诗。",
            "comment": ""
        },
        {
            "title": "到家",
            "content": "尘压征裘满，今朝喜到家。牵衣儿欲泪，满地菊初花。瓦甑添蒸芋，铜铛旋煮茶。安贫儒者事，何必恋天涯。",
            "comment": ""
        },
        {
            "title": "贺鹤林吴尚书赴召除隆兴",
            "content": "鸾翔芝检下溪堂，醉梦惊回午正凉。宠报帝俞催宰相，且将州绂召文昌。苹花襟袖宫花近，诗草帘栊谏草香。大化一新多吉士，卷阿历历告成王。",
            "comment": ""
        },
        {
            "title": "纸鹞",
            "content": "弄假如真舞碧空，吹嘘全在一丝风。唯惭尺五天将近，犹在儿童掌握中。",
            "comment": ""
        },
        {
            "title": "出陆",
            "content": "吴陵咫尺是惟扬，徒步方知去路长。渔屋试霜芦叶老，酒家留客豆花香。秋光浅淡人同瘦，雁影参差我共忙。仆子莫嗟行李重，担头强半旧诗囊。",
            "comment": ""
        },
        {
            "title": "清明插柳",
            "content": "清明是处插垂杨，院宇深深绿翠藏。心地不为尘俗累，不簪杨柳也何妨。",
            "comment": ""
        },
        {
            "title": "梅花喜神谱·欲谢一十六枝",
            "content": "怒翮摩青天，秋风真得意。可怜乌鹊俦，一枝聊自寄。",
            "comment": ""
        },
        {
            "title": "梅花喜神谱·欲开八枝",
            "content": "如盘而柄圭，崇裸以为器。秬鬯次第陈，岂容忘古意。",
            "comment": ""
        },
        {
            "title": "梅花喜神谱·欲谢一十六枝",
            "content": "倦翼已知还，投林谋夜宿。戈宿无容心，机深未为福。",
            "comment": ""
        },
        {
            "title": "散愁四首",
            "content": "清贫如水尽无妨，只愿伊周立庙堂。扶起太平千载脉，且随农父乐耕桑。",
            "comment": ""
        },
        {
            "title": "访高菊磵",
            "content": "可惜吴中不见君，敌篷空载一溪云。知君已到孤山下，日日梅花酒半醺。",
            "comment": ""
        },
        {
            "title": "吴江四桥",
            "content": "不独吴江第四桥，风波处处险如潮。人心但得平如水，浪自滔天橹自摇。",
            "comment": ""
        },
        {
            "title": "梅花喜神谱·大开一十四枝",
            "content": "郏鄏至汾阴，重名垂不朽。天下望调羹，有谁能着手。",
            "comment": ""
        },
        {
            "title": "梅花喜神谱·烂熳二十八枝",
            "content": "缯壳烂缃枝，夏果收新绿。玉真望甘鲜，不管邮兵哭。",
            "comment": ""
        },
        {
            "title": "泊船吴江",
            "content": "垂虹一抹跨晴江，好解帆绳系矮椿。水浸碧天天浸月，只消推起小篷窗。",
            "comment": ""
        },
        {
            "title": "五老",
            "content": "髀肉丰腴鬓发疏，将军健饭待何旭。七禽不了中原事，羞读君问劳书。",
            "comment": ""
        },
        {
            "title": "梅花喜神谱·小蕊一十六枝",
            "content": "锦囊蕴珠玑，长养南风力。当年东老家，曾代中书笔。",
            "comment": ""
        },
        {
            "title": "荷叶浦",
            "content": "小舡摇荡水中央，喜得归程近帝乡。秋与荻花俱淡薄，地名荷叶素凄凉。几番来往人虽熟，两月奔波话更长。巡检不知何日满，一堤衰柳对夕阳。",
            "comment": ""
        },
        {
            "title": "五老",
            "content": "齿发俱无背已驼，雨耕摩破几青蓑。高皇庆寿推恩诏，暗读全文忘不多。",
            "comment": ""
        },
        {
            "title": "边头老马",
            "content": "解下韁绳便欲眠，绝无筋力可胜鞭。霜蹄遍识淮南地，夜草犹吞塞北烟。怕逐采旗排偃月，宁思金镫趁朝天。华山自有安身处，试问将军在几年。",
            "comment": ""
        },
        {
            "title": "久坐",
            "content": "坐久如忘世，松窗日未斜。营巢鸦噪树，作梦蝶眠花。易课推三画，医方录数家。瓶笙声未绝，更点土山茶。",
            "comment": ""
        },
        {
            "title": "听琴",
            "content": "静夜听鸣琴，秋风动幽谷。何为钟子期，千古无人续。",
            "comment": ""
        },
        {
            "title": "梅花喜神谱·大开一十四枝",
            "content": "举头见长安，志士欣有托。葵藿一生心，岂容天负却。",
            "comment": ""
        },
        {
            "title": "买笺纸",
            "content": "丁宁黄帽入苏州，吉利桥边泊小舟。买得吴笺才可去，诗成免得向人求。",
            "comment": ""
        },
        {
            "title": "梅花喜神谱·欲谢一十六枝",
            "content": "人好乌亦好，寒枝不轻踏。月明如可依。飞绕犹三匝。",
            "comment": ""
        },
        {
            "title": "晚春二首",
            "content": "风甃残花满地红，别离樽俎谩匆匆。春光未肯收心去，却在荼蘼细影中。",
            "comment": ""
        },
        {
            "title": "春半",
            "content": "春到已多时，游人替衲衣。柳眠莺唤醒，花瘦雨添肥。官事痴能了，人情久易非。一贫能自守，赢得掩柴扉。",
            "comment": ""
        },
        {
            "title": "村田乐",
            "content": "打稻天如二月天，满村如气乐丰年。田翁烂醉身如舞，两个儿童策上船。",
            "comment": ""
        },
        {
            "title": "雪后",
            "content": "暖地难为雪，春天易得晴。落梅狂客意，啼鸟故园声。秋乐从他事，湖山寄此生。愿将身与世，浑似柳梢轻。",
            "comment": ""
        },
        {
            "title": "梅花喜神谱·大开一十四枝",
            "content": "五更山外鸣，斗低残月小。唤起利名人，仆仆浑无了。",
            "comment": ""
        },
        {
            "title": "无事",
            "content": "日日溪头看好山，尘嚣无一可相关。梅花未必能如我，花谢花开未得閒。",
            "comment": ""
        },
        {
            "title": "书座右",
            "content": "蛮触小功名，须教一念轻。受恩知报饭，临事贵徵羹。寿域惟仁宅，心田以道耕。泰然忘然我，无使狎鸥惊。",
            "comment": ""
        },
        {
            "title": "题智门寺寄住山伊岩玉老",
            "content": "笋轿冲烟落翠巅，白岩山裹借床眠。饱听溪水云深处，笑索梅花雪后天。几世世修三世福，万灯灯是一灯缘。吾生误读磨崖颂，落得吴霜点鬓边。",
            "comment": ""
        },
        {
            "title": "送庐陵王月窗秀才之武昌谒秋壑贾侍郎",
            "content": "一双芒鞋一橐诗，等闲西上欲何之。青原山下家虽远，黄鹤楼前笛未吹。秋壑最宜秋到后，月窗当趁月明时。问君如见调羹手，说寄梅花寄阿谁。",
            "comment": ""
        },
        {
            "title": "呈菊坡先生陈枢使",
            "content": "但知猿鹤伴闲居，不觉忧时鬓已疏。对客怕言今日事，挑灯重读少年书。楼迎山色诗堪画，门对梅花月共锄。相业累兴明主意，先生只恐自踌躇。",
            "comment": ""
        },
        {
            "title": "听雨",
            "content": "冻雨潇潇未肯晴，洒窗声似煮茶声。山童酤得邻家酒，炒栗炉头独自倾。",
            "comment": ""
        },
        {
            "title": "通新代者书偶作",
            "content": "庭阴日日杜鹃啼，问我胡为未赋归。官况苦如梅豆小，人情轻似柳绵飞。三年独自知操纵，两耳从他说是非。瓜戍喜催新代者，獃衫应许换征衣。",
            "comment": ""
        },
        {
            "title": "梅花喜神谱·欲谢一十六枝",
            "content": "暗香从何来，寒飚为轻扇。东君须护持，莫点官妆面。",
            "comment": ""
        },
        {
            "title": "简施芸隐",
            "content": "雪后东风作峭寒，客怀零乱客眉攒。杭州虽近西湖月，宁似湖州把钓竿。",
            "comment": ""
        },
        {
            "title": "呈留耕先生王侍郎",
            "content": "夜雨篝灯梦未闲，十年殊槐屋头山。喜闻局面棋声别，不惮吟髭雪样斑。渔钓醉歌人所愿，功名心事国相关。辟书笑倒梅边鹤，尽在先生指顾间。",
            "comment": ""
        },
        {
            "title": "嘲不识字",
            "content": "难字逢人问，村中一小儿。璋麞宁易辨，亥豕似堪疑。卤莽原非莽，耕犁别字犁。识丁何足道，煮字不充饥。",
            "comment": ""
        },
        {
            "title": "月夕得友偶集文选古诗句赋感怀一首",
            "content": "人生寄一世，但伤知音稀。明月何皎皎，游子寒无衣。客从远方来，携手同车归。愁多知夜长，各在天一涯。生平不满百，岁暮一何速。冠带自相索，何不策高足。还顾望故乡，冉冉孤生竹。含意俱未申，谁能为此曲。",
            "comment": ""
        },
        {
            "title": "散愁四首",
            "content": "旋买犁锄学种田，一声长啸霅溪边。微茫白水山如画，好个江南万里天。",
            "comment": ""
        },
        {
            "title": "西湖晚归",
            "content": "风力尖纤酒力微，重添脱下薄绵衣。心忙愈觉苏堤远，趁得渔船载得归。",
            "comment": ""
        },
        {
            "title": "客楼戏集唐人句",
            "content": "门掩杨花一夜风，自怜羁客尚飘篷。不堪吟罢东回首，鸟傍岩花红晚红。",
            "comment": ""
        },
        {
            "title": "梅花喜神谱·欲开八枝",
            "content": "斗醉石亦醉，无量不及乱。独醒谁得知，憔悴沧江畔。",
            "comment": ""
        },
        {
            "title": "梅花喜神谱·烂熳二十八枝",
            "content": "新绿小池沼，田田浮翠钱。雨中珠万颗，巧妇其能穿。",
            "comment": ""
        },
        {
            "title": "戏作",
            "content": "青梅黄尽雨无多，柳影重重午日过。忽听隔篱人语笑，采莲艇子上新河。",
            "comment": ""
        },
        {
            "title": "梅花喜神谱·小蕊一十六枝",
            "content": "三窟不须营，蒙恬素心友。识尽天下书，只要文章手。",
            "comment": ""
        },
        {
            "title": "云云",
            "content": "休将閒耳听云云，只作深居耳不闻。素志肯随时节改，清贫难许利名分。忘情茅屋无非燕，著脚春山独是云。试问急流谁勇退，故园同看木欣欣。",
            "comment": ""
        },
        {
            "title": "梅花喜神谱·欲谢一十六枝",
            "content": "天上会双星，桥渡银河水。一别动经年，楂楂徒报喜。",
            "comment": ""
        },
        {
            "title": "丑女歌",
            "content": "梳风杨柳笑，沐雨杏花羞。看看三十余，不敢不妆楼。待媒媒不来，对娘娘共哭。何时王右军，来坦东床腹。君不见西施绝色天下白，能使麋鹿走吴宫。玉环一笑百媚生，能使渔阳鞞鼓惊玄宗。无盐无盐形貌恶，当时一段议论千古生清风。美妇未必美，所美貌徒美。丑妇未必丑，所丑行不丑。丑妻恶妾寿乃翁，何须能劝羊羔酒。",
            "comment": ""
        },
        {
            "title": "夜坐",
            "content": "柏香烟裹沦山茶，穷似烧丹道士家。窗纸渐明寒月上，一肱清梦入梅花。",
            "comment": ""
        },
        {
            "title": "瓶梅",
            "content": "南枝斜插古军持，瘦影参差落砚池。莫道人家窗户暖，等閒忘却陇头时。",
            "comment": ""
        },
        {
            "title": "雨中",
            "content": "终日翻盆雨，池亭晚更凉。对琴思古意，酾酒惜韶光。绿涨便鸥懒，残花笑蝶忙。高田皆可插，好与报君王。",
            "comment": ""
        },
        {
            "title": "归渡柴墟江口",
            "content": "白头浪裹叶舟轻，全靠樯桅寄死生。唯有青山无一事，不忧风雨不忧晴。",
            "comment": ""
        },
        {
            "title": "寄白子元",
            "content": "一番书满两番求，千里重来我更羞。薄世告人难启口，小官何事不担忧。知心唯有长天月，把酒还思故国秋。只待菊花开遍了，半蓑寒雨上轻舟。",
            "comment": ""
        },
        {
            "title": "寓西马塍",
            "content": "十亩荒林屋数间，门通小艇水湾湾。人行远路多嫌僻，我得安居却尔闲。樽酒相忘霜后菊，一诗难尽雨中山。何时漾下浮名事，只与田翁剩往还。",
            "comment": ""
        },
        {
            "title": "午睡",
            "content": "午梦惊回笋簟凉，坦夷襟度即潇湘。诗高自与梅花好，食淡方知共味长。事说万端多画虎，人无一念不亡羊。满头飞絮春零乱，莫笑狂夫老更狂。",
            "comment": ""
        },
        {
            "title": "梅花喜神谱·烂熳二十八枝",
            "content": "尘匣启菱花，丑妍无不识。羞杀几英雄，霜髯太煎逼。",
            "comment": ""
        },
        {
            "title": "梅花喜神谱·大蕊八枝",
            "content": "休与鹬相持，自有山川隔。祝君无孕珠，恐非保身策。",
            "comment": ""
        },
        {
            "title": "书座左",
            "content": "天地一遽庐，吾身自卷舒。翁能从失马，子亦岂知鱼。谨独甘居漏，安贫且饭疏。昨非今未是，宁不赋归欤。",
            "comment": ""
        },
        {
            "title": "梅花喜神谱·欲开八枝",
            "content": "骐骥无伯乐，尖轻徒竹披。北台深雪裹，且读坡仙诗。",
            "comment": ""
        },
        {
            "title": "梅花喜神谱·蓓蕾四枝",
            "content": "献颂侈春朝，争期千岁寿。凌寒傲岁时，自与冰霜久。",
            "comment": ""
        },
        {
            "title": "寻孙花翁",
            "content": "东风吹雨湿西湖，未许苏堤酒剩酤。试向花翁问花讯，不知花似去年无。",
            "comment": ""
        },
        {
            "title": "梅花喜神谱·欲谢一十六枝",
            "content": "星会饰以玉，灿灿光朝仪。重臣头似雪，左右应皋夔。",
            "comment": ""
        },
        {
            "title": "酒边",
            "content": "一醉复一醉，陶陶醉未休。何伤於日月，知我者春秋。万事难追昔，千金不解愁。白鸥飞浩荡，此兴属渔舟。",
            "comment": ""
        },
        {
            "title": "寄海安赵路分",
            "content": "雨湿中秋节，重阳始得晴。菊花荣辱重，萍梗去留轻。诗卷抄无尽，乡书写未成。鲈鱼如钓得，分我一杯羹。",
            "comment": ""
        },
        {
            "title": "梅花喜神谱·烂熳二十八枝",
            "content": "舣艇白鸥边，寒雨敲青箬。骇浪不回头，方识江湖乐。",
            "comment": ""
        },
        {
            "title": "梅花喜神谱·欲谢一十六枝",
            "content": "舞处更宜长，十笋藏纤指。脱得戯衫时，方知有獃底。",
            "comment": ""
        },
        {
            "title": "丁家村",
            "content": "不满十来家，门闾半以柴。日烘兰入鼻，风掠草侵鞋。土酒融春兴，行歌放客怀。何须高买屋，一一近天街。",
            "comment": ""
        },
        {
            "title": "题李长啸漕元赁居",
            "content": "可种梅花便可居，此身安处即吾庐。胸中丘壑无今古，笔底烟霞自卷舒。着脚且坚君子操，知心自有圣人书。吾侪幸是苕川客，只好溪头学钓鱼。",
            "comment": ""
        },
        {
            "title": "梅花喜神谱·大开一十四枝",
            "content": "九华并六角，流传名不同。无如慰黎庶，为我扬仁风。",
            "comment": ""
        },
        {
            "title": "寓目",
            "content": "暖风轻拨绣帘开，放入双双紫燕来。燕子似於人有旧，细衔花片落妆台。",
            "comment": ""
        },
        {
            "title": "棋",
            "content": "乱鸦飞鹭势纵横，对面机心岂易萌。一著错时都是错，宁无冷眼看输赢。",
            "comment": ""
        },
        {
            "title": "简如皋赵买盐",
            "content": "倾盖相逢尽故人，如君喜色更津津。三更虽共金樽月，半日难留玉尘尘。淮海浮名徒惹手，田园归计好谋身。何时同醉孤山路，笑捻梅花问早春。",
            "comment": ""
        },
        {
            "title": "梅花喜神谱·欲谢一十六枝",
            "content": "滕六雨天花，南枝香斗白。琼玉两模糊，冷笑从君索。",
            "comment": ""
        },
        {
            "title": "寄旧友二首",
            "content": "微官宁得似穷儒，挽首逢迎气不舒。便是伐薪能煮海，何如烧叶自观书。半逢寒雨苕溪酒，一线西风震泽鱼。但得此身无系束，江南有地着顽疏。",
            "comment": ""
        },
        {
            "title": "村学究",
            "content": "八九顽童一草庐，土朱勤点七言书。晚听学长吹樵笛，国子先生殆不如。",
            "comment": ""
        },
        {
            "title": "梅花喜神谱·欲谢一十六枝",
            "content": "槐柳午阴深，凄凉声愈健。饮露已成仙，孰云齐女怨。",
            "comment": ""
        },
        {
            "title": "赠写梅者",
            "content": "学画梅花又学诗，不须频说见钱迟。知音自有和羹手，祗恐知音未得知。",
            "comment": ""
        },
        {
            "title": "寓目",
            "content": "书景逢春渐渐长，博山添爇半匙香。梅花一片娇无力，自趁晴风过粉墙。",
            "comment": ""
        },
        {
            "title": "梅花喜神谱·欲开八枝",
            "content": "蛮触国谁雄，战争犹未息。由此夺虚名，费尽人间力。",
            "comment": ""
        },
        {
            "title": "愁",
            "content": "愁怀难画亦难诗，惟有流莺暗得知。我亦无言莺不语，柳边相看立多时。",
            "comment": ""
        },
        {
            "title": "湖上",
            "content": "一泓寒玉浸青山，妆点楼台夕照间。歌管满船春未懒，惜无人伴白鸥闲。",
            "comment": ""
        },
        {
            "title": "看邸报",
            "content": "朝家日日有迁除，休说人才愧国初。岩穴几多茅盖屋，安知不是孔明庐。",
            "comment": ""
        },
        {
            "title": "答林巡检惠诗",
            "content": "客人情怀恶，逢人懒说诗。不堪秋到后，将近雁来时。欹枕皆归梦，同心只旧知。渊明篱下菊，谁伴傲霜枝。",
            "comment": ""
        },
        {
            "title": "累字戏作解愁吟简旧寮",
            "content": "愁。知不。空白头。心事惊秋。归兴满沧洲。貂蝉虽出兜鍪。功名有愧黑貂裘。夷齐与盗跖总荒丘。无非遽遽栩栩梦庄周。空教笑倒江上烟雨汀鸥。一琴一剑一童一鹤一花瓯。自不须苦苦高卧元龙百尺楼。著眼看翻云覆雨处豪杰总成羞。牙旗金甲蹇驴破帽穷通一任前修。五湖千万顷明月则尽可棹歌横钓舟。",
            "comment": ""
        },
        {
            "title": "嘲燕",
            "content": "年来乳燕亦堪羞，不学杨花得自由。飞过几家门户去，直须寻见最高楼。",
            "comment": ""
        },
        {
            "title": "梅花喜神谱·小蕊一十六枝",
            "content": "垂垂生井上，游子休整冠。道旁徒自苦，青眼谁能看。",
            "comment": ""
        },
        {
            "title": "夜过乌镇",
            "content": "望极模糊古树林，弯弯溪港似难寻。荻芦花重霜初下，桑拓阴移月未沉。恨别情怀虽恋酒，送衣时节怕闻砧。夜行船上山歌意，说尽还家一片心。",
            "comment": ""
        },
        {
            "title": "梅花喜神谱·欲开八枝",
            "content": "祭器古不轻，斯焉盛黍稷。内方而外圆，无乃器之特。",
            "comment": ""
        },
        {
            "title": "梅花喜神谱·蓓蕾四枝",
            "content": "爬沙走江海，惯识风波恶。东君为主张，显戮逃砧镬。",
            "comment": ""
        },
        {
            "title": "梅花喜神谱·小蕊一十六枝",
            "content": "来自淤泥中，根苗何足取。饾饤上盘登，敢为梨栗伍。",
            "comment": ""
        },
        {
            "title": "对菊",
            "content": "少有惺惺得到头。此心何苦懒方收。五湖烟雨常如昔，一稔功名自不由。世事莫将真个看，客程难作旧时留。人间岂少渊明□，见著黄花便合羞。",
            "comment": ""
        },
        {
            "title": "梅花喜神谱·小蕊一十六枝",
            "content": "佛有光明台，蚌胎奚足贵。聊以矜俗人，徒为宝所费。",
            "comment": ""
        },
        {
            "title": "晚凉",
            "content": "两两蝉声送夕阳，竹阴移绿上藤床。黄昏急雨无多子，喜得今宵梦亦凉。",
            "comment": ""
        },
        {
            "title": "渔父吟",
            "content": "小舟如雁许，稳稳下波心。蓑笠几风雨，江山无古今。清歌鸣短棹，红叶满疏林。一醉不知世，前村月未沈。",
            "comment": ""
        },
        {
            "title": "贺游先生再入元枢",
            "content": "粤从宝绍历嘉淳，国事如棋局几新。欲识万年占气脉，须教一着顿精神。重臣休惮头盈雪，赤子咸期屋自春。天下倚公心更切，泰山宗社在垂绅。",
            "comment": ""
        },
        {
            "title": "谢沿海制使颜侍郎举",
            "content": "羞把床头短铗弹，弓裘殊愧一丝官。但知晓雪侵髭满，不拟春风着眼看。东阖选抡前固有，西班腾踏近尤难。先生浓点陶鎔笔，安得梅花月共寒。",
            "comment": ""
        },
        {
            "title": "晚春二首",
            "content": "绿阴阴裹惜韶华，自缚筠梢扫落花。可笑游人心未懒，杜鹃啼处拨琵琶。",
            "comment": ""
        },
        {
            "title": "张监税新居",
            "content": "为爱滩头只两家，也来随分作生涯。依山筑屋先栽柳，买地为园旋种花。聊把功名循世熊，只凭诗酒度年华。与梅一夜论心事，石鼎茶乾月未斜。",
            "comment": ""
        },
        {
            "title": "寓兴",
            "content": "又近重阳节，伤心事可嗟。塞鸿河洛志，篱菊古今花。苦雨床俱漏，颠风扇莫遮。渔舟如一叶，快活似侬家。",
            "comment": ""
        },
        {
            "title": "琼花",
            "content": "莫讶重栽聚八仙，几经边警亦堪怜。珠帘十里春狼藉，且把天香作旧年。",
            "comment": ""
        },
        {
            "title": "梅花喜神谱·蓓蕾四枝",
            "content": "南枝发岐颖，崆峒占几登。当思汉光开，一饭能中兴。",
            "comment": ""
        },
        {
            "title": "舟中九日",
            "content": "巴得重阳未到家，短篷根底忆黄花。乌纱不为西风舞，空与同舟说孟嘉。",
            "comment": ""
        },
        {
            "title": "都堙遭热",
            "content": "融风何事入神州，一扫天衢万百楼。莫为朱门夸炙手，又令赤子叹焦头。诗人幸有湖山在，壮士能为富贵谋。世事可惊言不尽，得休休处便休休。",
            "comment": ""
        },
        {
            "title": "梅花喜神谱·烂熳二十八枝",
            "content": "东风开绣帘，且向花梢立。主人忘旧交，万花空损心。",
            "comment": ""
        }
    ]
}