{
    "dynasty": "宋",
    "author": "陆蒙老",
    "poems": [
        {
            "title": "嘉禾八咏·五柳桥",
            "content": "五柳先生卷折腰，孤眼千载仰风标。青衫令尹头如雪，不厌朝昏过此桥。",
            "comment": ""
        },
        {
            "title": "嘉禾八咏·金鱼池",
            "content": "池上春风动白苹，池边清浅见金鳞。新波已纵游鱼乐，调笑江头结网人。",
            "comment": ""
        },
        {
            "title": "嘉禾八咏·披云阁",
            "content": "城角巍栏见海涯，春风帘幕暖飘花。云烟断处沧波阔，一簇楼台十万家。",
            "comment": ""
        },
        {
            "title": "嘉禾八咏·羞墓",
            "content": "玉颜羞见锦衣侯，草木烟封雨锁愁。不似田文门下客，一贫一富不知羞。",
            "comment": ""
        },
        {
            "title": "赴官晋陵别端禅师",
            "content": "枕上浮生过半百，短发毵毵霜样白。西溪溪上旧家山，岁岁故乡归似客。船头渐这古松门，云是吴均读书宅。烟云半岭见层楼，峥嵘鳌顶蓬宫窄。有人挂衲归盘陀，棱棱瘦骨真维摩。几年面壁舌不动，忽然拍手演渔歌。秋来满船载明月，直钩不钓闲鼋鼍。一雨笠，一烟蓑，五湖深处任风波。黄梅渡口水流急，救护心谁如老婆。",
            "comment": ""
        },
        {
            "title": "嘉禾八咏·宣公桥",
            "content": "当时仓座倚鸿筹，清白堪封万户侯。陵谷已非家世远，画桥依旧水东流。",
            "comment": ""
        },
        {
            "title": "嘉禾八咏·会景亭",
            "content": "清入栏干酒易醒，春风杨柳几沙汀。平沙抵得潇湘阔，祗欠螺峰数点青。",
            "comment": ""
        },
        {
            "title": "嘉禾八咏·月波楼",
            "content": "月疑宫阙下银潢，碧转栏干万顷光。我是水晶宫里客，倚楼犹自羡沧浪。",
            "comment": ""
        },
        {
            "title": "咏蝉",
            "content": "绿荫深处汝行藏，风露从来是稻粱。莫倚高枝纵繁响，也宜回首顾螳螂。",
            "comment": ""
        },
        {
            "title": "嘉禾八咏·苏小小墓",
            "content": "瑶台归去鹤空还，一曲霓裳落世间。秋雨几番黄叶落，朝云应欠到香山。",
            "comment": ""
        }
    ]
}