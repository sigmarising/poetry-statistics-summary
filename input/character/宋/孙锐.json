{
    "dynasty": "宋",
    "author": "孙锐",
    "poems": [
        {
            "title": "四景图·仙矶晴雪",
            "content": "湖天雪景弄朝晖，清彻如云散雨衣。肌骨已随云影去，玄真仙代竟忘归。",
            "comment": ""
        },
        {
            "title": "从军行",
            "content": "边笳动地吹，铁衣寒未卸。壮士冢累累，骨香千载下。",
            "comment": ""
        },
        {
            "title": "殊胜院柬悟雪禅人",
            "content": "百年萧寺古云间，五夜焚修昼掩关。雪岭衣传方丈室，虎丘石点可中山。天开罨黛成仙境，地接琉璃映佛颜。我亦挂冠为弟子，同参肯许是耕閒。",
            "comment": ""
        },
        {
            "title": "寿杨广文六十解组南还时署邑篆事",
            "content": "五载琴堂奏未央，乌纱紫绶鬓苍苍。三鳣已集弘农兆，五柳仍分彭泽芳。廉石一车归吏部，清风两袖付中郎。山间甲子君知否，好向关西卧夕阳。",
            "comment": ""
        },
        {
            "title": "湖湄閒适二首",
            "content": "推窗笑指浣溪纱，点点飞鸥拍浪沙。侬自有心禽解语，抛砖水激落天涯。",
            "comment": ""
        },
        {
            "title": "三高祠·江东步兵",
            "content": "秋风不为紫鲈香，适志徒劳梦水乡。惟是此生一杯酒，宦情无日不沧浪。",
            "comment": ""
        },
        {
            "title": "三高祠·甫里先生",
            "content": "数顷荒田负郭耕，笔床茶灶看锄云。一琖清泉荐秋菊，不知何处吊参军。",
            "comment": ""
        },
        {
            "title": "湖湄閒适二首",
            "content": "荻花塘外老渔家，夜夜湖边倚钓槎。打起秋风鱼数尾，调羹尽可荐胡麻。",
            "comment": ""
        },
        {
            "title": "早朝",
            "content": "烛光剑佩拥千官，载月临轩拜紫銮。仙掌禁寒承露稳，天颜霁晓傍云看。朝阳鸣凤谐宫律，沧海□鳌献羽翰。咫尺圣明三舞蹈，报恩岂敢负弹冠。",
            "comment": ""
        },
        {
            "title": "渔父词和玄真子",
            "content": "平湖千顷浪花飞，春后银鱼霜更肥。菱叶饭，芦花衣，酒酣载月忙呼归。",
            "comment": ""
        },
        {
            "title": "杨学士廷秀过访",
            "content": "握手别君东渡，衔杯当我西归。少微星动百里，弹冠亦属忘机。",
            "comment": ""
        },
        {
            "title": "四景图·荻塘柳影",
            "content": "日出烟消春昼迟，柳条无力万丝垂。韶光新染鹅黄色，偏爱乐风款款吹。",
            "comment": ""
        },
        {
            "title": "泊平望吊玄真子",
            "content": "仙非胜地仙不升，地非仙迹地不灵。古今绝胜天下景，多为羽客梯云軿。松江之南平望驿，千古清名垂载籍。遗基废井虽不存，依旧湖光接天碧。我闻在昔张玄真，平生活计一钓纶。浮家泛宅戏人世，龟鱼为友蒹葭邻。故人分符刺苕水，东游历遍溪山美。翩然联璧至此乡，回视尘寰如敝屣。酒酣水戏身甚轻，席行水面同舟声。祥云瑞鹤歘然至，泛此凌空归太清。西寒山边飞白鹭，其间尽有朝元路。绿蓑平日瓷遨游，何忍临岐弗相顾。争知万顷玻璃中，清都紫府遥相通。故来成此一奇事，欲将名姓传无穷。风帆过后沙鸟坠，灵迹虽存人不记。白苹红蓼自争妍，谁识此为真福地。何人好事能挥金，结庐绘像湖之阴。寒泉一盏荐秋菊，往来不负诗人心。玄真今在天何处，独立河梁望飚驭。丹台玉籍若相容，携手乘风共归去。",
            "comment": ""
        },
        {
            "title": "渔父词/渔父",
            "content": "平湖千顷浪花飞。春後银鱼霜更肥。菱叶饭，芦花衣。酒酣载月忙呼归。",
            "comment": ""
        },
        {
            "title": "得家书和陶渊明问来使作",
            "content": "我家平湖边，碧水豁清目。儿读谁氏书，庭开几株菊。绿笋可曾抽，银鱼想当馥。尔归语细君，涤圃秫须熟。",
            "comment": ""
        },
        {
            "title": "四景图·平湖秋月",
            "content": "月浸寒泉凝不流，棹歌何处泛归舟。白苹红蓼西风裹，一色湖光万顷秋。",
            "comment": ""
        },
        {
            "title": "水调歌头",
            "content": "渔钓有遗逸，天子宠元真。赐之奴仆，得随妫艳下神京。几度苹汀蓼岸，不问金钩无饵，谈笑取冰鳞。珍重主人意，名我曰樵青。肩兰桨，萦桂棹，出波津。凌虚上□□□，□□会群真。卸下绿蓑青笠，付与渔童收管，相与□红尘。归去又□□，同赏洞中春。",
            "comment": ""
        },
        {
            "title": "杨郡王还乡",
            "content": "貤恩乘传别金銮，老大门楣翠凤冠。咫尺玉阶沾露后，尚方丹诏落云端。新谐甥舅瞻蒲璧，世笃明良洒紫翰。遥拜圣明归梓里，望风父老笑歌欢。",
            "comment": ""
        },
        {
            "title": "云长公赞",
            "content": "千载人，百世士。知正统，明大义。汉丞相，蜀先主。同公心，烛三光。为岳瀆，为星云。今不死，髯将军。",
            "comment": ""
        },
        {
            "title": "三高祠·鸱夷子皮",
            "content": "苧萝仙子总无双，一棹烟波气未降。如何铸像劳臣节，却是吴江非越江。",
            "comment": ""
        },
        {
            "title": "长干送别",
            "content": "君子于行乐渡头，江村烟雨看眠鸥。秋风不借游山屐，客梦长呼问酒楼。八斗才怜新鹤发，十千囊尽敝貂裘。不须刎劲酬知已，一曲琵琶在远舟。",
            "comment": ""
        },
        {
            "title": "湖中蚬蚌甚佳村妇调羹名曰水菜余珍嗜之作水",
            "content": "春风一夜浪花起，大蚌小蚌浮江沚。渔蓑撒网唶嚄音，满载论斗不论斤。寄语庖厨煮白汤，脱壳击肉和椒浆。烂蒸鲜美波臣选，倾壶泼麵供早膳。调羹娘子善刀藏，尚方滋味何分辩。不须更说毳与皛，江南水菜人知少。总道奇哉君善烹，明日饷君君当扰。",
            "comment": "【注释】【原题】：湖中蚬蚌甚佳村妇调羹名曰水菜余珍嗜之作水羹吟"
        },
        {
            "title": "过震泽别业次壁间韵",
            "content": "一棹烟波震泽空，笔床茶灶满青风。桑磐自是君家味，何羡区区涪上翁。",
            "comment": ""
        },
        {
            "title": "避虏入洞庭",
            "content": "朔风一夜渡江村，北望云飞不忍言。仙隐老寻双橘柚，避秦人爱小桃源。烟波乱逐鸱夷舸，烽火遥腾马偾辕。闻道此山真福地，不知何处更离魂。",
            "comment": ""
        },
        {
            "title": "虏警",
            "content": "载将倾国尔为真，我梦扁舟作比邻。今日避兵真是梦，可知夙世有奇因。五湖烟水罨如画，鸱夷老子舍其下。千秋声气梦相通，此地居停尔当借。仙乎仙乎与世忘，何年归老耕閒堂。",
            "comment": ""
        },
        {
            "title": "上元夜送沈伯时赴南康山长",
            "content": "十载从游吾道南，山斋苜蓿澹于甘。飞鱼想得三台兆，待雪空余□丈函。席冷几番驯白鹿，罗传此夜赋黄柑。太平不日经筵召，好把鳞书早晚探。",
            "comment": ""
        },
        {
            "title": "四景图·禅院风荷",
            "content": "碧筒注酒晚风凉，浇得新诗字字香。吟罢临风开佛座，捻花笑指浴鸳鸯。",
            "comment": ""
        },
        {
            "title": "孔明八阵石",
            "content": "八阵图矶天下奇，无端变化出山时。要知抱膝南阳卧，早了三分一局棋。",
            "comment": ""
        },
        {
            "title": "耀武亭别周申团练",
            "content": "湖光一片绮筵开，老矣将军去复来。漫说风尘轻似叶，岂教笳鼓动如雷。悲歌气喷三河少，武略功高八阵才。平望塞亭曾耀武，汉家空数单于台。",
            "comment": ""
        },
        {
            "title": "桑磐赠赵隐居",
            "content": "湖南茅屋裹，避世隐墙东。瀹茗知泉味，栽桑助女工。高歌牛背笛，称棹艇头风。忆昔天随子，相逢乐在中。",
            "comment": ""
        },
        {
            "title": "石湖别墅",
            "content": "一水遥通西渡头，乱山零落树还稠。先生唱罢村田乐，戴月披蓑理钓舟。",
            "comment": ""
        },
        {
            "title": "兵火",
            "content": "胡马倏南侵，膻尘夜犯心。丧鱼索枯肆，倒屣问焦琴。狼烟乘惨势，鬼燐带愁吟。庐舍人无几，还家何处寻。",
            "comment": ""
        },
        {
            "title": "雨阻秦溪宿马养拙林下",
            "content": "棹入江村暮，扣门求友生。青衫新鹿梦，白发旧鸥盟。巷僻苔痕滑，林深鸟舌清。共寻物外味，溪上老渔声。",
            "comment": ""
        }
    ]
}