{
    "dynasty": "宋",
    "author": "卓田",
    "poems": [
        {
            "title": "贺人生女",
            "content": "德积于门庆必延，果然瓜瓞自绵绵。方钦瑶春膺繁祉，又喜仙娥降九天。和气欣欣盈三果，祥烟蔼蔼满犀钱。已知喜事占今日，伫听熊罴好梦传。",
            "comment": ""
        },
        {
            "title": "品令",
            "content": "立秋十日，早露出新凉面。斜风急雨，战退炎光一半。月上纱窗，疑是广寒宫殿。无端宋玉，撩乱生悲怨。一年好处，都被秋光占断。你且思量，今夜怎生消遣。",
            "comment": ""
        },
        {
            "title": "谢人贺生子",
            "content": "古云锦被无儿息，此语从来太没情。熊梦方惭徒吉叶，弧门尚冀或成功。拙躯增累何须庆，寒舍添丁未是荣。不意谦光如此厚，彩笺一幅瑞华盈。",
            "comment": ""
        },
        {
            "title": "贺人生孙",
            "content": "德积千门后必昌，孙枝此日果储祥。休夸注水生麒骥，自度丹山产凤凰。蓬矢桑弧今已举，犀钱玉果孰能忘。寒荄久荷沾濡赐，更藉春风为发扬。",
            "comment": ""
        },
        {
            "title": "昭君怨",
            "content": "千里功名歧路。几緉英雄草屦，八座与三台。个中来。壮士寸心如铁。有泪不沾离别。剑未斩楼兰。莫空还。",
            "comment": ""
        },
        {
            "title": "沁园春",
            "content": "才大文豪，朱衣暗里，今须点头。奈兰宫一跌，槐黄时候。银袍逐浪，韦带随流。过尽鹤书，阅周鹗表，必竟都无名字留。空长恨，蕡终不第，齿且先侯。休愁。有路堪由。最喜徐卿百不忧。正椿松未老，芝兰竞秀，奇毛雏凤，騂角犁牛。汉殿少年，新丰逆旅，岂肯卑微名位休。行将见，长沙召贾，御史除周。",
            "comment": ""
        },
        {
            "title": "好事近",
            "content": "奏赋谒金门，行尽云山无数。尚有江天一半，买扁舟东去。波神眼底识英雄，阁住半空雨。唤起一帆风力，去青天尺五。",
            "comment": ""
        },
        {
            "title": "和姚监丞斫脍",
            "content": "旋捣金虀捣玉葱，半盂膏酒洗冬烘。吴中风物今犹尔，说与厨人宁舍熊。",
            "comment": ""
        },
        {
            "title": "满庭芳",
            "content": "柳暗千株，蓂翻三荚，当年神岳生申。画堂庆会，今日贺生辰。宝鸭檀烟薰馥，颂椒觞、醽醁频斟。殷勤劝，歌喉宛转，恣乐醉红裙。荣华兼富贵，如君素享，胜似簪缨。虽田彭倚顿，未足多称。好是钱流地上，仓箱积、赈济饥贫。多阴德，子孙昌盛，指日绿袍新。",
            "comment": ""
        },
        {
            "title": "赠易卦者",
            "content": "自恨今秋赋不工，功名分付酒杯中。已知得失关乎数，始把荣枯问此翁。未必一夫司予夺，由来六画管穷通。果然许我真端的，从此君行易已东。",
            "comment": ""
        },
        {
            "title": "酹江月/念奴娇",
            "content": "武夷山字，是使君衔上，新来带得。便觉闲中多胜事，满眼烟霞泉石。云卷尘劳，风生芒竹，去作山中客。晓坛朝罢，自然五福天锡。当此弧矢悬门，步虚声远，直透云霄碧。替却燕姬皓齿，洗尽人间筝笛。九曲溪深，千岩壁峭，大寿应难匹。辑车有待，日边飞下消息。",
            "comment": ""
        },
        {
            "title": "谢惠白鹭",
            "content": "红船鸂鶒已惊飞，何幸今朝得雪衣。烟雨风标元自贵，云霄气格那须肥。闲花数畎聊供步，净水三泓足可依。昔忆凤凰池上路，个中步步是花机。",
            "comment": ""
        },
        {
            "title": "送山药与友人",
            "content": "阳公得种自蓝田，种在深山不计年。雅爱茯神为伴侣，更邀枸杞作比联。俗名谩自呼山羊，佳口由来号玉延。啜尽羊羹殊可厌，藉渠风味涤腥膻。",
            "comment": ""
        },
        {
            "title": "麻姑山七古寿主簿母",
            "content": "麻姑之山高接天，世言中有麻姑仙。朱颜玉扑镇长在，不知阅世经几年。问此仙今在何许，当初果是谁家女。似因一念天人寰，已作人间夫妇缘。初说道人亦仙客，帝遣人间司翰墨。后来生得宁馨儿，意其得此仙为妻。祗今源源产仙裔，芝兰玉树生庭砌。翩翩已作鸾凤飞，看看又是麒麟瑞。麻姑本是神仙妻，祗今又产神仙儿。阿儿举酒为母寿，问母出世当何时。母言不记年与代，但知景物依然在。于时天宇重清霜，更经浃日生新阳。祥烟蔼蔼瑞气拥，后张宝盖前旌{旌生换童}。乐声隐隐钧天长，满空鸾鹤交飞翔。月娥神女更导送，琼琚玉佩声丁当。明星一点光满室，此是仙妃诞生日。霜标雪操冰玉姿，生与梅花共时节。定知不比百卉凡，结子如羹味应别。君不见君家鼻祖唐兴初，日与房杜为朋徒。阿母见之惊且呼，亟将馔肴供欢娱。后来夹辅龙姿主，果作凌烟名宰辅。至今孙子又复然，史君开府知其贤。一朝罗致来幕下，鲜鲜绿水同红莲。我闻吉星聚会民之福，它年事业于今卜。萱堂戏彩雅意足，日月临长醉醽醁。更将何物比遐龄，麻姑山色年年青。",
            "comment": ""
        },
        {
            "title": "赠星命严叔遇",
            "content": "聪明要是读书人，占艺名家事事精。试问五星严叔遇，更无三个蜀君平。的言尽中尤其中，真术如生不是生。有伎不须人借重，伎高翻觉我言轻。",
            "comment": ""
        },
        {
            "title": "贺人生孙",
            "content": "兰荪秀茁谢庭初，善积五教庆有余。此子异时□跨灶，乃翁今日验弃闾。怀中玉燕梦符说，天上石麟祥应徐。未得踵门索啼看，先投林甫弄麞书。",
            "comment": ""
        },
        {
            "title": "送人廷对",
            "content": "古来几段奇功名，不付寻常龌龊人。将军本是度外事，登坛四顾今人惊。夹道莺花三月暮，浊酒离亭送君去。临岐执手无他言，更向前头加两步。",
            "comment": ""
        },
        {
            "title": "送人赴上庠解试",
            "content": "南浦从来管别离，可伤此地判东西。恨无短羽追鹏翮，一任狂风送马蹄。明月层楼双旅思，青天万里一云梯。到头千佛名经上，年弟年兄取次题。",
            "comment": ""
        },
        {
            "title": "和姚监丞斫脍",
            "content": "冰盘飞缕落芳馨，雪色微红糁玉霙。唤起笭箵十年梦，诗肠手截鹭波清。",
            "comment": ""
        },
        {
            "title": "眼儿媚",
            "content": "丈夫只手把吴钩。能断万人头。如何铁石，打作心肺，却为花柔。尝观项籍并刘季，一怒世人愁。只因撞着，虞姬戚氏，豪杰都休。",
            "comment": ""
        }
    ]
}