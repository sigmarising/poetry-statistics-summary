{
    "dynasty": "宋",
    "author": "乐雷发",
    "poems": [
        {
            "title": "许介之以丞相周益公所书古乐府四篇见寄敬题",
            "content": "纸上珊瑚间木难，曾敲黄阁卸吟鞍。赏音今有平园否，得句堪寻岣嵝刊。鹦鹉夜栖金屋冷，的卢秋战玉关寒。春风归雁那知己，寄与深宫绝塞看。",
            "comment": "【注释】【原题】：许介之以丞相周益公所书古乐府四篇见寄敬题其后"
        },
        {
            "title": "记萧大山父子",
            "content": "仙桂灵椿各典刑，飘飘姿韵激天鲸。家传八叶盐梅种，诗接三苏父子名。四海尽将看县谱，一堂那许与文盟。尘埃不敢相亲炙，且汲渝溪濯客缨。",
            "comment": ""
        },
        {
            "title": "送广州刘叔治倅钦州兼守事",
            "content": "天涯亭较拥提屏，丹荔黄柑满去程。皂盖却迎新别驾，碧幢应忆老先生。象蹄印雨归蛮国，鲸鬣掀潮撼海城。曾是乡贤分守处，试寻醉石共题名。",
            "comment": ""
        },
        {
            "title": "咏史六首·东方朔",
            "content": "蜥蜴盆边解滑稽，且分社肉饱蛾眉。刘郎最怕秋风冷，那听君言换殿帷。",
            "comment": ""
        },
        {
            "title": "读系年录",
            "content": "娄敬金缯满去辀，便看雷雨润遐陬。诸贤自抗排云议，宰相方深偃月谋。湘国乍闻悲鵩鸟，秣陵还听唱符鸠。九原晏老君知否，搔首青编恨未休。",
            "comment": ""
        },
        {
            "title": "赵司法诗集自题近道盖取工部所贻元隐大诗中",
            "content": "浣花骚伯杳难□，世上宁无元隐居。读罢君诗三叹息，断弦绿绮定何如。",
            "comment": "【注释】【原题】：赵司法诗集自题近道盖取工部所贻元隐大诗中语也因书二绝"
        },
        {
            "title": "乌乌歌",
            "content": "莫读书！莫读书！惠施五车今何如？请君为我焚却“离骚赋”，我亦为君劈碎“太极图”；朅来相就饮斗酒，听我仰天呼乌乌。深衣大带讲唐虞，不如长缨系单于；吮毫搦管赋“子虚”，不如快鞭跃的卢。君不见前年贼兵破巴渝，今年贼兵屠成都；风尘澒洞兮豺虎塞途，杀人如麻兮流血成湖。眉山书院嘶哨马，浣花草堂巢妖狐。何人笞中行？何人缚可汗？何人丸泥封函谷？何人三箭定天山？大冠若箕兮高剑拄颐；朝谭回轲兮夕讲濂伊。绶若若兮印累累，九州博大兮君今何之？有金须碎作仆姑，有铁须铸作蒺藜。我当赠君以湛卢青萍之剑，君当报我以太乙白鹊之旗。好杀贼奴取金印，何用区区章句为？死诸葛兮能走仲达，非孔子兮孰却莱夷？噫！歌乌乌兮使我不怡，莫读书！成书痴！",
            "comment": ""
        },
        {
            "title": "时事",
            "content": "时事如颓屋，谁堪任栋梁。国贫僧牒贱，边病檄书忙。有分忧宗社，无才出举场。未应王谢辈，挥泪送斜阳。",
            "comment": ""
        },
        {
            "title": "逢熊季可",
            "content": "暮云春树饱相思，今共秋风捋白髭。北阙未知鹦鹉赋，南州空诵鹧鸪诗。旗亭尚喜髠能饮，客路谁知朔独饥。赖有湘翁生计在，且吟九辨撷江蓠。",
            "comment": ""
        },
        {
            "title": "谒张兵部时守临江新除湖南仓",
            "content": "东皇太一待新诗，共喜星槎泝楚涯父老尽将看鸑鷟，使君应不问狐狸。江头芳杜催行色，境内甘棠有去思。细读诏书搔短发，瓣香那识帝王师。",
            "comment": ""
        },
        {
            "title": "袁家渴泊舟",
            "content": "曾佐元戎洗绿林，此翁何止擅诗声。久辞骠骑寻瓢饮，谁引鸣驺聒耦耕。厚礼正罗温处士，浮名还污阮先生。衡茅那识丝论美，尚拟升堂结社盟。",
            "comment": ""
        },
        {
            "title": "閒居自遣",
            "content": "许由溪上小屠苏，红树苍山对一臞。白发功名惟剑在，青灯活计并锥无。谁言荆楚名奇士，却笑乾坤一腐儒。桐帽貂冠俱有分，寄言儿辈莫揶揄。",
            "comment": ""
        },
        {
            "title": "题王尧章伫香亭",
            "content": "故园荷屋傍濂溪，苦爱莲花入梦思。今日题诗还自笑，江湖尘土鬓成丝。",
            "comment": ""
        },
        {
            "title": "赠衡山侯霖",
            "content": "家住衡山茗坞深，轩辕道士是知音。窊尊酒好聊同醉，石鼎诗难莫浪吟。雨外虺隤寒食路，花边格磔故乡心。却怀世上扬雄少，肠断侯芭何处寻。",
            "comment": ""
        },
        {
            "title": "题杨从行湘诗卷",
            "content": "仙云寒锁碧瑶天，突兀吟坛北斗边。试问凤凰谁得髓，竹林听雪对床眠。",
            "comment": ""
        },
        {
            "title": "桂林岁晚忆钟尚书",
            "content": "尘满湘翁薜荔衣，江湖岁晚鬓成丝。桂州杨五今何处，雪片梅花枉费诗。",
            "comment": ""
        },
        {
            "title": "谢杨孟溪县丞惠以章墨",
            "content": "白首侯芭蜀江边，曾向君家传太玄。射熊草赋留残墨，想应当日还渠得。飘零萧洒几世孙，解得胶法舂玄云。物理往来元莫测，后世子孙还旧璧。君家所有更赠君，君还赠我何殷勤。感君殷勤复三叹，努力西窗磨铁砚。太玄难深吾不为，愿写诚斋易传探。",
            "comment": ""
        },
        {
            "title": "寄李伯辉",
            "content": "石楼峰下寄吟身，静掩桑枢琢楚珍。苹草青莎招隐士，暮云春树忆诗人。门无车马多嫌僻，家有图书不似贫。拟借大鹏揩老眼，何时尊酒得相亲。",
            "comment": ""
        },
        {
            "title": "袁家渴泊舟",
            "content": "往事谁能问水滨，停桡仍是薄西曛。樵渔空自存袁姓，凫雁何应识柳文。钓艇分灯归客艇，岭云拖雨接溪云。楩楠兰芷今何在，空使行人误旧闻。",
            "comment": ""
        },
        {
            "title": "送史主簿之鄂就辟",
            "content": "宦途捷径在三边，且在吟船赠马鞭。壮士苦无横草志，将军还用撒花钱。鞑兵犹未回燕鸭，蜀耗何应问杜鹃。今日送君无别话，看随郤縠洗狼烟。",
            "comment": ""
        },
        {
            "title": "访菊花山人沈庄可",
            "content": "网尽珊瑚采尽珠，史餐秋菊养诗臞。永嘉同社声名在，乾道遗民行辈孤。我恨朱门无食客，君言青史有穷儒。饥寒正用昌吾道，用对钤冈共捻须。",
            "comment": ""
        },
        {
            "title": "舜祠送桂林友人",
            "content": "尧山分手舜山逢，呼酒旗亭两鬓蓬。客思且须论契阔，诗交应不计穷能。儿曹富贵秋烟外，前辈风流落叶中。明日吟船又何处，渡江衣冷荻花风。",
            "comment": ""
        },
        {
            "title": "饯云壑唐使君赴邕州",
            "content": "{上竹下思}簩竹畔拥双旌，回首江蓠隔楚汀。曾向前贤参学问，且教远俗识仪型。安南兵息塞烽冷，罗殿马来蛮草青。怅望铃斋何处是，遥瞻朱雀认诗星。",
            "comment": ""
        },
        {
            "title": "寄吴茂远",
            "content": "苏公堤畔系吟驴，知在垂杨第几株。学校文章如画饼，朝廷官爵似呼卢。春吟应欠梅花在，时事曾言楮币无。惆怅湘湄分袂处，今看细雨长蘼芜。",
            "comment": ""
        },
        {
            "title": "与复古叔读横渠正蒙书",
            "content": "谁掘骊山起老师，竹林灯火共心期。年来后学轻前辈，看彻皋比罢讲时。",
            "comment": ""
        },
        {
            "title": "题李湛溪诗集后",
            "content": "楚砧岷葛饱清游，金节银菟照几州。诗句多如姚少监，行程还似杜参谋。黄陵夜诵虞妃泣，白帝春吟杜宇愁。拟问湛溪何处是，梦随闽国弄渔舟。",
            "comment": ""
        },
        {
            "title": "次韵李监丞同刘玉渊游七泉",
            "content": "世变如流水，前哲嗟逝川。良牧隆化本，访古漫叟泉。念兹名泉意，感彼末俗偏。渊窦与嵌臼，杖屦聊回旋。不识漫叟心，曷诵漫叟篇。恻念轸苍氓，溥泽同一天。蚁聚与羔跪，命义当亦坚。回邪乃败德，毋以己欲专。夸士五鼎辱，穹爵或自镌。临流叹浇风，薄言倾酒船。浸泉旌吾志，冻泉存旧传。潓{左氵右忠}涍汸淔，铭石昭万年。无限感发人，黜指敲墨毡。岁月亦云久，古迹埋尘烟。泉根石已泐，泉上树欲仙。森戟呵虎士，谁能听潺湲。理义著今古，贵贱俱荒阡。今公七泉游，陵谷尚未迁。励俗振古道，兹诵恶曲圆。刘侯同襟期，赓唱挥彩椽。漫叟诚有知，骑鲸跃层渊。彼哉贼君父，圆曲工求权。厉民恣屠斮，巧宦勤攀缘。安得激七泉，布作化雨宣。",
            "comment": ""
        },
        {
            "title": "壶中天歌赠侯明父",
            "content": "盖头即可居，容膝即可安。连云大厦千万间，何如壶中别有天。壶中何所有，笔床茶灶葫芦酒。壶中何所为，目送飞鸿挥园丝。窗前祝融老僧竹，壁上九疑狂客诗。壶中主人知为谁，啖枣仙伯雪鹤姿。左揽玄微袂，笑移砥柱弄河水。右拍长房肩，饱餐麟脯倾玉舷。蓬莱山，在何处，劝君且占壶中住。不曾上列金马门，也应不识崖州路。探禹穴，浮沅湘。脚下尘土鬓上霜，我到壶中如故乡。",
            "comment": ""
        },
        {
            "title": "与复古叔读横渠正蒙书",
            "content": "惆怅枯株无晬盘，云横太白梦魂寒。半生骄吝如蜗缩，自把西铭反覆看。",
            "comment": ""
        },
        {
            "title": "读李群玉集",
            "content": "捐玦江头弄钓舟，兰花杜若满芳洲。如何才子无骚思，只咏蔷薇与石榴。",
            "comment": ""
        },
        {
            "title": "次韵李监丞月夕闵雨",
            "content": "穜稑旱欲杭，蒺藜秋向荣。哲匠轸民瘵，慨此疚魂明。蓐收正秋敛，肥{左虫右遗}何纵横。仰霄暩蟾曜，聆垤伫鹳鸣。彼美玩华光，芳樽酌兰生。崇榭歌窈窕，秀质罗辎軿。节序孰不欢，宅生念匪轻。同袍正焦灼，对酒何忍倾。恤喜限惛智，同兹感阴晴。淰淰山云起，策策林飚惊。企彼天瓢润，弭此农槔声。崇情发翰墨，赏心谢筹觥。溥泽乃夙念，穹爵岂所营。荣贱有异分，感兹友岩耕。",
            "comment": ""
        },
        {
            "title": "下第归后李伯辉李景魏索近诗",
            "content": "吟遍吴头楚尾春，多渐词客问征尘。振衣天目寻黄独，濯足湘江咏白苹。宋五已惭称进士，陈三何用作诗人。锦囊原属君家有，分买鱼经理钓轮。",
            "comment": ""
        },
        {
            "title": "咏史六首·韩信",
            "content": "愁看钟室劈良弓，何不当时杀蒯能。今日真王成底事，只应娥姁是英雄。",
            "comment": ""
        },
        {
            "title": "送史主簿之鄂就辟",
            "content": "囊中秋卷逼唐贤，门外侯芭问太玄。才大岂堪栖枳棘，官清应只友兰荃。湘行又泛君山月，淮绩曾冲赤壁烟。拟借从君新句看，试寻黄帽寄纲船。",
            "comment": ""
        },
        {
            "title": "胡料院出示车攻图仍索俚作",
            "content": "九壤卧龙呼不起，乳臭谈兵空满耳。书生未识玉帐经，且抱此图究终始。姬家出车咏，嬴家小戎诗。卫家武刚扞突骑，马家偏厢走羌夷。只今车阵无人识，天狗横空洒腥血。胡人以鞍马为家，谁遇奔冲展奇策。豫章先生今孔明，胸中森罗万甲兵。天稀地轴妙绝识，内阵外阵何纵横，千枝绿沈列虓虎，万臂黄閒张白羽。人言险野难用车，作独规模掩前古。车攻图，车攻说，八采眉前曾进彻。世人苦谤陈涛斜，却向齐门空鼓瑟。今朝朱轓富川头，绝江以北瞻神州。李纲政要讲车战，南渡勋业应可收。泾水黄，铁山碎，双轮快碾幽燕地。郎诵先生复古篇，他时此笔犹能继。",
            "comment": ""
        },
        {
            "title": "閒居自遣",
            "content": "雨积桑枢长昔邪，谁能载酒访扬家。汉庭用少臣今老，鲁俗皆冠我独髽。忧国苦无蠲忿草，看书喜对决明花。衰颓懒作江湖梦，拟劚三桠养鬓华。",
            "comment": ""
        },
        {
            "title": "赠李伯辉家谱诗",
            "content": "盪寇将军后，唐朝李郤家。绿华双荐者，况复古今夸。",
            "comment": ""
        },
        {
            "title": "陈东甫酒閒举作归心只有杜鹃知之句犹未成篇",
            "content": "归心只有杜鹃知，且倚裴亭遍共捻。客路秋风吹杜若，故园春雨老辛夷。家贫未办閒居赋，世浊空吟感寓诗。邂逅江湖还别去，岸花樯燕两堪悲。",
            "comment": "【注释】【原题】：陈东甫酒閒举作归心只有杜鹃知之句犹未成篇因为续之"
        },
        {
            "title": "苏莹中先往新淦过新喻访之不遇赋诗为寄",
            "content": "玉笥山前水拍空，知君何处系吟篷。取轻奇士题凡鸟，漫有忧心咏阜螽。沅芷沣兰犹可寄，江云渭树苦难同。门前草木皆诗卷，独倚筼筜啸晚风。",
            "comment": ""
        },
        {
            "title": "归侍",
            "content": "石田茅屋野苔春，喜对庭闱话苦辛。客路本无如意事，瘴乡难有却回身。且寻农耒耕湘雨，待看天戈洗鞑尘。门外黄旗边饷急，可堪杯酒各伤神。",
            "comment": ""
        },
        {
            "title": "赵司法诗集自题近道盖取工部所贻元隐大诗中",
            "content": "和遍陶翁饮酒诗，醉笼天地入鸱夷。细看官爵成何物，肯带奚囊过九疑。",
            "comment": "【注释】【原题】：赵司法诗集自题近道盖取工部所贻元隐大诗中语也因书二绝"
        },
        {
            "title": "桂林怀李景魏",
            "content": "阳华万叠云，无计得相寻。所学皆时好，何人知尔心。莎城百粤远，雪峤一翁吟。已中怀人极，天寒奈水深。",
            "comment": ""
        },
        {
            "title": "佳人两章寄许东溪",
            "content": "衡之山，郁苍苍。我有佳人，在山之阳。木难为佩兮云锦为裳，爱而不见兮我心忧伤。安得为鹍鹏，凌风置君傍。衡之山，郁苍苍。",
            "comment": ""
        },
        {
            "title": "甲午社日客桂林",
            "content": "卮酒豚蹄客里欢，石尤风系枲衣单。东阳病骨如鹦鹉，最怯南州社日寒。",
            "comment": ""
        },
        {
            "title": "逃户",
            "content": "租帖名犹在，何人纳税钱。烧侵无主墓，地占没官田。边国干戈满，蛮州瘴疠偏。不知携老稚，何处就丰年。",
            "comment": ""
        },
        {
            "title": "送欧阳平仲起胡林教官",
            "content": "古来节妇比忠臣，怊怅明珠一窖尘。千古纲常君记取，题诗烦问坠楼人。",
            "comment": ""
        },
        {
            "title": "次韵熊云瀑秋夜见寄",
            "content": "叫彻苍梧望八荒，暮云秋客各凄凉。此情未许旁人会，愁绝中庭月一方。",
            "comment": ""
        },
        {
            "title": "拟游长沙至零陵忽动归兴",
            "content": "拟寻禹柏过长沙，且泊愚溪问酒家。岁旱可能飞石燕，秋高还看落天虾。乾坤纳纳催霜鬓，歧路悠悠又菊花。惆怅草黄骐骥病，归心依旧绕烟霞。",
            "comment": ""
        },
        {
            "title": "青湘逢廷对人归因问时事",
            "content": "南客帝乡归，青袍照绿髭。问知当世事，解诵圣君诗。淮蜀军书急，湘深邸报迟。空传廷试策，韦布说边陲。",
            "comment": ""
        },
        {
            "title": "秋日行村路",
            "content": "儿童篱落带斜阳，豆荚姜芽社肉香。一路稻花谁是主，红蜻蛉伴绿螳螂。",
            "comment": ""
        },
        {
            "title": "赠吴季诗",
            "content": "燕子楼头一曲春，曾骑骄马掷黄金。如今世事漫头雪，破屋孤灯忍冻吟。",
            "comment": ""
        },
        {
            "title": "雉山寺宋永补中有僧西颙诵法华经于此白雉听",
            "content": "苏碑萝石拥嵒扃，独倚筇枝问大乘。白雉苦无千岁种，青山空识六朝僧。诗传北岳刊新帖，禅接西淮冷旧灯。拟凿冰泓浇冻砚，禊亭閒借法华誊。",
            "comment": "【注释】【原题】：雉山寺宋永补中有僧西颙诵法华经于此白雉听之而化至唐黄梅五祖弟子喜登告祖乞巡礼五祖应以遇雉即止后至此开山本朝王初寮有留题"
        },
        {
            "title": "寄雪蓬姚使君",
            "content": "湘鳞六六寄相思，疏柳新蝉想别时。今夜各听三楚雁，秋风又老一年诗。梅花且补离骚阙，薏苡应为史笔知。剪竹疑峰新制笛，待冲霜月访桓伊。",
            "comment": ""
        },
        {
            "title": "登濂溪太极楼",
            "content": "岑楼跨层崖，灌木翳颓沼。旷哉宇宙心，况兹展遐眺。前哲日以远，川麓被文藻。芳甸馥荃蘅，江渚杂凫鸟。亭亭沼中莲，冉冉庭下章。扣寂参太极，抚化领众妙。俗薄神理乖，力柔圣途杳。英英考亭翁，反心会天奥。万里粲良言，一诚贯元造。勗哉登楼人，毕景尽此道。深根复深根，笃行以为宝。",
            "comment": ""
        },
        {
            "title": "昭陵渡马伏波庙",
            "content": "功名要结后人知，马革何妨死裹尸。汉帝可能疑薏苡，湘民却解荐江蓠。纸钱撩乱巫分胙，粉壁阑斑客写诗。堕水跕鸢无处问，滩头斜照晒鸬鹚。",
            "comment": ""
        },
        {
            "title": "送桂帅钟尚书赴召",
            "content": "老依牙纛撚吟髭，又折梅花话别思。五岭不遮鸾凤诏，四方都诵鳟鲂诗。人才晋魏凋零后，国事江淮倥偬时。赖有老臣经济在，快呼桂醑饯篙师。",
            "comment": ""
        },
        {
            "title": "访表叔李竹斋",
            "content": "门庭接豆根，吟避市尘喧。每爱诗无敌，应知学有源。云山供俎豆，笔砚长儿孙。愧我相过数，秋风酒一尊。",
            "comment": ""
        },
        {
            "title": "雪峰寺",
            "content": "拟寻岣嵝看蟠螭，且解青鞋濯禹溪。吊古犹疑九枝柏，谈禅且问一茎虀。虎抓崖树供僧爨，猿摸廊碑认客题。应接溪山无好句，满林空羡乱蝉嘶。",
            "comment": ""
        },
        {
            "title": "醉中偶成",
            "content": "醉敲茶臼啸秋烟，苦欠高阳买酒钱。拟入乱山餐柏叶，石林閒对麝香眠。",
            "comment": ""
        },
        {
            "title": "赠江华熊伯岩",
            "content": "堂萱营柳伴吟哦，黄绶仙翁鬓未皤。对客不矜名第贵，输心惟在简编多。江头鲂鲤香晨膳，境内鸱枭冷夜窠。湘国诗盟今寂寞，衰颓犹喜识阴何。",
            "comment": ""
        },
        {
            "title": "次韵熊云瀑秋夜见寄",
            "content": "吟落秋窗烛炧红，想弹九辩入丝桐。荃衡岂不如葵菽，谁继豳风补楚风。",
            "comment": ""
        },
        {
            "title": "抚州偶题",
            "content": "金柅亭边柳拂城，春风系马酒家吟。尘埃满面无人识，却得黄鹂作赏音。",
            "comment": ""
        },
        {
            "title": "史主簿以授庵习稿见示敬题其后并寄张宗瑞",
            "content": "姜夔荒冢白苹深，鸑鷟无声结绿沈。拟向鄱阳寻后杜，只招张叟听君吟。",
            "comment": ""
        },
        {
            "title": "送丁少卿自桂帅移镇西蜀",
            "content": "琼海收兵玉帐闲，又移斋舰泝涪湾。三边形势全凭蜀，四路封疆半是山。魏将旧闻侵剑阁，汉兵今欲卷函关。细倾瑞露论西事，想在元戎指顾间。",
            "comment": ""
        },
        {
            "title": "送友人游昭州呈陈谦之佥判",
            "content": "鹏运堂前话别愁，菭蘠三度楚江秋。近怀莫向元龙道，问舍求田是□头。",
            "comment": ""
        },
        {
            "title": "下摄市",
            "content": "吟到湘潭一叶黄，贾胡踪迹正悲凉。抱琴沽酒异乡客，打鼓发船何郡郎。楚女越商相杂沓，淮盐浙楮自低昂。尘埃市井无人识，濯足江头望八荒。",
            "comment": ""
        },
        {
            "title": "萍乡和王尧章韵",
            "content": "征衲无人补旧绵，萧条客枕楚萍边。拨残石炭西窗冷，却忆山家榾柮烟。",
            "comment": ""
        },
        {
            "title": "题豫章宋德父游湘诗卷",
            "content": "醉呼仙叟共浮湘，稛载风烟满锦囊，名似浦云山雨起，诗连沅芷沣兰香。好吟秋月招元结，莫赋朝云恼楚襄。吴巨老仙今寂寞，行人还解识珩璜。",
            "comment": ""
        },
        {
            "title": "佳人两章寄许东溪",
            "content": "衡之江，清且漪。我有佳人，在江之湄。朝餐菭蘠兮夕馔江蓠，欲往从之兮我马虺隤。安得为琴高，沿波与君随。衡之江，清且漪。",
            "comment": ""
        },
        {
            "title": "送程营道官满赴阙",
            "content": "高旻振爽策，苍雁鸣芳洲。倾城饯茂宰，乡耋罗藻舟。茂宰蕴渊道，厥源泝伊流。字甿振仁策，范俗惇圣猷。夷心灼理要，政简吏统周。芳风被儒肆，惠泽沦农畴。鲁封有驯雉，张廷无讼牛。慨兹戒徂两，离衷郁绸缪。赠我茂叔莲，纫君晏子裘。庆霄暩凤跃，神囿瞻麟游。世道日以隘，民瘼谁克瘳。厉志抗遐业，吹万溥九州。揆予忝皇鉴，敷文免征愁。行行重行行，夷庚无驻舟。",
            "comment": ""
        },
        {
            "title": "次韵李监丞城西纪游",
            "content": "叫舜问寥阔，咏濂涤尘嚣。驾言城西游，慨彼往哲遥。仪凤不可呼，驾鹅浴清潇。怀哉光风杳，蕙若吹凉飚。苍梧陇云愁，康庐草木雕。岂无人希周，亦有文规姚。佔毕末学阻，俗薄神理销。沿流浮伊洛，泝源窥羲尧。执中与太极，万古瞻魁杓。察微笃强力，贤圣诚匪辽。舜宫翳灌木，濂塾栖丛苕。观乎纪游作，悟彼进学条。兰卮娱才彦，岂谓磊魂浇。得深清赏惬，理胜英藻超。揆予果何为，农野勤耕穮。景迫昧见道，曷奉德化昭。",
            "comment": ""
        },
        {
            "title": "听友人谈蜀道事",
            "content": "石栈天梯荡战尘，谁驱哨马满峨岷。尽看乌石为君子，谁问沙虫化小人。鞑岂岂应强兀术，蜀材正自欠吴璘。细吟猛虎长蛇句，空对西风泪满巾。",
            "comment": ""
        },
        {
            "title": "梦访刘漫堂曾雪巢二先生",
            "content": "前辈风流歇，江湖欠赏音。向期行古道，谁解识余心。月浸金坛冷，云归玉笥深。潇湘风雨夜，空得梦相寻。",
            "comment": ""
        },
        {
            "title": "送黄天河",
            "content": "天河那可到，山顶翠参差。村屋煎黄蜡，官炉焙荔支。地蛮游宦少，县小迓宾迟。鼻祖曾吟处，荒苔想满碑。",
            "comment": ""
        },
        {
            "title": "喜李景魏就熊伯岩县尉招",
            "content": "长歌白石草庐深，今抱园丝就赏音。温饱不为儿辈计，行藏端在古人心。鱣鱼堂上春开帐，鸂鶒滩前夜对衾。拟挂奚囊梅下听，谪仙应共隐仙吟。",
            "comment": ""
        },
        {
            "title": "寄戴石屏",
            "content": "曾到元郎吟处吟，雪蓬烟艇欠相寻。凤鸣道国空诗句，雁到衡峰只信音。拾橡祠边寒听雨，纫兰院里夜分衾。蹇驴倘遂黄花约，鸦觜敲烟共掘参。",
            "comment": ""
        },
        {
            "title": "送萧大山赴新兴令",
            "content": "翡翠芙蓉去路荒，许浑诗里认封疆。昔闻古佛传宗印，今得吟仙绾县章。鱼婢蟹奴供俎豆，马入龙户杂耕桑。澹翁应解知心事，试汲寒泉荐瓣香。",
            "comment": ""
        },
        {
            "title": "演教寺吊楼居朱漕",
            "content": "罗带江头蜕绣衣，人归香草谢家池。只今玉树埋何处，惆怅僧房认得诗。",
            "comment": ""
        },
        {
            "title": "宿金滩",
            "content": "泷吏崖翁是赏音，江流泯泯对秋吟。天虾扑火帆樯晚，水狗捎鱼岛屿深。千里庭闱云满眼，十年湖海雁惊心。今宵客枕清如水，称读西山夜气箴。",
            "comment": ""
        },
        {
            "title": "新淦偶成",
            "content": "飞飞绿凤挂梅梢，犹记来时雪拥抱。今日归舟新淦路，担头稚子卖樱桃。",
            "comment": ""
        },
        {
            "title": "闻边报寄姚雪蓬",
            "content": "淮烽蜀燧照边隅，白发忧时我腐儒。楚客汀洲搴杜若，齐王沮泽索茈葫。躯吟自爱南游好，久谪曾谋百事无。拟对祝融扪虱话，何时重捋使君须。",
            "comment": ""
        },
        {
            "title": "汴堤柳",
            "content": "万缕春风窣汴堤，锦帆何处柳空垂。流莺应有儿孙在，问著隋朝总不知。",
            "comment": ""
        },
        {
            "title": "登江华寒亭",
            "content": "到此脚跟酸，千峰迥不看。年深碑字浅，日薄树阴寒。石罅巢蜂乳，篱根堕鸟残。爱吟还畏嶮，不敢倚栏干。",
            "comment": ""
        },
        {
            "title": "送友人游昭州呈陈谦之佥判",
            "content": "道乡牵损衮龙衣，谪堕天涯咏楚蓠。莫放蹇驴游别处，拾青阁下有残碑。",
            "comment": ""
        },
        {
            "title": "慈氏阁",
            "content": "峥嵘梵阁碍银潢，且对畦衣问马王。落日断云云楚粤，缺钟坏像杂梁唐。英豪已往雄图歇，栋宇犹存古意荒。惆怅石湖题柱在，倚栏无句独凄凉。",
            "comment": ""
        },
        {
            "title": "江华送熊清父游广州时予有衡阳之役",
            "content": "邂逅阳华且酒壶，海鹏衡雁各征途。閒身俱被饥寒役，老境还堪离别无。乡梦定应思款段，客吟何用说娵隅。曾从仙叟参玄诀，好访安期采涧蒲。",
            "comment": ""
        },
        {
            "title": "袁家渴泊舟",
            "content": "姜夔刘过竟何为，空向江湖老布衣。造物忌名从古有，诗人得位似君稀。圣朝自要求参术，吾道何应贱蕨薇。晚节黄花须爱护，且教湘士挹芳菲。",
            "comment": ""
        },
        {
            "title": "寄楼居朱漕",
            "content": "住近江心古寺边，幅巾应伴浙僧閒。官衔自管金陵观，冠业多依雁宕山。出处要留青史看，功名且逐白云还。殷勤为祝楼居月，好照横舟漱碧湾。",
            "comment": ""
        },
        {
            "title": "拟长沙访姚雪蓬至永返赋此为寄",
            "content": "今傍南轩住，应知理趣精。通书多似易，论语不言诚。拟欲听微论，犹能慰别情。江湖风浪隔，肠断楚鸿声。",
            "comment": ""
        },
        {
            "title": "术士醴陵丁梦荣将之舂陵有赠",
            "content": "看尽槐花卖卜人，窊尊且认旧碑文。只今世上无清惠，却恐元郎解笑君。",
            "comment": ""
        },
        {
            "title": "咏史六首·司马相如",
            "content": "狗监无端荐薄情，鹴裘犊鼻帝乡尘。当时最有文君恨，不识长门买赋人。",
            "comment": ""
        },
        {
            "title": "赠别陈东甫呈尚书钟公",
            "content": "洞庭濯足共题诗，今听骊驹话别离。泣玉可能悲卞子，买金只合铸钟期。荷盘翦绿须栖鹭，{上从下鸟}顶分丝补接{上四下离}。斗酒彘肩聊自壮，古来骚客例寒饥。",
            "comment": ""
        },
        {
            "title": "史主簿以授庵习稿见示敬题其后并寄张宗瑞",
            "content": "吟了南楼到库楼，塞云边月困雕锼。只今南北无诗禁，曾有新编遏鞑不。",
            "comment": ""
        },
        {
            "title": "术士醴陵丁梦荣将之舂陵有赠",
            "content": "绿水池边旧钓矶，何时归去濯征衣。千年城郭应无恙，只怕风尘老令威。",
            "comment": ""
        },
        {
            "title": "题王尧章伫香亭",
            "content": "满地蜀锦照深衣，尽日凭栏课楚词。要识此花香绝处，露凉风细雨晴时。",
            "comment": ""
        },
        {
            "title": "雨夜读陆放翁集",
            "content": "炉冷童吹火，山房夜黯然。湿薪添茭爇，苦茗带芎煎。灯暗潇江雨，诗吟笠泽烟。老仙何处去，搔首跺尘编。",
            "comment": ""
        },
        {
            "title": "延真道院",
            "content": "沧流翠竹接仙扃，灵菜丹虬拱上真。拟就玄翁分半榻，閒听秋雨守庚申。",
            "comment": ""
        },
        {
            "title": "秋夜感怀",
            "content": "溽露沾灌莽，华月流高旻，吟啸嘉此夜，抚化悲萧辰。萧辰何所悲，游子多苦辛。道峻壮力谢，业遥昌志湮。玄鬓日以变，丰景将遂沦。堪舆一大宅，羲娥为旅人。卉木互荣落，蛬蟀何吟呻。气随稚耄变，理胜卹喜均。反性乐天爵，测化葆道真。抚卷慨往哲，芳猷邈难亲。",
            "comment": ""
        },
        {
            "title": "栎闸吴大帝庙",
            "content": "赤壁濡须事已虚，且依栎闸酹芳壶。九原尚拟吞铜雀，千载今惟记赤乌。湘浦有人修旧祀，荆州无地展雄图。定知斫案英灵在，閒对祠前洗湛卢。",
            "comment": ""
        },
        {
            "title": "罪言",
            "content": "愁杀潇滨虮虱臣，乱山斜照独含情。人才不似深衣古，国势如何楮币轻。石燕未苏湘国旰，木牛好坏济蜀兵。幸无杜老流离苦，切莫吟诗到北征。",
            "comment": ""
        },
        {
            "title": "寄许介之",
            "content": "惹得诗名遍九州，酒徒棋伴半公侯。离骚甘隐鱼鳞屋，乐府多传鳷鹊楼。醉叶几窠藏菊径，蠹荷三亩护渔舟。中原应有楼兰国，空锁吴钩到白头。",
            "comment": ""
        },
        {
            "title": "南林寺",
            "content": "律院僧应俗，亭荒草木删。无碑堪考古，有客自看山。竹好惟嫌密，云多不自閒。小溪知最近，童浴夜方不。",
            "comment": ""
        },
        {
            "title": "谒山斋先生易尚书",
            "content": "淳熙人物到嘉熙，听说山斋亦白髭。文字尽传融水后，精神如战辟雍时。灵椿终不争朝菌，蓍草惟堪养寿龟。细嚼梅花看总义，只应姬老是相知。",
            "comment": ""
        },
        {
            "title": "听庐山胡道士弹离骚",
            "content": "吊湘谁解荐江蓠，忠愤泠泠写七丝。愁绝九疑山下听，重华应许就陈词。",
            "comment": ""
        },
        {
            "title": "送欧阳平仲起胡林教官",
            "content": "快把诗书洗瘴茅，雕题墨齿尽同胞。天涯那得随衿佩，试借升堂讲义钞。",
            "comment": ""
        },
        {
            "title": "呈姚雪蓬使君",
            "content": "祝融应自胜崆峒，且读通书办圣功。事可语人甘受谤，诗能名世不嫌穷。春边采药收湘芷，月下调弦送楚鸿。赖有行人碑尚在，棠阴依旧恋东风。",
            "comment": ""
        },
        {
            "title": "听庐山胡道士弹离骚",
            "content": "庐山道士菊潭仙，前世沧浪握楚荃。莫道离骚遗响绝，孤钩寡珥尚能传。",
            "comment": ""
        },
        {
            "title": "訾家洲",
            "content": "竹坞松湾遍屦痕，断碑无首野苔昏。江山应识前贤事，裴柳今存几世孙。岛雾海霞留古意，春猿秋鹤冷骚魂。何人会得登临意，閒嚼梅花伴酒尊。",
            "comment": ""
        },
        {
            "title": "访伯父幽居",
            "content": "对坐如禅舍，閒烧石乳香。书看新讲义，药问未传方。仆语梅花里，僧经竹案傍。题诗吾岂敢，窗户半吟章。",
            "comment": ""
        },
        {
            "title": "乌乌歌",
            "content": "莫读书，莫读书，惠施五车今何如。请君为我焚却离骚赋，我亦为君劈碎太极图。朅来相就饮斗酒，听我仰天歌乌乌。深衣大带讲唐虞，不如长缨系单于。吮豪搦管赋子虚，不如快鞭跃的卢。君不见前年贼兵破巴渝，今年贼兵屠成都。风尘满面洞兮豺虎塞途，杀人如麻兮流血成湖。眉山书院嘶哨马，浣花草堂巢妖狐。何人笞中行，何和缚可汗。何人丸泥封函谷，何人三箭定天山。大冠若箕兮高剑拄颐，朝谈回轲兮夕讲濂伊。绶若若兮印累累，九州博大兮君今何之。有金须碎作仆姑，有铁须铸作蒺藜。我当赠君以湛卢青萍之剑，君当报我以太乙白鹊之旗。好杀贼奴取金印，何用区区章句为。死诸葛兮能走仲达，非孔子兮孰却莱夷。噫，歌乌乌兮使我心不怡。莫读书，成书痴。",
            "comment": ""
        },
        {
            "title": "雪蓬见示送赵东岩巡部诗",
            "content": "皇华歌彻酒杯忙，泽畔骚翁送范滂。琴带衡云弦索润，马餐湘茝辔丝香。山中狸豹随吟旆，部内豹狼入按章。却笑诗寒吟骨耸，愁看酬唱挟风霜。",
            "comment": ""
        },
        {
            "title": "道中逢老儒由蜀出",
            "content": "丙穴鱼应好，曾经问钓矶。干戈今未定，城郭是耶非。诗社尊黄发，侯门薄布衣。乾坤满豺虎，见尔一嘘欷。",
            "comment": ""
        },
        {
            "title": "萍乡病渴",
            "content": "犬子无从典鹔鹴，荒村忍渴望潇湘。楚王萍实甜如蜜，不许诗人取次尝。",
            "comment": ""
        },
        {
            "title": "滕王阁下赋",
            "content": "越郍蜀艇乱相偎，风饱千帆带雨开。阁上鸣銮今已往，江头飞鹜只堪哀。柳汀絮满河豚贱，桃坞花残石首来。应接溪山吾不暇，自怜白发欠诗才。",
            "comment": ""
        },
        {
            "title": "夏日偶书",
            "content": "蜾蠃衔虫入破窗，枕书一垛竹方床。家僮偶见草头字，误认离骚是药方。",
            "comment": ""
        },
        {
            "title": "登潭州怀雪蓬姚使君",
            "content": "贾井裴亭遍短筇，红尘归骑又匆匆。我寻桂树吟招隐，君对莲花诵易通。今日江山劳别梦，他年灯火课新功。濂溪最念初平老，恨听连床话未终。",
            "comment": ""
        },
        {
            "title": "访赵愚斋不遇谒者云入幕抵晚方归因成一绝奉",
            "content": "雪片梅花满砚池，芙蓉幕里客归迟。今朝解了公家事，尽听辕门报酉时。",
            "comment": "【注释】【原题】：访赵愚斋不遇谒者云入幕抵晚方归因成一绝奉寄"
        },
        {
            "title": "谒李梅亭",
            "content": "九拔鲸牙气贯虹，玉堂归只守文穷。世无真魏扶吾道，人以乾淳望此翁。大地精灵藏笔下，国家命脉寄山中。缦袍羸驷崇仁路，正拟登门听击蒙。",
            "comment": ""
        },
        {
            "title": "送友人游昭州呈陈谦之佥判",
            "content": "阆仙去补荔去谱，梅谷归呈飞鹜秋。惟有瓜坡共君在，马蹄何苦又昭州。",
            "comment": ""
        },
        {
            "title": "送李焕云赴恭城主簿",
            "content": "恭城山水接三湘，应觉他乡是故乡。官况不妨栖枳棘，客程还见食槟榔。寒暄未定宜加爱，事业无穷要自强。千古忠魂如相问，试吟雏井漱吟肠。",
            "comment": ""
        },
        {
            "title": "寄仙巢先生钟尚书",
            "content": "吹香亭上送飞鸿，且把行藏寄蜀桐。老境只须寻远志，世途还要避沙虫。公于天地初何憾，道在丘园固未穷。曾是辕门投卷客，应怜听雪卧蕯藭。",
            "comment": ""
        },
        {
            "title": "寄雪蓬姚使君",
            "content": "赠君昆吾湛卢之宝剑，青雀黄龙之巨航。县黎垂棘之美玉，都梁笃耨之名香。佳人佳人在何处，濯足洞庭望八荒。葛车馡馡薜芷绿，欲往从之道阻长。倚宝剑兮翼轸，胶巨航兮沅湘。玉以彰君子洁身之德，香以表骚人流世之芳。我所思兮隔秋水，天吴翕忽蛟螭翔。佳人佳人蹇谁与，爱而不见心衋伤。",
            "comment": ""
        },
        {
            "title": "题杨从行湘诗卷",
            "content": "叫云吹玉舜祠边，醉嚼琼糜漱石泉。旧读离骚今忘却，快披秋卷嗅兰荃。",
            "comment": ""
        },
        {
            "title": "桂林送人之琼州招捕海寇",
            "content": "訾家洲畔路，别尔苦匆匆。说剑令人喜，耽吟与我同。旌旗枫鬼雨，舟楫鲎簰风。想到琼峰顶，题诗更纪功。",
            "comment": ""
        },
        {
            "title": "题昭州田廷亮书稿后",
            "content": "槟榔口里吐参苓，折槛无门九虎深。家在道乡亭畔住，定应千古有知音。",
            "comment": ""
        },
        {
            "title": "题王尧章伫香亭",
            "content": "对花味道兴何长，好学颜家到坐忘。莫与红尘儿辈道，心清正自得真香。",
            "comment": ""
        },
        {
            "title": "次韵史主簿雨夜见寄",
            "content": "水长许田溪，春寒入竹扉。几人听夜雨，惟我怯单衣。树罅青灯耿，篱根白菌肥。明朝有忙事，推枕问渔矶。",
            "comment": ""
        },
        {
            "title": "无题",
            "content": "大袖褒衣走浙淮，何人不识鹤山来。只今心印谁传得，自摺通书拨篆灰。",
            "comment": ""
        },
        {
            "title": "咏史六首·高祖",
            "content": "逝骓走鹿各消磨，剑外功臣乘几多。四皓两生元不听，故乡枉费大风歌。",
            "comment": ""
        },
        {
            "title": "演教寺吊楼居朱漕",
            "content": "穿冢难酬地下知，逢人多说项斯诗。今朝痛洒西州泪，万里梅花欲放时。",
            "comment": ""
        },
        {
            "title": "呈赵叔愚司理",
            "content": "问户垂杨句，江湖半世看。不应求五岭，却自建孤坛。浙社朋游尽，唐诗气味寒。今朝流水谱，只可子期弹。",
            "comment": ""
        },
        {
            "title": "题钟尚书北征诗稿",
            "content": "野雉江鸥满故都，秋风禾黍撚吟须。六千里外驱旃旆，五十篇中见版图。金铉尚期扶日御，玉衡终令正天衢。书生亦有中原志，那得君王丈二殳。",
            "comment": ""
        },
        {
            "title": "呈广西张提刑",
            "content": "陆续城边按部归，梅花随处扑征騑。溪山有助吟题遍，狱市无冤讼牒稀。竹屋听猿眠碎月，莎庭引鹤步斜晖。莫嫌瘴雾侵湘客，满路风霜冷枲衣。",
            "comment": ""
        },
        {
            "title": "濂溪书院吊曾景建",
            "content": "大极楼头霁月寒，断弦绿绮不堪弹。窗前自长濂溪草，泽畔还枯正则兰。苍野骚魂惟我吊，乌台诗案倩谁刊。伤心空有金陵集，留与江湖洒泪看。",
            "comment": ""
        },
        {
            "title": "到衡岳呈弟山长",
            "content": "閒依禹柏系征骢，猿鸟应犹怪贱踪。正拟开云访韩愈，可能避雨识茅容。朱陵洞里秋呼鹤，紫盖峰前晓听钟。欲踏青霞寻胜趣，倦游应许借吟筇。",
            "comment": ""
        },
        {
            "title": "寄萧大山兄弟",
            "content": "梅花好处共心期，曾撷天葩寄梦思。兄弟自为千古计，江湖方诵二萧诗。贪泉定喜逢廉吏，倭国何因拜老师。剩拟寻君攀桂树，路遥谁肯借驴骑。",
            "comment": ""
        },
        {
            "title": "送骆丞谒襄帅广西宪",
            "content": "知君无地种江蓠，看了衡山看九疑。客路不堪还话别，侯门何处可题诗。吟青罗带行离岸，唱白铜鞮过习池。呼酒试浇征马足，绣台油幕有相知。",
            "comment": ""
        },
        {
            "title": "送友人之辰州觐省",
            "content": "跕鸢东畔瘴云低，山径如梯去马迟。正则自吟皇树颂，广微惟诵白华诗。春风采药桃花国，落日寻碑薏苡祠。觅得丹砂能寄否，溪亭送客鬓毛衰。",
            "comment": ""
        },
        {
            "title": "怀二萧",
            "content": "未曾相见已相知，楚粤江山棣萼诗。每恨乾坤催我老，却于湖海识君迟。机云才藻今无几，管鲍襟期说向谁。靡靡乱山嘶瘦马，碧云日暮正相思。",
            "comment": ""
        },
        {
            "title": "咏史六首·陈胜吴广",
            "content": "假号偷名只可怜，枉抛钱鎛弄戈鋋。陇头燕雀应相笑，鸿鹄元来是项燕。",
            "comment": ""
        },
        {
            "title": "代送徐侍郎赴召",
            "content": "大厦谁堪任栋梁，试留斋舰问行藏。朝廷议论如春雨，吴蜀人才似夕阳。三渐何曾投砭剂，五寒今望起膏肓。",
            "comment": ""
        },
        {
            "title": "常宁道中怀许介之",
            "content": "雨过池塘路未乾，人家桑柘带春寒。野巫竖石为神像，稚子搓泥作药丸。柳下两姝争饷路，花边一犬吠征鞍。行吟不得束溪听，借砚村庐自写看。",
            "comment": ""
        },
        {
            "title": "读李群玉集",
            "content": "光顺门前系马吟，弘文馆里翠云春。却怜白首河西尉，枉作蓬莱献赋人。",
            "comment": ""
        },
        {
            "title": "送董炎震归攸县",
            "content": "千菊溪头话别情，君行我住两伶俜。山中有酒招元亮，石上无禾养百龄。狼尾屋低苔漠漠，龙须菜长水泠泠。故乡语燕应堪听，莫放扁舟过洞庭。",
            "comment": ""
        },
        {
            "title": "送絅斋李监丞赴湖南提举",
            "content": "吏统久已紊，使选匪易为。蝎虺何蓁蓁，鸿雁何累累。持节岂不多，旷职苟所私。缅怀紫阳翁，昔使东浙湄。陈臬纠官邪，扬仁苏民疲。兹道有先后，哲儒昭令规。絅斋寄潇牧，那懋灼帝知。励廉肃寮寀，反税欢乡耆。所学蕴渊道，宽严权理宜。兹总全楚境，歌此皇华诗。位穹民言邈，壤广吏蠹滋。问俗职所重，简僚乃政基。视听贵远周，细微在可遗。揽辔戒前路，岂为好爵縻。揆予忝英盼，怀德念别离。别离果何念，康济乃所期。懿兹远大业，肇此咨度时。勗哉振英采，慰我湘民思。",
            "comment": ""
        },
        {
            "title": "戊戌冬仆客桂林雪中赵叔愚书张司业逢贾岛绝",
            "content": "朔风于水浸琼沙，曾共骚翁理钓槎。对酒又吟端木叶，论诗还忆款冬花。饥能驱我瓶储罄，老不饶人镜影华。拟唤扁舟寻剡叟，岭梅潇菊各天涯。",
            "comment": "【注释】【原题】：戊戌冬仆客桂林雪中赵叔愚书张司业逢贾岛绝句为寄今冬对雪感而有作"
        },
        {
            "title": "送李公洛游临武",
            "content": "岭梅潇菊两关情，岁晚江湖载酒行。客路欲依严挺子，瘴乡已老少游兄。瓦盆且话田家事，肉食谁通钝汉名。惆怅韩张亭畔路，雪鞭风帽又东征。",
            "comment": ""
        },
        {
            "title": "题昭州田廷亮书稿后",
            "content": "少海无波鹤禁虚，满朝闭口养曹蜍。白袍乌帽和宁外，却有山人请建储。",
            "comment": ""
        },
        {
            "title": "题许介这誉文堂",
            "content": "端平丙申，桂林伯尚书钟公以遗逸荐东溪先生许侯于朝。越明年，得旨补初品官、衡州户掾。其诰词于始，则有夙有誉处、且娴文辞之褒；于终，则有其以行义、教于乡里之勉。州里人士莫不荣之。又明年，许侯乃于东溪之溪创堂五閒，以为讲道著书之地，仍摘天语誉文地一家子以张其名，敬上赐也。堂成，山斋先生为之记者详矣，当世这名卿才大夫又为这赋咏者众矣。余晚生小子，何足言诗，辱徵俚作，不敢以固陋辞。敬书二首以记盛事，并序圣天子始终褒勉之意，庶得附姓名于不配云。",
            "comment": ""
        },
        {
            "title": "许介之馆仆于东溪临发赠别",
            "content": "洗耳泉头漱晚凉，西风衣袂水花香。酒边豪气横荆楚，灯下清谈杂晋唐。天地每穷真俊杰，山林偏有好文章。试拈茹草同君舞，后夜闻鸡月满床。",
            "comment": ""
        },
        {
            "title": "送邵瓜坡试湖南漕举",
            "content": "槐花匝路促湘行，闽赋唐诗旧擅声。有志向曾言国事，论心何止在科名。毕方夜煽杭都火，大角秋缠蜀道兵。莫作腐儒场屋话，琅玕满腹正须呈。",
            "comment": ""
        },
        {
            "title": "疏拙",
            "content": "越冠齐瑟事皆非，疏拙惟甘与世违。客路莺花愁里看，故山烟雨梦中归。采薇有备淮南静，移杰无谋浙右饥。纳纳乾坤须俊杰，湘翁只合制荷衣。",
            "comment": ""
        },
        {
            "title": "小檥袁家窑竹居买酒",
            "content": "江绕衡门接旅津，鲤鱼风曷水粼粼。湘醨三盏浇吟思，潇碧千竿对老身。题笔未能行客醉，典琴不用主人贫。隔江谁掉高名丽，满载鸬鹚捉锦鳞。",
            "comment": ""
        },
        {
            "title": "咏史六首·班固",
            "content": "请室冤魂叫不闻，神丘隆碣谩遗文。平生词藻谁知己，腐鼠孤雏却悮君。",
            "comment": ""
        },
        {
            "title": "书萧千岩集",
            "content": "向来杨陆共峥嵘，吟到停云趣转清。古似洞庭张雅乐，严如即墨敛残兵。茵蔯终不肥方朔，芣苡何堪病冉耕。细读残编搔白首，未应造物忌诗名。",
            "comment": ""
        },
        {
            "title": "九疑紫霞洞歌",
            "content": "猗欤奇哉，紫霞之洞真天开。千变万状不可述，恍疑幻出壶中之蓬莱。湘滨两姝不敢到，怅望苍梧云缥缈。尔来三千三百年，斑龙空卧金光草。我采姹女江华滨，是为三十六帝之外臣。右持绿玉杖，左携紫金红。长歌天上谣，一呼开先扃。列炬照深窈，悬身事幽讨。群仙喜我来，惊笑欲绝倒。何侯抚我顶，伟远拍我肩。绿华赠我金条脱，安期分我红景丹。借问此何地，指言太虚天。翠霞紫云张宝幄，悬黎结绿盘璎珞。万叠苍苔荒石田，谁呼青龙耕紫烟。帝狱铜墙未偏识，拟开宝藏紬云笈。嵯峨水际披蓑翁，应是钱铿钓神龙。仙人仙人何多事，惊世骇俗变灵异。或跣巨足垂天云，或卬短趾流沙浔。或现姑射处子身，粉霞红绶藕丝裙。或示普陀大士形，或持簪柳垂宝璎。或插镂象管，或结火齐珍，或琢玄圃玉，或布只园金。洞中之深不知几百里，但见萦纡屈折一里一涧水。人言有路通桂林，乘兴欲寻日华君。吾闻洞中大小洞天三十六，帝遣列真分治局。上界官府应更多，定知此洞今谁属。猗欤奇哉，紫霞之洞真天开。我上会稽深禹穴，复浮沧海登天台。岩谷岂无奇，眎此何尘埃。摩挲崖石题恶句，记我杖履敲云来。黄涪翁，元漫叟，目力一生空宇宙。澹岩阳华有何奇，枉费篇章劖石窦。",
            "comment": ""
        },
        {
            "title": "与李盘翁知县登七星山吊石道士",
            "content": "叠嶂矗空青，躯幽共一寻。苔荒碑意古，茗苦道情深。有兴梯苍壁，无才咏玉簪。吟仙何处去，我辈复登临。",
            "comment": ""
        }
    ]
}