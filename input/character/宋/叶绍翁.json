{
    "dynasty": "宋",
    "author": "叶绍翁",
    "poems": [
        {
            "title": "秋日游龙井",
            "content": "引道烦双鹤，携囊倩一童。竹光杯影里，人语水声中。不雨云常湿，无霜叶自红。我来何所事，端为听松风。",
            "comment": ""
        },
        {
            "title": "宜对亭",
            "content": "讲罢闲来立矮阑，袈裟衣薄翠光寒。请师莫起云屏想，只作当年面壁看。",
            "comment": ""
        },
        {
            "title": "赋葛天民栽苇",
            "content": "叶碍渔舟入，丛分水国宽。低回藏鹭渚，仿佛钓鱼竿。荡户和萍送，溪翁当竹看。所怜如许节，不耐雪霜寒。",
            "comment": ""
        },
        {
            "title": "访隐者",
            "content": "不作王门梦，来敲隐者关。童先孤鹤化，云伴一身闲。碍笋新移路，低墙为看山。几回松下去，锄得茯苓还。",
            "comment": ""
        },
        {
            "title": "幽居书事",
            "content": "客开双佛塔，水绕数鱼家。酒剩沾邻里，时平买钓车。童闲唯伴鹤，树老自成槎。枕上关心事，侵晨扫落花。",
            "comment": ""
        },
        {
            "title": "寄湖上黄教",
            "content": "门幽缘近寺，官冷未成家。楼借山为障，风吹水作花。诗方酬北磵，经又节南华。闻说新雏凤，宾来解唤茶。",
            "comment": ""
        },
        {
            "title": "大涤山",
            "content": "倦身只欲卧林丘，羽客知心解款留。泉溜涓涓中夜雨，天风凛凛四时秋。虎岩月澹迷仙路，龙洞云深透别州。九锁青山元不锁，碧桃开后更来游。",
            "comment": ""
        },
        {
            "title": "赏梅",
            "content": "梅花宜雪犹宜月，水畔山边更自奇。十四字传和靖后，又传君际五言诗。",
            "comment": ""
        },
        {
            "title": "青溪阁",
            "content": "江总能文土，空贻狎客名。旧基荒草占，废圃野人耕。古柳无多树，新蝉第一声。青溪固亡恙，依旧与孤城。",
            "comment": ""
        },
        {
            "title": "汉武帝",
            "content": "殿号长秋花寂寂，台名思子草茫茫。尚无人世团圞乐，枉认蓬莱作帝乡。",
            "comment": ""
        },
        {
            "title": "田家三咏",
            "content": "田因水坏秧重插，家为蚕忙户紧关。黄犊归来莎草阔，绿桑采尽竹梯闲。",
            "comment": ""
        },
        {
            "title": "题孙端甫别墅",
            "content": "幽居地僻少人知，野水春风枳树篱。检历预寻移竹日，题墙闲记种花时。堪嗤狡兔须三窟，只学鹪鹩占一枝。净扫绿苔斟浊酒，邻家吹过野棠梨。",
            "comment": ""
        },
        {
            "title": "夜书所见",
            "content": "萧萧梧叶送寒声，江上秋风动客情。知有儿童挑促织，夜深篱落一灯明。",
            "comment": ""
        },
        {
            "title": "咏先牌",
            "content": "相随万里途，汝岂被名驱。挂壁疑何用，辞家不可无。店翁先酒扫，津吏认称呼。举子无钱刻，惟将□纸糊。",
            "comment": ""
        },
        {
            "title": "赠陈宗之",
            "content": "十载京尘染布衣，西湖烟雨与心违。随车尚有书千卷，拟向君家卖却归。",
            "comment": ""
        },
        {
            "title": "题鄂王墓",
            "content": "万古知心只老天，英雄堪恨复堪怜。如公更缓须臾死，此虏安能八十年。漠漠凝尘空偃月，堂堂遗像在凌烟。早知埋骨西湖路，学取鸱夷理钓船。",
            "comment": ""
        },
        {
            "title": "嘉兴界",
            "content": "平野无山见尽天，九分芦苇一分烟。悠悠绿水分枝港，撑出南邻放鸭船。",
            "comment": ""
        },
        {
            "title": "西湖秋晚",
            "content": "爱山不买城中地，畏客长撑屋后船。荷叶无多秋事晚，又同鸥鹭过残年。",
            "comment": ""
        },
        {
            "title": "游园不值",
            "content": "应怜屐齿印苍苔，小扣柴扉久不开。春色满园关不住，一枝红杏出墙来。",
            "comment": "【注释】[注释]（1）不值：没有碰见。（2）应：大概。屐[音“季”]齿：木头鞋子的齿。[译文]趁春日天气晴好，外出会友。也许是园主人爱惜苍台怕我们踏上鞋印吧，我轻轻地敲打柴门久久不开。但这也没有关系，花园里的春色是关不住的。那露出墙外的一枝枝红杏已经泄露了盎然的春色。[简析]　　这首小诗写诗人春日游园观花的所见所感，写得十分形象而又富有理趣。　　头两句“应怜屐齿印苍苔，小扣柴扉久不开”，交代作者访友不遇，园门紧闭，无法观赏园内的春花。但写得很幽默风趣，说大概是园主人爱惜园内的青苔，怕我的屐齿在上面留下践踏的痕迹，所以“柴扉”久扣不开。将主人不在家，故意说成主人有意拒客，这是为了给下面的诗句作铺垫。由于有了“应怜屐齿印苍苔”的设想，才引出后两句更新奇的想象：虽然主人自私地紧闭园门，好像要把春色关在园内独赏，但“春色满园关不住，一枝红杏出墙来”。这后两句诗形象鲜明，构思奇特，“春色”和“红杏”都被拟人化，不仅景中含情，而且景中寓理，能引起读者许多联想，受到哲理的启示：“春色”是关锁不住的，“红杏”必然要“出墙来”宣告春天的来临。同样，一切新生的美好的事物也是封锁不住、禁锢不了的，它必能冲破任何束缚，蓬勃发展。"
        },
        {
            "title": "送冯济川归蜀",
            "content": "勇唤东吴万里船，皂囊来奏九重天。一官岂为苏洵冗，诸老宁容贾谊先。满载月归应有命，便耕云去岂无田。竹枝歌罢篷窗掩，到此相思倍黯然。",
            "comment": ""
        },
        {
            "title": "寓居",
            "content": "云补青山缺，琴销白日长。鸥从雨外没，蛇入树间藏。客久衣常黑，童蛮发半黄。萤多邻舍少，此意自凄凉。",
            "comment": ""
        },
        {
            "title": "苔钱",
            "content": "家贫地上却钱流，朽贯年深不可收。若使用之堪买爵，等闲门巷亦封侯。",
            "comment": ""
        },
        {
            "title": "仙兴",
            "content": "金书宫殿玉阑干，雪瀑泉飞洞口寒。日暮仙翁骑鹤去，碧桃花满石棋盘。",
            "comment": ""
        },
        {
            "title": "田家三咏",
            "content": "抱儿更送田头饭，画鬓浓调灶额烟。争信春风红袖女，绿杨庭院正秋千。",
            "comment": ""
        },
        {
            "title": "葛天民隐居",
            "content": "种竹成新列，移兰即旧阴。老铛犹有耳，古柳已无心。得句添杯满，贪炉到夜深。篝灯聊点校，春水没衣砧。",
            "comment": ""
        },
        {
            "title": "田家三咏",
            "content": "织篱为界编红槿，排石成桥接断塍。野老生涯差省事，一间茅屋两池菱。",
            "comment": ""
        },
        {
            "title": "九日呈真直院",
            "content": "秋负吹客客思家，破帽从渠自在斜。肠断故山归未得，借人篱落种黄花。",
            "comment": ""
        },
        {
            "title": "石头感古",
            "content": "夷甫诸人者，龟趺已故丘。但能挥玉尘，不解冠兜鍪。正朔从江左，经营仅石头。中原虽可望，不忍上层楼。",
            "comment": ""
        },
        {
            "title": "赠陈宗之",
            "content": "官河深水绿悠悠，门外梧桐数叶秋。中有武林陈学士，吟诗销遣一生愁。",
            "comment": ""
        },
        {
            "title": "猫图",
            "content": "醉薄荷，扑蝉蛾。主人家，奈鼠何。",
            "comment": ""
        },
        {
            "title": "赞洞宾像",
            "content": "捻吟髭，剑在前。心中月，天上圆。",
            "comment": ""
        },
        {
            "title": "过崇德",
            "content": "野塍泉自注，断岸柳空存。雨霁云开塔，船过犬吠门。柴扉斜着水，草迳别通村。翻羡田家乐，盈盈老瓦盆。",
            "comment": ""
        },
        {
            "title": "游园不值",
            "content": "应嫌屐齿印苍苔，十扣柴门九不开。春色满园关不住，一枝红杏出墙来。",
            "comment": ""
        },
        {
            "title": "西溪",
            "content": "一条横木过前溪，村女齐登采叶梯。独立衡门春雨细，白鸡飞上树梢啼。",
            "comment": ""
        },
        {
            "title": "和葛天民呈吴韬仲韵赋其庭馆所有",
            "content": "江远潮痕细，城回路势斜。竹行穿砌笋，风堕过墙花。篆叶虫留字，衔泥燕理家。主人清到骨，相对只杯茶。",
            "comment": ""
        },
        {
            "title": "田舍小憩",
            "content": "犬驯迎且吠，儿小笑还啼。樱熟施鱼网，桑空卧竹梯。枯枝禽啄折，野草鹿眠低。屋后登山路，牛栏更向西。",
            "comment": ""
        },
        {
            "title": "贵游",
            "content": "五陵年少尽风流，十日安排一日游。林下幽人差省事，笔床茶灶便登舟。",
            "comment": ""
        },
        {
            "title": "表忠观韩小官人",
            "content": "观里韩风子，无心似有灵。绕廊时自语，扪虱故忘形。午暴松檐暖，晨餐柏叶青。客来知有馈，迎笑立中庭。",
            "comment": ""
        },
        {
            "title": "闻顶山徐道人改卜",
            "content": "先生新卜宅，只许白云知。野蜜和峰割，岩花带蝶移。坐谙苔石稳，醉忘木桥危。屋后寒梅放，因风寄一枝。",
            "comment": ""
        },
        {
            "title": "寄赵眉翁二首",
            "content": "君王未肯赐西湖，鸥鹭丛中借地居。憔悴风姿今钓叟，痴心犹望故人书。",
            "comment": ""
        },
        {
            "title": "寓居",
            "content": "无酒难留客，借书方入城。洗衣知水落，贪睡畏窗明。野竹藤缠杀，枯枝草寄生。十年林下隐，差觉世缘轻。",
            "comment": ""
        },
        {
            "title": "纸帐",
            "content": "五色流苏不用垂，楮衾木枕更相宜。高眠但许留禅客，低唱应难着侍儿。白似雪窗微霁后，暖於酒力半醺时。蒲团静学观身法，岁晚工夫要自知。",
            "comment": ""
        },
        {
            "title": "访龙井山中村叟",
            "content": "雨打荒篱豆荚垂，柴门未启立多时。客来自掘蹲鸱煮，旋拾枯松三数枝。",
            "comment": ""
        },
        {
            "title": "发长安堰",
            "content": "夏老虫声切，晨兴草气香。买瓜依绿树，出水{左氵右旱}青身。船聚知村近，牛闲觉昼长，双凫莲叶荡，无雨故生凉。",
            "comment": ""
        },
        {
            "title": "烟村",
            "content": "隐隐烟村闻犬吠，欲寻寻不见人家。只於桥断溪回处，流出碧桃三数花。",
            "comment": ""
        },
        {
            "title": "野蝶",
            "content": "银为须翅粉为肌，驱役春风不解肥。桃李上林无分到，可怜却傍菜花飞。",
            "comment": ""
        },
        {
            "title": "出北关二里",
            "content": "脱衣命仆洗尘埃，篱落人家未见梅。出得城门能几步，船头便有白鸥来。",
            "comment": ""
        },
        {
            "title": "舟次崇德",
            "content": "倦身只合卧家林，客里消磨感慨心。水国逢春梅未见，山城到午雾犹深。地名不记维舟问，酒味曾谙入巷寻。泛宅浮家何日了，庄头栽竹已成阴。",
            "comment": ""
        },
        {
            "title": "寄赵眉翁二首",
            "content": "两度驰书未报音，温陵尺纸定千金。多应驿使曾相访，短艇烟波无处寻。",
            "comment": ""
        },
        {
            "title": "题山间老友壁",
            "content": "山间虽寂静，未得事全无。锄地留莎草，添泉养石蒲。庭除风自扫，身世月同孤。老去知禅味，松间试结趺。",
            "comment": ""
        },
        {
            "title": "登谢屐亭赠谢行之",
            "content": "君家灵运有山癖，平生费却几两屐。从人唤渠作山贼，内史风流定谁识。西窗小憩足力疲，梦赋池塘春草诗。只今屐朽诗不朽，五字句法谁人追。天台览遍兴未已，天竺山前听流水。秦人称帝鲁连耻，宁向苍苔留屐齿。乙庵是渠几世孙，登山认得屐齿痕。摩挲苔石坐良久，便欲老此岩之根。吾侬劝渠且归去，请君更学遥遥祖。遥遥之祖定阿谁，曾出东山作霖雨。乙庵未省却问侬，莫是当年折屐翁？",
            "comment": ""
        },
        {
            "title": "敬陪直院右史上已后一日西斋之集",
            "content": "清时天上诏书稀，曲水从游许布衣。插羽满浮寒食酒，倚栏同忆故山薇。碧桃绕观春风静，柔櫨摇汀夕照微。慨想兰亭如昨日，沙鸥飞下钓钱矶。",
            "comment": ""
        },
        {
            "title": "鹭",
            "content": "无事时来立葑田，几回惊去为归船。霜姿不特他人爱，照影沧波亦自怜。",
            "comment": ""
        },
        {
            "title": "谒半山祠",
            "content": "归去田畴问老农，力行新法竟何功。已知供佛追前过，尚惜修书谢数公。塑像难陪夫子壁，古祠谁访觉王宫。都来二百年间事，燕麦戎葵几度风。",
            "comment": ""
        },
        {
            "title": "访隐者",
            "content": "开门迎客着山袍，井畔猕猴一树桃。儿向草间寻落果，妻从墙角过香醪。旧栽松子今能大，新起茅堂不甚高。历遍贵游无此味，韭和春雨笋和糟。",
            "comment": ""
        }
    ]
}