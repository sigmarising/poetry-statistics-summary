{
    "dynasty": "宋",
    "author": "释祖珍",
    "poems": [
        {
            "title": "偈三十五首",
            "content": "文殊三处度夏，别峰两院禁足。谁知把住放行，尽道违真逆俗。",
            "comment": ""
        },
        {
            "title": "游龙湫拜诺矩罗尊者",
            "content": "十里松溪到上流，断崖千尺泻龙湫。谁言尊者心无著，冷眼长年看不休。",
            "comment": ""
        },
        {
            "title": "偈三十五首",
            "content": "九夏斯临结集时，满堂云水复明谁。若言相见交肩过，未免依前落见知。",
            "comment": ""
        },
        {
            "title": "偈三十五首",
            "content": "向上一路，千圣不传。学者劳形，如猿捉影。",
            "comment": ""
        },
        {
            "title": "偈三十五首",
            "content": "有句无句，如藤倚树。眼睛定动，失却巴鼻。",
            "comment": ""
        },
        {
            "title": "偈三十五首",
            "content": "春已去，夏初临，相逢休话本来心。随缘斋粥海山寺，从听堂前草自深。",
            "comment": ""
        },
        {
            "title": "偈三十五首",
            "content": "百岁光阴如劈箭，无常生灭日迁变。唯有摩诃般若多，耀古腾今无背面。见不见，碗子扑落地，碟子成八片。",
            "comment": ""
        },
        {
            "title": "偈三十五首",
            "content": "离四句，绝百非，头长三尺知是谁。江北江南问王老，一狐疑了一狐疑。",
            "comment": ""
        },
        {
            "title": "偈三十五首",
            "content": "向上一路，千圣不传。恁麽明得，十万八千。桃红李白蔷薇紫，问著春风总不知。",
            "comment": ""
        },
        {
            "title": "偈三十五首",
            "content": "高而无上不可极，渊而无下不可测。欲知步步透双关，看取清风生两腋。",
            "comment": ""
        },
        {
            "title": "偈三十五首",
            "content": "蔡居士，昔也恁麽来，今也恁麽去。今昔两无殊，去来拟何处。住住，明明百草头，明明无生路。",
            "comment": ""
        },
        {
            "title": "偈三十五首",
            "content": "自惭疏拙百无能，下板长行粥饭僧。岂谓因缘有侥幸，千斤担子若为胜。",
            "comment": ""
        },
        {
            "title": "偈三十五首",
            "content": "十五日已前，藏身处没踪迹。十五日已后，没踪迹处莫藏身。正当十五日，布袋头开，全身显露。不怜鹅护雪，且喜{左虫右葛}入冰。",
            "comment": ""
        },
        {
            "title": "偈三十五首",
            "content": "飘空一叶两新收，暑退凉生万壑秋。贴肉汗衫才脱下，横吹木笛倒骑牛。",
            "comment": ""
        },
        {
            "title": "偈三十五首",
            "content": "青毡本属吾家，日用何曾欠阙。要识里许清规，除是君子可八。",
            "comment": ""
        },
        {
            "title": "偈三十五首",
            "content": "长年追逐走埃尘，赢得闲名累此身。争似别峰峰顶上，一庵高卧与云邻。",
            "comment": ""
        },
        {
            "title": "偈三十五首",
            "content": "十五日已前，过去心不可得。十五日已后，未来心不可得。正当十五日，现在心不可得。三心既不有，万象复明谁。",
            "comment": ""
        },
        {
            "title": "偈三十五首",
            "content": "非衣不传於法，非法不授於衣。衣既已授，法若为传。玲珑八面自回合，峭峻一方谁敢窥。",
            "comment": ""
        },
        {
            "title": "偈三十五首",
            "content": "知幻即离，不作方便。离幻即觉，亦无渐次。",
            "comment": ""
        },
        {
            "title": "偈三十五首",
            "content": "心月孤圆，虚明洞透。耀古辉今，丝毫不漏。",
            "comment": ""
        },
        {
            "title": "偈三十五首",
            "content": "寻牛须访迹，学道访无心。迹在牛还在，无心道易寻。",
            "comment": ""
        },
        {
            "title": "偈三十五首",
            "content": "物物到心上，全心物自闲。古今城郭里，得者住如山。",
            "comment": ""
        },
        {
            "title": "偈三十五首",
            "content": "岩谷相从始晏然，又携瓶锡应时缘。奉川此去无多远，兴发何妨访戴船。",
            "comment": ""
        },
        {
            "title": "偈三十五首",
            "content": "陋巷闭门唯读书，了无尘果自如初。时来坐脱西窗下，惊起须弥绕太虚。",
            "comment": ""
        },
        {
            "title": "偈三十五首",
            "content": "佛不远人，即心而证。法无所著，触境皆如。",
            "comment": ""
        },
        {
            "title": "偈三十五首",
            "content": "吾心似秋月，碧潭清皎洁。无物堪比伦，教我如何说。",
            "comment": ""
        },
        {
            "title": "偈三十五首",
            "content": "是处青山可垛跟，白云流水绕孤村。笑携拄杖出门去，三世谁知一口吞。",
            "comment": ""
        },
        {
            "title": "偈三十五首",
            "content": "大道只在目前，要且目前难睹。欲识大道真体，不离声色言语。",
            "comment": ""
        },
        {
            "title": "偈三十五首",
            "content": "我所得智慧，微妙最第一。众生诸根钝，著乐痴所盲。",
            "comment": ""
        },
        {
            "title": "偈三十五首",
            "content": "断除须发著僧衣，精进当遵古佛仪。一念不生亲领略，方知我法妙难思。",
            "comment": ""
        },
        {
            "title": "临终偈",
            "content": "生本无生，死本无死。生死二途，了无彼此。",
            "comment": ""
        },
        {
            "title": "偈三十五首",
            "content": "衰老百无堪，担头入闹篮。生涯何所有，弥勒是同龛。",
            "comment": ""
        },
        {
            "title": "偈三十五首",
            "content": "灵文一阅五千卷，感果当知越四禅。应笑毗耶方丈里，却容天女问因缘。",
            "comment": ""
        },
        {
            "title": "偈三十五首",
            "content": "青春已去，朱夏斯临。放下横肩楖栗，宴坐古佛丛林。荆山之璞不须觅，赤水之珠何用寻。纵饶寻觅得，失却本来心。",
            "comment": ""
        },
        {
            "title": "偈三十五首",
            "content": "眼若不睡，诸梦自除。心若不异，万法一如。",
            "comment": ""
        },
        {
            "title": "偈三十五首",
            "content": "诸人被十二时使，老僧使得十二时。牧童岭上一声笛，惊起群鸦绕树飞。",
            "comment": ""
        },
        {
            "title": "偈三十五首",
            "content": "二月春将半，桃花开烂熳。纷纷寻剑客，谁是不疑汉。",
            "comment": ""
        }
    ]
}