{
    "dynasty": "宋",
    "author": "释师体",
    "poems": [
        {
            "title": "偈颂十八首",
            "content": "口朝鼻孔无空过，眼盖胡须有古风。信彩骨头花十八，等閒掷出满盆红。",
            "comment": ""
        },
        {
            "title": "颂古二十九首",
            "content": "君王宝剑不虚施，尊者遭逢也大奇。从此清风遍寰宇，太平消息几人知。",
            "comment": ""
        },
        {
            "title": "颂古二十九首",
            "content": "兵行诡道，贼是家亲。无功受禄，有理难伸。",
            "comment": ""
        },
        {
            "title": "颂古十首",
            "content": "越鸟巢南枝，胡马嘶北风。狸奴并白牯，寸步不曾通。千山都坐断，万派尽朝东。天王才合掌，那吒扑帝钟。",
            "comment": ""
        },
        {
            "title": "偈颂十八首",
            "content": "一拳也是打爷来，未有输赢莫放开。割舍拍盲穷性命，觜喎鼻塌见全材。",
            "comment": ""
        },
        {
            "title": "颂古十四首",
            "content": "眼空四海恣纵横，鼻孔辽天信脚行。拿得电光为火把，却来日午打三更。",
            "comment": ""
        },
        {
            "title": "四圣赞",
            "content": "稽首释迦，现千百亿。盐贵米贱，苦趁乐吃。瞋喜爱憎，是非声色。日炙风吹，一文不直。",
            "comment": ""
        },
        {
            "title": "颂古二十九首",
            "content": "村婆暴富，诳唬闾阎。赵州卖俏，矢上加尖。",
            "comment": ""
        },
        {
            "title": "偈颂十八首",
            "content": "暗撒骊珠成瓦砾，閒倾鸩毒是醍醐。冤将恩报灭胡种，举眼无亲真丈夫。",
            "comment": ""
        },
        {
            "title": "偈颂十八首",
            "content": "不宗师承不会禅，饥来吃饭困来眠。平常肯恃拳头大，冷地乾赢空劫前。",
            "comment": ""
        },
        {
            "title": "总颂",
            "content": "释迦观音，文珠普贤。蓦鼻牵来，作一串穿。横拖倒拽，痛报深冤。弥天罪过，一任流传。",
            "comment": ""
        },
        {
            "title": "颂古十首",
            "content": "男儿脚底透长安，得坐披衣肯自谩。三尺冷光辉夜月，一条秋水迸人寒。",
            "comment": ""
        },
        {
            "title": "颂古二十九首",
            "content": "家贫连子屈，事急不由人。开口露拴索，郎当累近邻。",
            "comment": ""
        },
        {
            "title": "偈颂十八首",
            "content": "童顶云衣野兴浓，清斋淡话有何穷。春归檐幕千家雨，月满楼台一笛风。",
            "comment": ""
        },
        {
            "title": "偈颂十八首",
            "content": "西土尊师故纸罗，南方历祖葛藤窠。临风剔起透青眼，跟脚从头觑破那。阿呵呵，会也麽，尺水休夸一丈波。幕天蓆地生涯阔，敌胜吹毛不用磨。",
            "comment": ""
        },
        {
            "title": "颂古二十九首",
            "content": "动口生荆棘，移身堕野狐。赵州来鬭富，东壁挂葫芦。",
            "comment": ""
        },
        {
            "title": "颂古二十九首",
            "content": "走出门风相副称，东西南北更无人。看来不得韶阳老，未免儿孙惹客尘。",
            "comment": ""
        },
        {
            "title": "颂古十四首",
            "content": "早期心闷三杯酒，午后头昏一碗茶。入夜脱衣伸脚睡，五更走起眼瞇{左目右麻}。",
            "comment": ""
        },
        {
            "title": "颂古十四首",
            "content": "阳春白雪非难和，藻鉴水壶岂足观。一把柳丝收不得，和风搭在玉栏干。",
            "comment": ""
        },
        {
            "title": "颂古二十九首",
            "content": "先天后地本寥廊，拨草寻芳途路乐。不得春风花不开，花开又被风吹落。",
            "comment": ""
        },
        {
            "title": "颂古二十九首",
            "content": "投子下绳床，张非孟八郎。不摇三寸舌，未免鬼分贓。眼底欲条直，临机争探囊。裂破古今无面目，纵横何处有关防。",
            "comment": ""
        },
        {
            "title": "颂古二十九首",
            "content": "昨夜发新雷，毒蛇离窟穴。居常口不开，蹋著迸鲜血。",
            "comment": ""
        },
        {
            "title": "颂古十四首",
            "content": "添钱买得漏灯盏，洗脚长拖破草鞋。翻著襕衫歌雪曲，倒携蓆帽赶村斋。",
            "comment": ""
        },
        {
            "title": "卧莲玩月观音赞",
            "content": "上绝把茆江月白，下无寸土眼头宽。青莲影里安身法，普与劳生了正观。",
            "comment": ""
        },
        {
            "title": "辞众偈",
            "content": "铁树开花，雄鸡开生。七十二年，摇篮绳断。",
            "comment": ""
        },
        {
            "title": "颂古十首",
            "content": "著脚孤危草不生，没栖泊处等闲行。临风阔却噇空口，断送浑家入火坑。",
            "comment": ""
        },
        {
            "title": "偈颂十八首",
            "content": "少室无师句，曹溪绝学禅。浑家鬼擘口，五逆不成冤。",
            "comment": ""
        },
        {
            "title": "颂古二十九首",
            "content": "即心是佛，颟顸漏{左氵右盾}。菽麦不分，光阴飘忽。三杯两碗背爷娘，百怪千妖同一窟。",
            "comment": ""
        },
        {
            "title": "颂古二十九首",
            "content": "十分美丽谁家女，百倍聪明是马郎。堪笑金沙滩畔约，始终姻娅不成双。",
            "comment": ""
        },
        {
            "title": "颂古十首",
            "content": "三清道士无仙骨，八教阇梨毁梵书。黑添崑崙舞华鼓，天亲无著暗嗟吁。",
            "comment": ""
        },
        {
            "title": "颂古十四首",
            "content": "门庭推倒乱纵横，火迸星飞无路行。赤契分明基业在，依前浅种又深耕。",
            "comment": ""
        },
        {
            "title": "颂古二十九首",
            "content": "贫无所依，两亲相击。旱地雷声，青天霹雳。",
            "comment": ""
        },
        {
            "title": "颂古二十九首",
            "content": "夜叉头，菩萨面。鬼捣谷，佛跳墙。同门共户不相识，迈古超今地寸长。灯心戳破石人脚，扁鹊卢医争主张。",
            "comment": ""
        },
        {
            "title": "达磨赞",
            "content": "万福西来老骨挝，不遵行止渡流沙。被人打落当门齿，哑子依前吃苦瓜。",
            "comment": ""
        },
        {
            "title": "颂古十首",
            "content": "浑身无处著，驿路倒骑驴。览尽潇湘景，和船入画图。",
            "comment": ""
        },
        {
            "title": "颂古十首",
            "content": "剔起遮天眼，空王旧话圆。气毬刚似铁，石臼软如锦。苦海无惊浪，红炉断火烟。庄周蝴蝶梦，举世若为原。",
            "comment": ""
        },
        {
            "title": "颂古二十九首",
            "content": "肌骨当初赫赤穷，面皮今日厚千重。撩头搭尾应更点，嬴赛阇黎斋后钟。",
            "comment": ""
        },
        {
            "title": "颂古十四首",
            "content": "斫头沥血摩诃演，挂肚悬肠萨怛多。恶口小家无尽藏，更将何法度娑婆。",
            "comment": ""
        },
        {
            "title": "偈颂十八首",
            "content": "道妙休云所得迟，不离闻见分明极。槛外一声婆饼焦，黄头碧眼断消息。断消息，最条直，是虎何须更插翼。苍龙平地起伏澜，万仞峰头轰霹雳。",
            "comment": ""
        },
        {
            "title": "颂古二十九首",
            "content": "义从亲处断，贫向富边休。腰缠十万贯，骑鹤上扬州。",
            "comment": ""
        },
        {
            "title": "颂古二十九首",
            "content": "饿鬼鞭死尸，仙人礼枯骨。野犬吠荒丘，铁山空突兀。六合群灵竞出头，不知何处为窠窟。",
            "comment": ""
        },
        {
            "title": "偈颂十八首",
            "content": "夤缘过夏又经冬，难易当知好恶同。肚里饥疮无聒扰，堂中生炭满炉红。挑灰弄火非相许，阔论高谈定不容。叠足跏趺描不就，眼空烟景振宗风。",
            "comment": ""
        },
        {
            "title": "四圣赞",
            "content": "稽首文殊，本非延促。柏短松长，山青水绿。星移斗转，日行月逐。开眼合眼，一切具足。",
            "comment": ""
        },
        {
            "title": "颂古二十九首",
            "content": "佛是西天老比丘，星移斗转水东流。茫茫宇宙人无数，户贯依前百草头。",
            "comment": ""
        },
        {
            "title": "偈颂十八首",
            "content": "五蕴出头一段空，同门出入不相逢。无量劫来赁屋住，到头不识主人公。",
            "comment": ""
        },
        {
            "title": "颂古二十九首",
            "content": "之乎者也，雪月风花。头面各别，事同一家。",
            "comment": ""
        },
        {
            "title": "颂古十四首",
            "content": "和烟钓月是生涯，古策风高未足夸。欸乃一声天地阔，祖师何必渡流沙。",
            "comment": ""
        },
        {
            "title": "颂古十首",
            "content": "生狞别是一般村，品藻先贤薄后昆。掉放孤峰争合杀，棒头有眼盖乾坤。",
            "comment": ""
        },
        {
            "title": "颂古二十九首",
            "content": "万里无云银汉横，大方玄路等闲行。阿爷智量世希有，女子圆光顶{左宁右页}生。",
            "comment": ""
        },
        {
            "title": "偈颂十八首",
            "content": "文殊三处度夏，弥勒一味放憨。善财走百十城，达磨九年面壁。恢阐拈花微笑，光扬布发掩泥。",
            "comment": ""
        },
        {
            "title": "颂古十四首",
            "content": "竹溪烟绝雨才通，无数深红间浅红。山店落英春寂寂，青旗吹动柳花风。",
            "comment": ""
        },
        {
            "title": "颂古十首",
            "content": "不见人斑见虎斑，算来莫愿风队斑。虎斑见后通回避，唯有人斑近最难。",
            "comment": ""
        },
        {
            "title": "颂古十四首",
            "content": "坦然古路勿迂疏，霁月凉风动十虚。毗目善财当日事，好如潘阆倒骑驴。",
            "comment": ""
        },
        {
            "title": "颂古二十九首",
            "content": "克己堂前开饭店，股肱屋里贩扬州。头戴草鞋呈丑拙，凑成一段好风流。",
            "comment": ""
        },
        {
            "title": "偈四首",
            "content": "道生一，无角铁牛眠少室。一生二，祖父开田说大义。二生三，梁间紫燕语呢喃。三生万物，男儿活计离窠窟。多处添，少处减，大虫怕吃生人胆。有若无，实若虚，争掩骊龙明月珠。肚无偏僻病，不怕冷油虀。",
            "comment": ""
        },
        {
            "title": "颂古二十九首",
            "content": "裂破古今没窠臼，当机大阐血盆口。脚尖趯出佛如麻，李四张三无路走。",
            "comment": ""
        },
        {
            "title": "偈四首",
            "content": "年年浴佛在今朝，目击迦维路不遥。果是当时曾示现，宜乎恶水蓦头浇。",
            "comment": ""
        },
        {
            "title": "颂古二十九首",
            "content": "若瓠连根苦，同坑无异土。二千年已前，一火破落户。",
            "comment": ""
        },
        {
            "title": "颂古十首",
            "content": "假使百千劫，所作业不忘。因缘会遇时，果报还自受。",
            "comment": ""
        },
        {
            "title": "偈颂十八首",
            "content": "涂灰抹上添光彩，社舞村歌笑己躬。堪笑当年獃得好，百无一解诉心空。星拱北，水朝东，月落千江体一同。能向海门深处辊，行船谁怕打头风。",
            "comment": ""
        },
        {
            "title": "偈颂十八首",
            "content": "目击泄天机，梅天散花雨。稽首毗卢师，和南法身主。风光遍大千，捏在毫端聚。多劫修来是浪传，一念不生倾肺腑。从此儿孙遍世间，活计清虚争检古。",
            "comment": ""
        },
        {
            "title": "颂古二十九首",
            "content": "陪钱弄傀儡，拼命打秋千。浑家无眼见，掩面哭苍天。",
            "comment": ""
        },
        {
            "title": "颂古十四首",
            "content": "妙峰孤顶无知识，百十城游丧善财。楼阁若迟弹指见，分明有眼不曾开。",
            "comment": ""
        },
        {
            "title": "颂古十四首",
            "content": "桃花零落眼方开，自谓风流孰可陪。叵耐玄沙忒偏党，却来醉后便添杯。",
            "comment": ""
        },
        {
            "title": "颂古二十九首",
            "content": "甘贽设白粥，南泉费盐醋。彼此落便宜，至今断来路。",
            "comment": ""
        },
        {
            "title": "颂古十首",
            "content": "白石居山人，不住那伽定。拄杖秃却枝，钵盂倒安柄。人草觅冤讎，虚空悬业镜。喝下剑光寒，放行摩竭令。",
            "comment": ""
        },
        {
            "title": "颂古二十九首",
            "content": "镬汤无冷地，黄河辊底流。金刚难插觜，脑后挂灯毬。",
            "comment": ""
        },
        {
            "title": "颂古二十九首",
            "content": "主宾会合风云异，醉后添杯礼义全。棒打自家亲骨肉，丛林扛鼓返成冤。",
            "comment": ""
        },
        {
            "title": "颂古十四首",
            "content": "屈节从长也大拼，雪堆断臂仰高寒。铁牛鞭起熊峰下，一吸黄河彻底乾。",
            "comment": ""
        },
        {
            "title": "偈四首",
            "content": "依稀苕帚柄，仿佛赤斑蛇。棒下无生忍，临机不识爷。",
            "comment": ""
        },
        {
            "title": "颂古十四首",
            "content": "棒头落节来翻来，闪电光中立人旗。殃害丛林无说处，几人错认口头肥。",
            "comment": ""
        },
        {
            "title": "偈颂十八首",
            "content": "虎穴魔宫阔步挨，毁僧谤佛不安排。无明三毒令人怕，是我冤家一样乖。",
            "comment": ""
        },
        {
            "title": "四圣赞",
            "content": "稽首观音，全彰妙有。鹤唳青霄，莺啼绿柳。鼓响钟鸣，椎鸡打狗。不落诸缘，通身眼手。",
            "comment": ""
        },
        {
            "title": "颂古二十九首",
            "content": "是大神咒，四大六根元不有。是大明咒，三世十方无透漏。是无上咒，海印圆光明已久。是无等等咒，士农工商各成就。何故去年梅，今岁柳，颜色馨香依旧。等閒勘破悟桃花，选甚法身藏北斗。",
            "comment": ""
        },
        {
            "title": "船子赞",
            "content": "孤踪短艇寓江滨，眼盖乾坤彻骨贫。接了夹山钻入水，至今恩怨不曾分。",
            "comment": ""
        },
        {
            "title": "颂古二十九首",
            "content": "强盗遭逢恶抵家，贼贓才败别无他。山藤彻骨令甘伏，反与渠侬贴面花。",
            "comment": ""
        },
        {
            "title": "偈四首",
            "content": "热月须摇扇，寒来旋著衣。若言空过日，大似不知时。",
            "comment": ""
        },
        {
            "title": "四圣赞",
            "content": "稽首普贤，不可思议。出头露面，开言吐气。拍盲担板，忘恩断义。事无寸长，熏天炙地。",
            "comment": ""
        },
        {
            "title": "偈颂十八首",
            "content": "天际云翻墨，江头浪辊花。胡僧无鉴识，特地渡流沙。赤骨历穷担片板，颠痴{左孛右攵}癞竖双眉。蓦生做处难名状，佛祖当头听指挥。",
            "comment": ""
        },
        {
            "title": "偈颂十八首",
            "content": "耳有重轮非差事，胸题卐字亦寻常。腰间不束三条篾，万顷风烟一草堂。",
            "comment": ""
        },
        {
            "title": "偈颂十八首",
            "content": "粗疏带出莲花冼，济楚披来粪扫衣。拈起少林无孔笛，左瞻右盼两头吹。声声慢，拍拍随，听者虽多和者稀。曲遍欲休休不得，知音知后更谁知。",
            "comment": ""
        },
        {
            "title": "颂古二十九首",
            "content": "杖林山下竹筋鞭，憍梵钵提舌拄天。群党元来讳空手，起家消息在荒田。",
            "comment": ""
        },
        {
            "title": "颂古十四首",
            "content": "雨色和烟匝四维，眼皮未绽若为窥。等閒觑破金铡际，坦荡无因役路岐。",
            "comment": ""
        }
    ]
}