{
    "dynasty": "宋",
    "author": "施枢",
    "poems": [
        {
            "title": "次蒙斋至日韵",
            "content": "试检清台历，黄宫气已回。功名难强致，岁月任渠来。雨迳犹存菊，烟村可问梅。为贪吟有伴，到此又徘徊。",
            "comment": ""
        },
        {
            "title": "题龙首图",
            "content": "变化成来体势高，坐令幽思起云涛。春雷一鼓惊头角，碧海风轻衮绛桃。",
            "comment": ""
        },
        {
            "title": "禹庙",
            "content": "且要尽清欢，须知一出难。人因晴后喜，春到水边宽。柳长官桥媚，梅飘客袖寒。荒祠存禹迹，得得又来看。",
            "comment": ""
        },
        {
            "title": "龟溪市桥见月",
            "content": "楼台叠翠绕清溪，浅澹云边月一眉。行到市声相接处，傍桥灯火未多时。",
            "comment": ""
        },
        {
            "title": "晓寒",
            "content": "曲曲屏山忆梦中，峭寒成阵入帘栊。宿香销尽金猊冷，一树梅花怯晓风。",
            "comment": ""
        },
        {
            "title": "和菊潭韵题秋潭买山图后",
            "content": "身世如萍漫浪休，机心谁遣误沙鸥。从来风月惊人句，即是湖山买屋谋。访友定寻云外寺，携壶须上竹边楼。知音自有渔樵侣，莫被人称第一流。",
            "comment": ""
        },
        {
            "title": "云根石",
            "content": "溶溶聚散霎时间，岂有根株在世凡。料是从龙归洞穴，故应化作此巉岩。",
            "comment": ""
        },
        {
            "title": "送妻步归括",
            "content": "此身元是客，还作送行诗。笑语如今度，绸缪似旧时。买舡春载酒，剪烛夜枰棋。烟雨楼前景，图来慰所思。",
            "comment": ""
        },
        {
            "title": "再雪",
            "content": "投晓又翻飞，春风亦被欺。须知寒彻夜，胜似腊残时。艳粉同梅落，轻花替柳吹。浑然成片玉，冻合在前池。",
            "comment": ""
        },
        {
            "title": "高园",
            "content": "扁名俱不俗，难得此规模。一镜荷香冷，四围花戏芜。沼宽鱼自乐，竹静鹤同孤。倣尽东州景，何须作画图。",
            "comment": ""
        },
        {
            "title": "书事",
            "content": "闲时但觉求人易，险处方知为己深。世事尽随流水去，白云自识古人心。",
            "comment": ""
        },
        {
            "title": "萧山望城中遗漏",
            "content": "见说天文变，频占太史台。但云星犯月，不料火为灾。尽夜看烟灭，逢人问讯来。丹心勤恋阙，东秀极裴回。",
            "comment": ""
        },
        {
            "title": "昨夜",
            "content": "昨夜阴风刮地鸣，乱敲窗纸梦魂惊。壁寒剥落泥成片，屋老漂摇瓦作声。野市霜明人迹险，官河水冷客舟横。翻思带甲眠戈者，何幸吟身傍帝城。",
            "comment": ""
        },
        {
            "title": "五到洞霄兼似冲妙",
            "content": "多谢名山不厌人，五来此地着闲身。泉声带雨驱烦暑，空翠萦风绝点尘。金鼎火能知应候，玉壶花自占长春。何时许证三生约，乞借烟霞与卜邻。",
            "comment": ""
        },
        {
            "title": "夜坐月感",
            "content": "不为名所累，应是得安居。客梦方知幻，身谋反似疏。风高秋塞远，雨急夜窗虚。犹望收来效，频翻旧读书。",
            "comment": ""
        },
        {
            "title": "破榴",
            "content": "峰壳盈盈万颗珠，润於玛瑙浸冰壶。吟心先自清如水，嚼了寒霜骨更臞。",
            "comment": ""
        },
        {
            "title": "玉蕈",
            "content": "幸从腐木出，敢被齿牙和。真有山林味，难教世俗知。香痕浮玉叶，生意满琼枝。饕腹何多幸，相酬独有诗。",
            "comment": ""
        },
        {
            "title": "菊潭赋小窗睡香次韵",
            "content": "兀兀蒲团万虑除，定回寒月满康庐。幽香自有禅心会，春不相知亦任渠。",
            "comment": ""
        },
        {
            "title": "雨中用雪坡韵",
            "content": "无计酬春独有诗，倚栏终日候晴晖。东风渐属新桃李，帘幕深深燕子飞。",
            "comment": ""
        },
        {
            "title": "双路",
            "content": "王命驱驰不敢轻，文书要覈去来情。青山步步生幽意，碧涧悠悠趁远程。春浅禽声犹自小，泥酥马迹正宜晴。地名见说名双路，便舍崎岖就坦平。",
            "comment": ""
        },
        {
            "title": "春前一日雪",
            "content": "历头只有今朝腊，犹雨霏霙满太虚。六出试妆梅欲妒，万花飘絮柳难如。云凝惨送玄冥旆，风舞欢迎青帝车。始信春工多富贵，便堆白玉满前除。",
            "comment": ""
        },
        {
            "title": "秋夜即事",
            "content": "断雨寒云过暝窗，落桐叶叶是凄凉。楚山不入清宵梦，月影蛩声满桂芗。",
            "comment": ""
        },
        {
            "title": "道间",
            "content": "一溪新绿涨晴沙，傍岸疏篱八九家。桑叶又抽麻正长，绿阴深处响缲车。",
            "comment": ""
        },
        {
            "title": "无骨箬",
            "content": "功成归去作飞仙，箬下遗丹不浪传。千载岂皆无遇者，要须种植验前缘。",
            "comment": ""
        },
        {
            "title": "盆梅",
            "content": "白玉堂前树，谁移此地栽。看教清意足，唤得艳阳回。舞片疑云堕，留香待月来。只应标格好，独为岁寒开。",
            "comment": ""
        },
        {
            "title": "横渎岸边梅花方开",
            "content": "风标夐与万花殊，可有尘埃染得渠。把住琼枝相晤语，只疑身在玉堂居。",
            "comment": ""
        },
        {
            "title": "梦游径山值雪拥炉赋诗",
            "content": "雪天元自冷，何况是山中。双径冲寒雾，千林战晚风。室中人已定，炉内火常红。万事皆如梦，谁知梦亦空。",
            "comment": ""
        },
        {
            "title": "夜凉听雨",
            "content": "暑雨沉沉夜正深，凉欺客枕梦频醒。虽然未是秋时候，滴在梧桐亦厌听。",
            "comment": ""
        },
        {
            "title": "至日谒庙吴山见日初出",
            "content": "曦龙浴海上扶桑，云表辉芒烛万方。史观缤纷书瑞色，禁城奕烨锁祥光。从知绣线添红影，独喜丹心向太阳。节里官闲无一事，谛观易道静焚香。",
            "comment": ""
        },
        {
            "title": "闻寺中晓鼓",
            "content": "灵鼍一鼓振潮音，征梦迢遥枕畔闻。语断频伽天正晓，松风吹散满山云。",
            "comment": ""
        },
        {
            "title": "飞玉亭",
            "content": "素练飞来衮雪毬，满怀风露不胜秋。翠蛟已是天然景，今日还当避一头。",
            "comment": ""
        },
        {
            "title": "题至道宫云巢轩",
            "content": "碧霄路底作生涯，云亦何曾定有家。月印天池心宇净，水鸣环佩出松花。",
            "comment": ""
        },
        {
            "title": "借张宪韵述怀呈东畎先生",
            "content": "早起看秋意，山前深未深。水香飘远渚，晴色上平林。风雨一双鬓，江湖万里心。何期来此地，时作短长吟。",
            "comment": ""
        },
        {
            "title": "晚望",
            "content": "芳草迢迢客路长，柳边吹絮燕泥香。桐花拆尽春归去，犹倚危阑问夕阳。",
            "comment": ""
        },
        {
            "title": "横渎岸边梅花方开",
            "content": "竹篱茅舍本相安，谁与移根入画栏。尽道重帘妨暖日，疎枝却得护春寒。",
            "comment": ""
        },
        {
            "title": "疏影",
            "content": "低枝亚实。望翠阴护晓，幽梦难觅。凄楚霓裳，琼阙瑶台，经年暗锁清逸。春风似怪重门掩，未许入、玉堂吟笔。想寿阳，却厌新妆，倦抹粉花宫额。还记孤山旧路，未应便负了，波冷蟾白。莫寄相思，惟有寒烟，伴我骚人闲寂。东君须自怜疏影，又何待、山前雪积。好试敲、羯鼓声催，与约鼎羹消息。",
            "comment": ""
        },
        {
            "title": "对雪",
            "content": "谁使霓裳逞细腰，随风尽日袂飘飖。飞花却讶春将遍，舞片还惊易销。看熟似同鸥过渚，兴仙刚道鹤冲霄。吟成谁与相酬酢，赖有疏梅伴寂寥。",
            "comment": ""
        },
        {
            "title": "通真观",
            "content": "桃源事已成荒幻，那更形容学避秦。欲访旧踪无处觅，满山花落不知春。",
            "comment": ""
        },
        {
            "title": "留别诗僧",
            "content": "家山方缱绻，客路复西东。自念依明世，谁令策隽功。三杯桑落酒，一棹柳花风。别后诗应好，吟成寄短筒。",
            "comment": ""
        },
        {
            "title": "柳梢青",
            "content": "飞露初霜。冷侵金井，响到银床。懊恨碧梧，不留一叶，月占纱窗。雁声做尽凄凉。又陡顿、衾寒夜长。曲曲屏山，重重客梦，无限思量。",
            "comment": ""
        },
        {
            "title": "夜闻城中箫鼓",
            "content": "箫鼓喧天竞看灯，都民应喜见升平。芳心自不同年少，细嚼梅花坐月明。",
            "comment": ""
        },
        {
            "title": "西天目",
            "content": "苕水之源出此山，地如邾鲁始跻攀。三池浚泽高冈上，一勺为霖反掌间。着脚不知苍汉近，无心直共白云闲。何进结屋枕泉玉，涤尽尘根学大还。",
            "comment": ""
        },
        {
            "title": "中秋日虎丘呈庚使东畎先生",
            "content": "蹇步接輶轩，於山亦有缘。剑锋遗断石，阁影倒平田。紫日穿林暝，黄云共野连。清辉无着处，月伴使星圆。",
            "comment": ""
        },
        {
            "title": "感春",
            "content": "等闲{上西下靶}旅欲归难，又见蔬盘簇彩幡。九十日春从此始，万千心事对谁言。梅边粉坠寒香骨，草际青归野烧痕。且把一杯酬好景，花风今日已翩翩。",
            "comment": ""
        },
        {
            "title": "小楼对月",
            "content": "京国谁曾念旅游，闲还芳思两悠悠。却因今夜栏干月，引得春风上小楼。",
            "comment": ""
        },
        {
            "title": "唐园",
            "content": "幽居已似水中仙，更有亭台在屋边。似作小图难画处，一年两驻内家舡。",
            "comment": ""
        },
        {
            "title": "清夜",
            "content": "客身随取止，一室冷如冰。景远吟何托，情疏梦不曾。雨粘初藓壁，风谢欲花灯。岂是无家者，甘为有发僧。",
            "comment": ""
        },
        {
            "title": "月夜忆梅花",
            "content": "夜深寒月照窗纱，忽忆林逋处士家。鸥鹭正眠烟树冷，不知谁可伴梅花。",
            "comment": ""
        },
        {
            "title": "小琼花",
            "content": "合是孤根在广庭，世间那得此云英。霓裳一曲天香散，惆怅瑶阶月自明。",
            "comment": ""
        },
        {
            "title": "杨蟾川铁佛普度会",
            "content": "重阴九垒几曾开，广布阴功亦异哉。八景定中朝十极，五云深处步三台。烟腾绿字鸾初下，月照黄坛鹤未来。去地一珠如黍米，天人竞凑郁罗台。",
            "comment": ""
        },
        {
            "title": "夜寒有作",
            "content": "可怪轻寒薄短衾，起来搔首傍灯吟。百年易老风前鬓，万事难侵水样心。雁叫云天秋渺渺，虫鸣露砌夜沉沉。朱丝自写无人识，一曲寥寥太古音。",
            "comment": ""
        },
        {
            "title": "闻鹤",
            "content": "谁家嘹唳九皋声，客梦初回晓帐清。结表不知仙路远，刚随寒角转残更。",
            "comment": ""
        },
        {
            "title": "龙瑞宫侧访仙姑不值",
            "content": "轻红片片落桃花，刘阮空迎紫凤车。石洞有天元不闭，何须流水觅胡麻。",
            "comment": ""
        },
        {
            "title": "正月十四夜",
            "content": "覊游偶值上元时，莲艳烧空照锦溪。堂上珠帘如水浸，庭前鳌架与山齐。风传鼓吹春声闹，雨遏笙歌夜语低。自笑蓬窗勤苦士，何当太乙为燃藜。",
            "comment": ""
        },
        {
            "title": "用雪坡春色韵",
            "content": "才出城门兴便浓，晴光野色两俱融。柳方染得三分绿，桃已熏成一半红。山涌林峦荒寺隐，湖分港汊小舟通。相携各自论年事，几度春风上鬓蓬。",
            "comment": ""
        },
        {
            "title": "即事",
            "content": "暝色分烟上远峰，雨声断处又晴风。宝香羞冷闲情远，落尽蔷薇一架红。",
            "comment": ""
        },
        {
            "title": "摸鱼儿",
            "content": "柳蒙茸、暗凌波路。烟飞惨淡平楚。七香车驻猊环掩，遥认翠华云母。芳景暮。鸳甃悄、铢衣来按飞琼舞。凄凉洛浦。渐玉漏沈沈，清阴满地，乘月步虚去。销凝处。谁说三生小杜。翔螭声断箫鼓。情知禁苑酥尘涴，羞与倡红同谱。春几度。想依旧、苔痕长印唐昌土。风流千古。人在小红楼，朱帘半卷，香注玉壶露。",
            "comment": ""
        },
        {
            "title": "雪晴",
            "content": "送腊终宵舞，知春破晓晴。烧痕随草长，霁色映梅清。溜滴檐簪折，冰开沼镜明。夜窗如对月，还又忆轻盈。",
            "comment": ""
        },
        {
            "title": "再赋酬吴鞠潭",
            "content": "酌酒酬春醉晚红，谁知书剑两无功。渔竿冷浸半丝月，牛背闲消一笛风。仙梦不随狂蝶乱，家书只倩素鱼通。友声更拟迁乔去，底似人情较异同。",
            "comment": ""
        },
        {
            "title": "雪坡以雨阻山行有诗因亦次韵",
            "content": "为欲看山助眼明，频占鹊喜报新晴。春光已过三之一，寺世难逢四者并。诗酒深情殊未适，肴蔬薄具亦频更。终来不似西湖好，晴雨皆堪傍柳行。",
            "comment": ""
        },
        {
            "title": "三过垂虹",
            "content": "秋来三度过垂虹，灏气横江水接空。帆影轻浮千幅月，渔竿冷浸一线风。枫初落叶前村近，荷有余香别浦通。笑拍阑干地阔，鱠鲈樽酒许谁同。",
            "comment": ""
        },
        {
            "title": "道间见桃李花",
            "content": "东风到处竞繁华，不问穷檐与大家。垂柳丝中深院宇，隔{外广内啬}时有出来花。",
            "comment": ""
        },
        {
            "title": "上司谏曹先生",
            "content": "声名满世重於山，果见延登左掖班。天子虚心求国是，先生着手济时艰。要看出处诸公上，只在精神一转间。前此极言虽引去，安危理乱正相关。",
            "comment": ""
        },
        {
            "title": "新晴",
            "content": "寒窗寂寞度残冬，接得春来雨又风。芳思悠悠空自远，清游款款与谁同。林梢淡抹烟初霁，菜甲新抽土旋融。多谢殷勤檐鹊舞，数声足喜夕阳中。",
            "comment": ""
        },
        {
            "title": "庙宇傍河彷佛家居",
            "content": "合是清溪近处居，在官却与在家如。柳风拂岸时鸣橹，梅月横窗夜读书。休问舟闲无唤渡，须知水到自成渠。俸钱已足供薪粒，比着简瓢尽有余。",
            "comment": ""
        },
        {
            "title": "轮差祝圣所拈香",
            "content": "几度来游几赋诗，又因将命到灵芝。三呼祝了君王寿，偷眼湖光立片时。",
            "comment": ""
        },
        {
            "title": "和陆明叟",
            "content": "了无闲事上眉纤，一炷清芗静昼帘。造化自从回暖律，芬华顿觉转穷檐。轻风度柳春情薄，细雨催化土脉黏。所愧微官相束缚，何因共访酒家帘。",
            "comment": ""
        },
        {
            "title": "芍药",
            "content": "虽殊桃李竞年芳，色相惟应付梦乡。纶阁曾看金缕艳，蕊宫初试玉楼妆。露凝深浅烟中泪，日汎温柔雨后香。幸蜀归来花正好，可怜不忍看嫔嫱。",
            "comment": ""
        },
        {
            "title": "墙外竹",
            "content": "森森新竹亚墙屏，箨解余斑粉泪零。幸入诗家穷相眼，可能不为此君青。",
            "comment": ""
        },
        {
            "title": "芍药",
            "content": "天女霜刀剪亦难，露红烟紫碧阑干。步摇衣袂飘霞佩，钿合钗梁间宝冠。枝上任他无力笑，灯前还作有情看。采根若可苏民病，始信无经载牡丹。",
            "comment": ""
        },
        {
            "title": "大涤洞",
            "content": "玄盖天中万象垂，洞门无钥许人窥。仙踪直与华阳接，能继玄同有阿谁。",
            "comment": ""
        },
        {
            "title": "再行湖上",
            "content": "楼台万叠照斜晖，红褪园林绿渐肥。艳是杏桃开过了，春哕吹到野蔷薇。",
            "comment": ""
        },
        {
            "title": "月丹'",
            "content": "灵种飞来鹤顶红，谁云九转有仙功。广庭曾侍东风宴，留得霞杯照晚丛。",
            "comment": ""
        },
        {
            "title": "赠湖边柳",
            "content": "乱撒鹅黄拂晓晴，天涯多少故人情。游舡空逐轻阴转，半属春风半属莺。",
            "comment": ""
        },
        {
            "title": "送春",
            "content": "相逢九十日，彼此惜芳期。折柳停闲骑，嚼花吟好诗。经年行远别，对景起深思。日落不知处，四山啼子规。",
            "comment": ""
        },
        {
            "title": "小楼独坐用菊潭壁间韵",
            "content": "帘卷疏风入小楼，夕阳衔雁欲西流。无人细说吟边事，独有黄花共晚秋。",
            "comment": ""
        },
        {
            "title": "马上",
            "content": "只为溪山有宿盟，两旬两度此经行。马嘶险迳霜蹄滑，鸥舞平沙雪羽轻。豪气不从尘外减，新诗偏向道间成。梅花似有相迎意，野水篱边数蕊明。",
            "comment": ""
        },
        {
            "title": "杨蟾川铁佛普度会",
            "content": "炜烨神光烛素屏，苦魂蒙度语堪听。但知实相皆非相，自证无形入有形。火炼赤炉超上景，水流华沼荡寒庭。功成试问谁能似，元子真人旧典刑。",
            "comment": ""
        },
        {
            "title": "立春",
            "content": "彩胜飘春上鬓蓬，倚栏一笑问东风。青青柳眼梅花面，才染阳和便不同。",
            "comment": ""
        },
        {
            "title": "送同幕刘正父召试",
            "content": "合是冰壶实露寒，果然笔札对金銮。虽云经世谈何易，谩道忧时事转难。正气必能回坏证，中流当与障狂澜。孰知议论平如砥，且把清规作样看。",
            "comment": ""
        },
        {
            "title": "出西门寄呈外舅姑",
            "content": "自从依监宅，不似□时亲。义重难为别，情同久更真。一箫思去凤，双璧倚灵椿。只等中除报，相迎辇路尘。",
            "comment": ""
        },
        {
            "title": "雨吟",
            "content": "园林绿尽合清和，犹有余寒在薄罗。几缕情风春别柳，一庭苦雨夜鸣莎。人於生处穷通定，事到难时感悟多。水上浮沤频起灭，看来物理总由他。",
            "comment": ""
        },
        {
            "title": "觉苑寺",
            "content": "此是词人宅，名因后世传。驿中存废井，桥下驻归舡。一梦空尘迹，千年尚福田。笔灵应剩馥，试为酌清泉。",
            "comment": ""
        },
        {
            "title": "天基瑞应宫",
            "content": "金碧耀玉庐，天开绕电区。乌流周室瑞，蛇断汉家符。只蟛腾曦驭，瑶坛布头枢。原将皇极福，敷锡遍康衢。",
            "comment": ""
        },
        {
            "title": "赓庚使和毛君玉送墨梅韵",
            "content": "东风吹上岁寒枝，笔下工夫颇涉奇。此操直应同晚节，有香亦合伴冰姿。淡於浅水笼蟾夜，清似疏篱压雪时。春在小窗横幅里，调羹深意许谁知。",
            "comment": ""
        },
        {
            "title": "所见",
            "content": "齐眉沉醉绮罗丛，心事谁知付去鸿。不惜千金留粉黛，更无一语怨东风。",
            "comment": ""
        },
        {
            "title": "览镜",
            "content": "心到无营本倦游，何期身又客王州。匣藏青镜闲情薄，衣染红尘满面羞。风月几曾於我少，波涛半是为人忧。故山幸自堪耕钓，不必生涯足是休。",
            "comment": ""
        },
        {
            "title": "涌金门外",
            "content": "柳丝舞困起炊烟，罗绮相催欲上船。贵冶亦知春有夜，暖沙还付白鸥眠。",
            "comment": ""
        },
        {
            "title": "唤渡旋幕",
            "content": "半载蓬莱地，相携只是诗。心怀丹凤去，梦与白鸥随。俯仰俱无愧，勤劳必有知。归舟平似掌，天亦念孤危。",
            "comment": ""
        },
        {
            "title": "分韵春字",
            "content": "柳外莺声错唤人，小楼吟苦不知春。落花飞过秋千去，一片闲情客里身。",
            "comment": ""
        },
        {
            "title": "西兴寄呈东畎先生",
            "content": "生平示始识东州，不谓招邀得漫游。南镇门前秦望晓，西兴浦口浙江秋。风搏怒气潮初落，山涌青冥雨乍收。岂为登临重回首，使星只在五云头。",
            "comment": ""
        },
        {
            "title": "老僧念佛",
            "content": "身世皆空境，知空自不悲。何须临暮日，逐急念阿弥。裴相安心际，维摩忏罪时。同归无有地，明月在秋池。",
            "comment": ""
        },
        {
            "title": "碧桃",
            "content": "月浸虚庭夜未央，一枝静对白云乡。三生自结玄都约，来伴疎梅到玉堂。",
            "comment": ""
        },
        {
            "title": "高园",
            "content": "入门虽较小，中却是壶天。委曲松篁迳，清新锦绣篇。蟠胸有丘壑，随处是林泉。更读鳌峰句，风流似谪仙。",
            "comment": ""
        },
        {
            "title": "沧浪",
            "content": "长史遗踪二百年，直教名字到今传。渚香细浥莲须雨，野色轻团竹尾烟。但得幽情关水石，何须隐迹痼林泉。客中正有尘缨在，来此清游亦是缘。",
            "comment": ""
        },
        {
            "title": "读真西山奏疏",
            "content": "戎狄从来不可凭，谁令汉祖议和亲。连衡休易从游说，厝火当忧卧积薪。黯在淮南谋自寝，亮亡司马志方伸。本强始见遐冲折，信是经纶直要人。",
            "comment": ""
        },
        {
            "title": "酬瓜畴赵炉夫投赠",
            "content": "谋生百拙世无如，赢得心清剩读书。薄宦喜从京国路，闲身还似野人居。济川事业归商傅，献赋声名羡子虚。岁晚且留梅作伴，吟边月冷一枝疏。",
            "comment": ""
        },
        {
            "title": "登应天塔",
            "content": "云级涌青冥，金鳌载宝轮。地高心自逸，天近足无尘。图画千峰晚，楼台万井春。三生许元度，曾此证前身。",
            "comment": ""
        },
        {
            "title": "立春",
            "content": "雪花风细拂春旗，一色云边漏暖曦。群吏守文行故典，长官书祝致新祠。土牛底事遭身碎，彩胜随时把鬓欺。争似野人闲可睡，枕边搔发自吟诗。",
            "comment": ""
        },
        {
            "title": "池萍",
            "content": "一番雨过一番多，间挟晴风涨绿波。柳絮吹残游迹在，谢池点点是阳和。",
            "comment": ""
        },
        {
            "title": "一春屡有阳明之约雨辄尼之将旋幕侍外舅来游",
            "content": "几有行山约，山灵圣得知。仙家宁易到，尘世亦何为。草润非烟石，花流止水池。不晴还不雨，正是卖饧时。",
            "comment": "【注释】【原题】：一春屡有阳明之约雨辄尼之将旋幕侍外舅来游解后二羽衣一能参上道一能知大丹竟日留话喜赋二解时清明日也"
        },
        {
            "title": "午寝",
            "content": "旧诗零乱满藤床，绿映帘深一缕香。午梦惊回槐国远，浮生消得几斜阳。",
            "comment": ""
        },
        {
            "title": "只园寺许询旧宅有戚公水",
            "content": "应天曾建塔，又此结精庐。释氏缘何熟，诗人今总疏。壁荒遗画水，僧老学医书。笑我重来者，经年不定居。",
            "comment": ""
        },
        {
            "title": "用明叟韵并寓山行未成之意",
            "content": "久客住兰亭，心同晋水清。忘机盟宿鹭，伐木听雏莺。物亦知人意，春宁有世情。幽寻空作计，一夜雨连明。",
            "comment": ""
        },
        {
            "title": "梦回",
            "content": "银漏迢迢箭缓传，梦回月在早梅边。小池冻合寒芦折，应是鸳鸯夜不眠。",
            "comment": ""
        },
        {
            "title": "晚思",
            "content": "客思悠悠幸自安，亦因吟事可相宽。小窗过了廉纤雨，细与东风说晚寒。",
            "comment": ""
        },
        {
            "title": "玉泉",
            "content": "水迹无增减，从知地有灵。群鱼潜异窟，一芥纳沧溟。济隐新留咏，超师旧讲经。圣时调玉烛，龙睡不须醒。",
            "comment": ""
        },
        {
            "title": "生公讲台",
            "content": "千人凑座雨天花，片石虽顽识当家。万境俱空非有相，漫留尘迹与人夸。",
            "comment": ""
        },
        {
            "title": "送东浦张应发归永嘉",
            "content": "客里偶相逢，襟怀亦偶同。对梅吟夜月，折柳问春风。子勿言浮梗，余方笑转蓬。归程经雁荡，得句附邮筒。",
            "comment": ""
        },
        {
            "title": "鳗井",
            "content": "人言此井有灵源，潮落生透海门。陵谷未须穷变易，朱{外广内啬}里是濮王园。",
            "comment": ""
        },
        {
            "title": "题桃源图",
            "content": "山中与世不相关，鸡犬桑麻尽日闲。傍水桃花春烂熳，误传消息到人间。",
            "comment": ""
        },
        {
            "title": "梦前室",
            "content": "长夜几年别，伤哉千古心。自因缘较浅，不是老相侵。态梦如先兆，鸾胶岂续琴。晓窗秋叶响，不觉泪盈襟。",
            "comment": ""
        },
        {
            "title": "端平除夕",
            "content": "宦游来此亦随缘，明朝柏酒让谁先。但令世道皆平地，此外身名任老天。",
            "comment": ""
        },
        {
            "title": "闻雁",
            "content": "飞尽沙田到水乡，年年来往为谁忙。只贪月夜芦花宿，不是将身傍稻粱。",
            "comment": ""
        },
        {
            "title": "送黄溱游金陵",
            "content": "六朝多旧事，谁怀问江山。我亦身重到，材疏语竟悭。燕归秋巷静，鹭去晚洲闲。健笔无轻赋，前贤辙可攀。",
            "comment": ""
        },
        {
            "title": "霸国祠",
            "content": "瓶笙惊昼睡，此意有谁知。蛙井成何事，鸿图岂易窥。",
            "comment": ""
        },
        {
            "title": "寄宝藏壁天瑞",
            "content": "路转小桥东，群龙拥梵宫。荇花明晚水，莲叶向秋风。匠斧应休役，禅窗定费功。笑他尘俗者，客路每匆匆。",
            "comment": ""
        },
        {
            "title": "一春屡有阳明之约雨辄尼之将旋幕侍外舅来游",
            "content": "裂石未尝关，毋将俗眼观。虚中元有受，造蕴亦何难。羽客能谈道，云房识候丹。只应仙有分，风响步虚坛。",
            "comment": "【注释】【原题】：一春屡有阳明之约雨辄尼之将旋幕侍外舅来游解后二羽衣一能参上道一能知大丹竟日留话喜赋二解时清明日也"
        },
        {
            "title": "再观钱庙",
            "content": "荒碑五丈藓生花，飞鼠巢梁壁缀蜗。华胃遥遥天下满，不知誓券落谁家。",
            "comment": ""
        },
        {
            "title": "石桥接待",
            "content": "当年立雪直齐腰，宗旨流传到石桥。风急窗寒灯影远，疏梅无语夜芗销。",
            "comment": ""
        },
        {
            "title": "雪",
            "content": "只消顷刻便漫漫，人亦求窥造化难。柳外情知非絮落，梅边误作有花看。朱门合席持杯暖，紫塞分屯坐甲寒。慨想英雄当此际，肯分事业与袁安。",
            "comment": ""
        },
        {
            "title": "用梅溪镜湖韵",
            "content": "畎亩镜中分，沧波杂断云。向来官里赐，今属野人耘。怀古天难问，贪吟日易曛。羽衣遗传本，起诵想余芬。",
            "comment": ""
        },
        {
            "title": "仲孚岁晚书怀因次其韵",
            "content": "终有徵书访绮园，心期独向老天言。物情已逐东风转，未必全归野烧痕。",
            "comment": ""
        },
        {
            "title": "宿接待寺",
            "content": "梵境忽巍峨，门前对市河。有心弘誓原，於此接经过。郭近人声杂，檐高雨气多。规摹逾百载，犹说喻弥陀。",
            "comment": ""
        },
        {
            "title": "蜡梅送东畎先生并寓探梅之意",
            "content": "泽国寒深未见梅，东风何日到南枝。玉堂应有新消息，恐是人间未得知。",
            "comment": ""
        },
        {
            "title": "水次秋蚊可畏",
            "content": "利觜似花鹰，针肤不暂停。有生何蠢蠢，藏毒在冥冥。乱舞迷昏水，喧声接晓汀。风威秋晚劲，看汝易飘零。",
            "comment": ""
        },
        {
            "title": "留滞",
            "content": "何期踪迹又迟留，行止於人自不由。梦境固知空似蚁，生涯却笑拙如鸠。碧涵一镜晴天阔，翠涌千峰宿雨收。从此公余须杖屦，未应草草度春休。",
            "comment": ""
        },
        {
            "title": "春雪",
            "content": "腊里霏微未许多，春来舞片却交叉。混成天地皆同色，点染园林尽着花。岸迹云凝迷去鹭，屋头烟暖见饥鸦。东风毕竟能融化，不放寒澌冰柳芽。",
            "comment": ""
        },
        {
            "title": "跨水道间",
            "content": "店舍总迢遥，山深转寂寥。看鸥临远水，下马过危桥。晴雪林间少，春风野外饶。此行为王事，旅食任萧条。",
            "comment": ""
        },
        {
            "title": "西河柳",
            "content": "一把轻丝拂地垂，柔梢浅浅抹燕脂。絮花吹尽枝方长，却恨春风未得知。",
            "comment": ""
        },
        {
            "title": "横渎岸边梅花方开",
            "content": "雪染梅花倚道傍，亭亭野水弄幽芳。东风似赏孤高意，未许飘零一片香。",
            "comment": ""
        },
        {
            "title": "风雨",
            "content": "入夏惟忧旱，秋来却浸霪。风声连海响，山气与云深。望岁丹心切，忧时白发侵。旅中无别事，隐几自长吟。",
            "comment": ""
        },
        {
            "title": "对雪",
            "content": "怪得连阴不放晴，直教飞雪试轻盈。风回冉冉霓裳舞，云暗纷纷鹤羽明。大似梅花饶一出，薄於柳絮更多情。披衣端为诗催起，吟得诗成分外清。",
            "comment": ""
        },
        {
            "title": "早起",
            "content": "早起看花露，西风把鬓欺。心清多在道，梦好亦成诗。过但思求已，生无事皱眉。功名缘底事，到手却如迟。",
            "comment": ""
        },
        {
            "title": "雨后道间见红梅",
            "content": "玄都境界玉堂身，轻袅湘裙步晓阻。昨夜雨肥添酒晕，红情染得十分深。",
            "comment": ""
        },
        {
            "title": "泛月夜归",
            "content": "短艇冲寒泛浅沙，满溪明月浸芦花。忽惊远岸灯光发，篱落肃疏一两家。",
            "comment": ""
        },
        {
            "title": "初泊世彩",
            "content": "不问萧条传舍空，来欹客枕听西风。一庭明月无人筦，秋在梧桐落叶中。",
            "comment": ""
        },
        {
            "title": "牡丹",
            "content": "天然贵格镇群芳，细雨丛中试宝妆。肯与乱红争国色，甘同柔绿挽春光。玉阑倚困娇无力，金鸭沉烟不敢香。可惜承恩亭北赋，苦无妙语告君王。",
            "comment": ""
        },
        {
            "title": "绍兴城隍庙",
            "content": "江头曾梦见，仿佛此山川。幻说从何证，来游即是缘。妪言前世事，我是太湖仙。神理俱冥漠，清香谩致虔。",
            "comment": ""
        },
        {
            "title": "寄陈藏一",
            "content": "万人如海亦纷纭，还着江湖有限身。题叶恨深波影远，嚼花吟苦月痕新。羡君朝市情俱薄，笑我山林趣未真。名胜搜罗能尽否，细论何日许相亲。",
            "comment": ""
        },
        {
            "title": "后坞示壁天瑞",
            "content": "几年不到已公斋，客里明知未定家。生灭无边方共语，满山春雨落松花。",
            "comment": ""
        },
        {
            "title": "和东圃郑震见寄",
            "content": "薄宦来京洛，相逢久更亲。丹心期为国，白发易催人。月冷乌惊夜，霜明鸡唤晨。呤边频自感，还染九衢尘。",
            "comment": ""
        },
        {
            "title": "雷崖屋",
            "content": "不徒卓屋在岩阿，前后丹成亦已多。三十余年勤累行，几时跨鹤上空歌。",
            "comment": ""
        },
        {
            "title": "绿字韵",
            "content": "晓帐香销闲画烛，梦回山断屏风曲。轻烟细雨客情多，南浦草随新涨绿。",
            "comment": ""
        },
        {
            "title": "宿龙泉寺",
            "content": "既济功成列左玄，余波犹作世间泉。苔荒碧甃龙宫寂，庭老梅花月在天。",
            "comment": ""
        },
        {
            "title": "新月照雪",
            "content": "等是寻常月，因添雪更明。看他同样白，与我一般清。睡鹤应难认，栖乌亦屡惊。梅花仍有意，相伴听寒更。",
            "comment": ""
        },
        {
            "title": "檐玉鸣",
            "content": "晓窗风细响檐铃，一曲云璈枕上闻。梦断不知仙路杳，鹤衔松露入青云。",
            "comment": ""
        },
        {
            "title": "句",
            "content": "刺分下蛹堆盘脆，嚼破冰蚕绕齿凉。",
            "comment": ""
        },
        {
            "title": "大能仁寺",
            "content": "规模应甲刹，殿阁拥金仟。岁歉炊烟绝，城低野色连。客僧皆散去，主者独安眠。成毁难逃数，山门八百年。",
            "comment": ""
        },
        {
            "title": "入京",
            "content": "何期又泛玉京船，行止於人不偶然。寒力胜如前两夜，世情熟似近三年。只将兴味留诗里，苦乏工夫到酒边。万事看来忙不得，只须委顺乐吾天。",
            "comment": ""
        },
        {
            "title": "开炉次夕以不禁离抱来访宏庵挑灯细语漏促忘",
            "content": "客里情怀不自如，夜深来访子云居。挑灯细按新翻曲，拂案同看旧架书。梧叶敲风蛩砌冷，菊香销雨鹤庭虚。相逢且与开眉笑，莫遣吟边酒琖疏。",
            "comment": "【注释】【原题】：开炉次夕以不禁离抱来访宏庵挑灯细语漏促忘归即事有赋时黄澹翁在焉"
        },
        {
            "title": "东天目",
            "content": "不谓山行得此晴，有名胜处必须经。玉田草满春无极，石室人稀夜不扃。自料俗情应厌倦，谁知幽意在空冥。碧桃却似传消息，一曲琼歌月满庭。",
            "comment": ""
        },
        {
            "title": "早起",
            "content": "檐前鸣玉响丁东，清梦初回鹤帐中。早起井梧飘一叶，方知昨夜是秋风。",
            "comment": ""
        },
        {
            "title": "实际窗前睡香",
            "content": "瑞锦窠应对锦郎，谁将灵种到幽坊。山深月冷梅花老，压尽群英是此香。",
            "comment": ""
        },
        {
            "title": "奉和龟翁送别",
            "content": "为说吟边事，曾陪宴笑频。自惭无韵者，敢对有名人。雨洗秦山晓，波明镜水春。匆匆还别去，芳草正如茵。",
            "comment": ""
        },
        {
            "title": "通真观",
            "content": "不到凝安二十年，丹青一幅尚依然。青牛已去仙踪远，却有山禽下玉田。",
            "comment": ""
        },
        {
            "title": "酬山月江与投赠",
            "content": "帝里风光好，随缘适宦情。却居城郭外，不杂市廛声。水国霜天冷，梅庭夜月清。正惭无雅韵，敢说到诗名。",
            "comment": ""
        },
        {
            "title": "漕闱揭晓后述怀",
            "content": "画眉深浅与时殊，肯向堂前怨舅姑。自是吾侬多蹇薄，可堪尔汝肆揶揄。心知不是池中物，眼独羞看屋上乌。得丧总为身外事，不如委命乐樵苏。",
            "comment": ""
        },
        {
            "title": "苦雨",
            "content": "何期一雨成三日，约客行山竟未能。春到分时阴不解，夜当深处气犹凝。檐低卷箔看飘洒，礎润添香散郁蒸。想见故园梅落尽，和羹消息又堪凭。",
            "comment": ""
        },
        {
            "title": "玉蝴蝶花",
            "content": "芳意深深掩绿苔，粉团香翅自裴回。多应又怨春归早，化作飞花满树开。",
            "comment": ""
        },
        {
            "title": "忆孤山",
            "content": "孤山不是远，只隔凤城门。争赏诗家句，谁招隐士魂。秋风林下冢，寒月水边村。拟待梅花发，长吟酹一尊。",
            "comment": ""
        },
        {
            "title": "分赋杨花",
            "content": "纤腰睡起芳情足，谁道春风浪拘束。日暮天涯细草多，轻飞误入阑干曲。",
            "comment": ""
        },
        {
            "title": "杏塘",
            "content": "境接江东界，邮程是杏塘。雨喧茅屋小，泥滑草桥长。旷野人稀少，平田水渺茫。半生游历地，未若此荒凉。",
            "comment": ""
        },
        {
            "title": "剑池",
            "content": "雨壁烟崖翠藓长，经泓冷浸斗牛光。独怜有水清无底，不洗花池粉腻香。",
            "comment": ""
        },
        {
            "title": "题鹤林丈室用俞紫薇韵",
            "content": "物我相忘付八还，偶来琼舘扣霞关。玉峰自有三生约，尘世真同一梦间。华表风清丹顶去，缑山月冷碧笙闲。当知象外机无息，肯羡黄金系九环。",
            "comment": ""
        },
        {
            "title": "东天目",
            "content": "不辞巘险访龙潭，潭底无穷碧似蓝。乱石鸣滩溪过九，飞泉泻瀑堑分三。虽然道士能相引，不比樵人得尽谙。怊怅飞桥无路到，乘风应许御云骖。",
            "comment": ""
        },
        {
            "title": "生朝报恩夜醮",
            "content": "绛节翩翩七宝车，谣歌飞上玉皇家。鹤坛月冷天风静，开尽碧桃无限花。",
            "comment": ""
        },
        {
            "title": "禹庙",
            "content": "衮服严常祀，平万万世功。圭璋藏道室，弓剑莽幽宫。石定今犹在，梅梁事莫穷。幽寻须作计，多恨雨匆匆。",
            "comment": ""
        },
        {
            "title": "和菊潭玉泉韵",
            "content": "不是灵源透碧虚，可容六六化龙鱼。讲经人去前湖暝，翻手为霖自有余。",
            "comment": ""
        },
        {
            "title": "题朝阳洞中",
            "content": "一吸龙泉万虑清，更寻古洞入柴荆。桃花落尽春无路，独许骑鸾上玉京。",
            "comment": ""
        },
        {
            "title": "别高家店",
            "content": "独抱朱弦识者稀，湖山与我独相知。烟迷柳岸经行少，月照梅窗做梦迟。酒价寒高谁与贳，衾绵夜薄自多思。归舟又值商量雪，好似清溪访戴时。",
            "comment": ""
        },
        {
            "title": "天柱峰",
            "content": "擎天一柱锁崖嵬，六洞烟云亦异哉。更有泉飞漱寒玉，不妨频为此山来。",
            "comment": ""
        },
        {
            "title": "峮山舖",
            "content": "未说路行难，山深分外寒。晚村林隐寺，春磵石鸣滩。薄宦曾无补，劳生敢自安。羽书虽较少，备御莫教宽。",
            "comment": ""
        },
        {
            "title": "别天目",
            "content": "东尖森洞穴，西目浚渊庭。三日若为霁，群龙亦有灵。立依松作盖，坐倚石为屏。犹恨归鞍急，回头望远青。",
            "comment": ""
        },
        {
            "title": "落梅",
            "content": "粉香销尽骨犹清，望断瑶台转有情。便是百花无此分，看看事业到和羹。",
            "comment": ""
        },
        {
            "title": "轮差祝圣所拈香",
            "content": "瓣芗来谒玉晨宫，月在觚棱绛阙东。转向御街西畔过，朝天万马正匆匆。",
            "comment": ""
        },
        {
            "title": "对菊",
            "content": "欲荒三迳负归期，魂梦何曾到短篱。九辩不歌陶令老，清香还许入谁诗。",
            "comment": ""
        },
        {
            "title": "嘉熙元日",
            "content": "先春一日纪正元，熙号初更气候暄。万象光随黄道毂，千官班凑紫宸门。梅迎霁色来窗底，柳挽和风到水根。但原时平年事好，升湛有命不须论。",
            "comment": ""
        },
        {
            "title": "客中雨思",
            "content": "细雨粘云结晚愁，黄金垂地菊钱流。风来不觉窗声战，分却覊怀一半秋。",
            "comment": ""
        },
        {
            "title": "石桥接待",
            "content": "手笔华严梵笈新，更开宝地接迷津。一声金磬人初静，月照空山草自春。",
            "comment": ""
        },
        {
            "title": "四安梵惠藏",
            "content": "劫火不能焚，空中转法轮。风霜鸱殿古，金碧贝函尘。物本由成数，人言不坏身。却怜无问者，遗迹竟成陈。",
            "comment": ""
        },
        {
            "title": "镜湖一曲",
            "content": "天与平湖老贺郎，春波依旧染晴光。可怜千载风流意，付与租符晓夕忙。",
            "comment": ""
        },
        {
            "title": "春夜赋小字",
            "content": "岸桐花开春欲老，目断斜阳芳信杳。东风不筦客情多，杜鹃啼月青山小。",
            "comment": ""
        },
        {
            "title": "桃花",
            "content": "武陵人去水横陈，独向玄都管领春。日暖风轻尘扑面，刘郎空老苦吟身。",
            "comment": ""
        },
        {
            "title": "怀友人",
            "content": "锦野重来已秀葽，雨肥梅杏粉痕销。晚山四面子规叫，晓树一声婆饼焦。耐久交当如水淡，惯游身亦似蓬飘。老莺不省春归久，犹自教雏学徙乔。",
            "comment": ""
        },
        {
            "title": "春多日",
            "content": "春到溪山已近旬，寻春犹自负深情。爱闲长向梅边立，趁暖时从竹下行。苦乏诗材无可借，更嫌酒病有余酲。算来岂是因名利，才有关心便不清。",
            "comment": ""
        },
        {
            "title": "夜泊黄湾",
            "content": "移近黄湾泊短篷，野云垂地一溪风。渚香吹散荷花雨，几点流萤出苇丛。",
            "comment": ""
        },
        {
            "title": "夜窗听雨",
            "content": "一炷夜香清，挑灯听雨声。虽然添客梦，却可助诗情。泽沁兰心重，泥酥笋角萌。山行频有约，日日候晴明。",
            "comment": ""
        },
        {
            "title": "闺思",
            "content": "帘底临鸾惜岁华，鬓云慵掠宝钗斜。落梅香断无消息，一树春风属杏花。",
            "comment": ""
        },
        {
            "title": "闻西山讣音",
            "content": "夺到斯人处，天心亦杳冥。嘉年谋犹罄，直道信无灵。四海方思雨，中营忽陨星。群贤知孰附，客泪欲飘零。",
            "comment": ""
        }
    ]
}