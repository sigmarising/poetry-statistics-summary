{
    "dynasty": "宋",
    "author": "顾禧",
    "poems": [
        {
            "title": "小春词",
            "content": "玉霜斜舞桐枝湿，析木荧荧石鲸泣。芙蓉子夜卸穠妆，药雨纷糅琼饮急。琼楼玉宇微寒生，氤氲暖气出元英。白鹿观中香粉散，灵女祠前箫鼓鸣。木奴千树绽浓绿，太液粼粼黑鸟浴。真腊灯光射紫薇，汉宫齐唱凤来曲。彩虹不逐天驷流，公子初成狐腋裘。尚衣日日颁红锦，挟纩犹深边士愁。五凤习习起兰泽，龙篆新盘大府历。黍臛松醪次第陈，野老欣然爱冬日。暖炉高会乐未央，鸿雁南飞百草黄。东君欲逗春消息，独遣桃花斗橘阳。",
            "comment": ""
        },
        {
            "title": "採桑行",
            "content": "长安富贵家，上锦下襦，作苦不知。",
            "comment": ""
        },
        {
            "title": "宿徐稚子斋中",
            "content": "已将夙昔志，抵掌为君陈。笳鼓悲吴地，须眉忆汉臣。梅花凭夜发，柳色隔年新。此夕关河客，应输夜卧人。",
            "comment": ""
        },
        {
            "title": "林庇民保以诗见赠次韵奉答",
            "content": "萧萧竹影閒桐阴，有客携琴慰素心。秋老登楼频作赋，愁深抱膝共高吟。招寻丛桂香初散，快读残书酒满斟。莫恨龙门策未报，十年声价重南金。",
            "comment": ""
        },
        {
            "title": "登吴山作",
            "content": "紫雁高飞晓雾浓，西风峭削玉芙蓉。谁携谢朓惊人句，更上吴山第一峰。",
            "comment": ""
        },
        {
            "title": "林庇民保留宿夜话",
            "content": "踪迹忘疏密，情怀历晦明。携琴时一至，倒屣辄相迎。枕发中郎秘，尊余北海酲。浣花多胜侣，风雨话深更。",
            "comment": ""
        },
        {
            "title": "赠蓼庵上人",
            "content": "曲径通禅室，藜床独著书。玄心栖物外，高论接皇初。雨过苔痕淡，窗虚梅影疏。年年愁作客，为尔一停车。",
            "comment": ""
        },
        {
            "title": "寄怀阎安中",
            "content": "金门射策尽名贤，谁似江南阎子然。白虎谈经知独步，苍松入梦已多年。凌云赋笔雄千古，倒峡词源倾百川。若忆古人愁绝处，西陵花柳日芊眠。",
            "comment": ""
        },
        {
            "title": "饮谭子钦斋",
            "content": "取次梅花放，樽前白雪楼。人非分洛蜀，才岂逊曹刘。姜桂存余辣，芝兰忆旧游。文章千古事，未许卧南州。",
            "comment": ""
        },
        {
            "title": "赠洪善庆兴祖和壁閒沈□□韵",
            "content": "高卧烟萝钦上地，姓名独许古人知。我来欲补洪家传，入坐先寻沈约诗。舒卷閒云看不厌，参差玉蝶放偏迟。殷勤送客过方井，古道真堪照一时。",
            "comment": ""
        },
        {
            "title": "独酌",
            "content": "江色侵枫冷，松风入暮幽。莫愁樽酒尽，明月在高楼。",
            "comment": ""
        },
        {
            "title": "洪善庆兴祖偕访升上人即景次韵",
            "content": "地僻僧栖隐，茆庵曲迳通。云浮秋水白，霞夺蓼花红。野鸟当窗下，疏烟入画中。采菱人未散，归棹且从容。",
            "comment": ""
        },
        {
            "title": "过徐稚山居",
            "content": "曲径秋高竹影斜，多君此日淡浮华。笛声远落幽人泪，月色清宜孺子家。世事尽劳五斗米，我来常醉一园花。不须更读閒情赋，元亮风流自足夸。",
            "comment": ""
        },
        {
            "title": "送翠微山看桃",
            "content": "梅花才落见桃花，欲问桃源路转赊。直上翠微开眼界，饱餐赤饭养心芽。句留客屐诗中画，烂漫天真阁外霞。面壁老僧曾悟否，山猿已报夕阳斜。",
            "comment": ""
        },
        {
            "title": "震泽行",
            "content": "襟吴控越莽无幅，绿涛漂磕青山蹙。水底隆隆晴亦雷，鲸鲵凭之鸠其族。大者为蛟不为蛤，吐光便欲凌日月。地纬夜拆霜镜枯，触山飞沫天地白。芳饵频施巧不吞，云输雾委长儿孙。撼岳吞般逞大力，日月已堕爝火尊。昨闻渔人谋其曹，整罩施网瀰江皋。药程倾湖湖不流，涸智殚技将安逃。蛟子虾孙泣如雨，沈虎泅鹿惨无语。吁嗟河伯灵何存，鸣鼓聚市遂若此。就中大鱼最有神，夜入深宫控紫宸。竭泽而来拂帝意，浩荡乾坤雨露新。千秋万岁颂乃公，鳄鲸无所施其雄。延津灌莽饮大泽，鱼安于下鸟翔空。君不见然犀烧燕水族寒，咫尺之水多危澜。活女诲女恩无极，枯鱼何事泣河干。",
            "comment": ""
        },
        {
            "title": "偕谭子钦惟寅游西樵",
            "content": "江西美景闻天下，君上湖亭意若何。吞吐晴光千浪暖，卷舒云气两峰多。阳春有脚归花柳，芳草无心恋绮罗。力倦翻嫌花路浅，振衣再拟一同过。",
            "comment": ""
        },
        {
            "title": "採桑行",
            "content": "罗敷深闺女，出入有常仪。何为乎度陌越阡，执筐踌躇。执筐而踌躇，夫婿虽真，岂能不蚕而衣。",
            "comment": ""
        },
        {
            "title": "送任文荐归闽",
            "content": "意气浓投倾盖时，惜君才大爱君痴。应知摩诘诗中画，都是将军画里诗。放眼莫嫌吴地窄，探奇偏向禹陵迟。片帆千里悬明月，不尽滔滔九曲思。",
            "comment": ""
        },
        {
            "title": "同人看梅",
            "content": "梅花引我入溪深，半绕青松半翠林。已耐岁寒成好友，还将春色作幽岑。苍烟踏破鞋无迹，明月桃来杖有心。赢得清芬盈客袖，莫愁归路暮云侵。",
            "comment": ""
        },
        {
            "title": "採桑行",
            "content": "日高高，蚕蠕蠕。蚕能衣被天下，不遑自保其躯。",
            "comment": ""
        },
        {
            "title": "徐稚山林出诗见示因书其后",
            "content": "论交常忆少年时，耐久如君倍足思。金马不移孺子节，石麟肯负志公期。经霜傲菊依幽径，漾月修篁种曲池。六客衔笺烂似锦，莫嫌野鹤故来迟。",
            "comment": ""
        },
        {
            "title": "偶作",
            "content": "弹铗复尔尔，登楼向落曛。烟深横白鹭，枫老宿彤云。松牖寒威入，琳宫远磬闻。自然能远俗，无复赋离群。",
            "comment": ""
        },
        {
            "title": "野眺",
            "content": "乱世功名易，幽人愧素餐。草深迷乳兔，弓燥泣飞鸾。燐火排窗入，溪声带雨寒。行吟殊足乐，回首羡弹冠。",
            "comment": ""
        },
        {
            "title": "苧邨烟雨",
            "content": "湖南几曲石桥底，细雨濛濛暗碧溪。欸乃渔歌声不断，参差桑树望中迷。花田香散泥初湿，柳圃烟深莺乱啼。此地千年多买犊，耕男谁复怨征鼙。",
            "comment": ""
        },
        {
            "title": "野眺",
            "content": "遂惬耽幽兴，披襟坐水湾。松枯涛不作，鸥澹梦常闲。漏月宽樵径，吞星避钓环。年来悲跼蹐，聊此破愁颜。",
            "comment": ""
        },
        {
            "title": "採桑行",
            "content": "蚕者不得衣，不蚕者得衣。长安富贵家，上锦下襦。",
            "comment": ""
        },
        {
            "title": "泊太湖寄内",
            "content": "草草出门去，孤帆落暮烟。笑谈卿宛在，辛苦梦难传。雨礴蛟龙窟，云乘橘柚边。从来轻远别，此夕倍凄然。",
            "comment": ""
        },
        {
            "title": "杂感",
            "content": "不与渔樵狎，甯知世事非。功成枯战骨，发端误儒衣。风雨槐阴梦，仓黄斗柄微。东邻瓜正熟，把酒裛清辉。",
            "comment": ""
        },
        {
            "title": "赠谭子钦惟寅",
            "content": "临风长忆听涛吟，携铗重来感慨深。白首如新交自古，丹砂欲就老偏侵。猎微阁上传佳句，宿影亭前话夙心。花萼虽零正月朗，斗中元气待君斟。",
            "comment": ""
        },
        {
            "title": "不寐",
            "content": "英雄不世出，竖子自成名。谁谀美新笔，曾怜覆楚兵。轻霜零病叶，急雁过寒城。入夜愁无似，悲笳处处声。",
            "comment": ""
        },
        {
            "title": "答谭子钦惟寅",
            "content": "束发鄙章句，清狂天下闻。戋戋招隐赋，草草送穷文。扪虱轻王猛，驱车揖范云。皇家疏结网，麟凤自为群。",
            "comment": ""
        },
        {
            "title": "野眺",
            "content": "缓步沿溪曲，幽寻惬赏心。散烟依瘦竹，开网活枯鲟。短袖仍牵树，秋声半擣砧。农谈喧隔岸，不畏世机深。",
            "comment": ""
        },
        {
            "title": "九日吴山",
            "content": "第一峰头逢九日，振衣直上莫踌躇。丹梯苔冷仙人迹，只树云深帝子居。图画天然看不厌，啸歌自得意何如。茱萸醉插游丝倦，雁影参差夕照余。",
            "comment": ""
        },
        {
            "title": "偶作",
            "content": "日暮悲笳起，孤衾入梦寒。沙飞桐鹊隐，草蔓石鲸残。龙战知何极，乌栖转未安。幽燕多老将，壮气满桑乾。",
            "comment": ""
        },
        {
            "title": "採桑行",
            "content": "三府三起，作苦何辞。",
            "comment": ""
        },
        {
            "title": "野眺",
            "content": "一迳多幽色，孤云护短扉。閒阶竹影瘦，低岸稻花肥。委翠秋林晚，伤弓宿鸟稀。何时携斗酒，掬水弄清晖。",
            "comment": ""
        },
        {
            "title": "採桑行",
            "content": "男耕女蚕治有余，使君何不思。使君策马城南隅，妾归深阁缫新丝。",
            "comment": ""
        },
        {
            "title": "憩小峨嵋",
            "content": "偶上峨嵋岭，悠然对夕曛。孤峰擎落日，古殿宿寒云。石暗松涛作，天空鹤唳闻。幽寻惬素抱，世态自纷纭。",
            "comment": ""
        },
        {
            "title": "九日登浮屠",
            "content": "浮屠百尺绝花尘，一望霜林暮色匀。啸傲自然能远俗，步趋何必不随人。参军帽落嘲谁解，□□□残草作茵。却羡东篱陶处士，菊花犹插碧纱巾。",
            "comment": ""
        },
        {
            "title": "客湖上",
            "content": "对酒拂吴钩，光随湖水流。碧寻堤上草，红落竹边楼。春老莺啼倦，山空鹤唳收。买花钱欲尽，何事再句留。",
            "comment": ""
        },
        {
            "title": "赠行省任古",
            "content": "帝廷咨牧拥金瓯，南顾应宽万里忧。自是书屏多异绩，何劳仰屋叹无筹。六桥垂柳萦苍佩，三竺飞花拂翠裘。遥望云山千里隔，福星欣照□□楼。",
            "comment": ""
        },
        {
            "title": "海棠秋",
            "content": "春风荡漾花如织，排摈深岩天地窄。桃李芳菲斗艳阳，嫣痕尽染胭脂色。含丹欲吐娇不胜，獭髓遥分点琼额。杨妃睡足口无语，嫁作游丝怨风雨。花神泣罢还欲诉，不愿柔枝荐繁市。愿得常亲君子傍，秋深静绾紫绡妆。孤桐独立擎素月，芙蕖零落无辉光。瑶枝重整临秋水，蓼蒲历历羞无香。赏心况有双凫仙，琴声夜夜醉婵娟。碧霞觞泛海棠醉，曲栏丽影何蹁跹。君不见南朝百里花无数，郁郁纷纷吐烟雾。载岁无人禁採樵，丹干琼姿尽摧仆。兰蕙当门动见锄，草门惟叹璇霓卧。兹花胜植瀛蕊苑，一承顾盼犹未晚。冉冉临窗如有心，{儇亻换女}舞清歌乐事远。蔓露凝霜色倍妍，夔州何独无诗篇。兹花有诗便不朽，吁嗟托根良不偶。",
            "comment": ""
        }
    ]
}