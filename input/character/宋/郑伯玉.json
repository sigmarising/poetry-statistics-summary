{
    "dynasty": "宋",
    "author": "郑伯玉",
    "poems": [
        {
            "title": "绿野亭",
            "content": "路出烟村俗驾少，江天落莫憎寒威。依依壶峤草树变，蔼蔼海门烟火微。日脚下时一雁度，风头起处双鸦归。却拥残炉拨灰坐，冷暖世途空险巇。",
            "comment": ""
        },
        {
            "title": "和王太博游园清塘",
            "content": "寒日一观眺，四天云色稀。水风迎棹起，沙骛背人飞。玉缕鲈新脍，金膏蟹正肥。斜阳促归旆，那得恋渔矶。",
            "comment": ""
        },
        {
            "title": "和夏日国清塘泛舟",
            "content": "三篙摇漾彩帆轻，胜赏宁辞远郡城。水满人如天上坐，波澄舟在镜中行。都无暑气侵衣袖，时有荷香入酒觥。野老岸前争拥看，知公威齐不喧惊。",
            "comment": ""
        },
        {
            "title": "清明林下",
            "content": "游丝百尺飞到地，野蝶寻春有狂意。一番轻雨洗梨花，啼出玉真无限泪。老夫不入少年场，直向南轩亭午睡。觉来历省梦中事，却忆邯鄣枕中记。",
            "comment": ""
        },
        {
            "title": "绿野亭",
            "content": "吾爱高秋亭上望，水风凉澹惬幽情，山形左右互拱揖，海气旦暮多险情。西畴农歌罢亚熟，北埭渔唱沧浪清。人生得酒且自适，何必身后立空名。",
            "comment": ""
        },
        {
            "title": "宿僧寺",
            "content": "亭宇无庙落叶天，西风一榻称高眠。夜深更爱松间月，破碎清光落枕前。",
            "comment": ""
        },
        {
            "title": "绿野亭",
            "content": "二月池边景色好，天与人意相恰融。鹅毛絮轻颺晴日，鸭头波暖摇青空。幽鸟间关变新哢，高花乱旋飞斜红。樽前忽尔感时节，酌酒醉倒酬东风。",
            "comment": ""
        },
        {
            "title": "远亭",
            "content": "亭势孤高映小池，盘盘一道出林霏。平诛岩腹草茅尽，直望海门烟火微。树石满前供胜赏，溪山无处隐清晖。宣城丽句人争诵，珍重阳春和者稀。",
            "comment": ""
        },
        {
            "title": "绿野亭",
            "content": "雨过黄梅夏将半，园亭清洒如山家。白鸟窥鱼立间暇，红蜒弄水飞交加。垣衣重重长旧晕，萱草节节含新花。薤叶簟凉一就枕，起来日抱西山斜。",
            "comment": ""
        }
    ]
}