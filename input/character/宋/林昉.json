{
    "dynasty": "宋",
    "author": "林昉",
    "poems": [
        {
            "title": "古冢行",
            "content": "山前月照青衫树，下有古人葬时路。古人葬时多子孙，今日子孙无问处。花开花谢年复年，新坟渐满古坟边。犹起高楼与大屋，长为子孙忧不足。",
            "comment": ""
        },
        {
            "title": "赠张高士",
            "content": "短发蓬蓬戴小冠，客来欢喜爱供看。鹤孙夜养翎犹湿，童子南归语尚蛮。击磬花边禽醒悟，持经窗下竹平安。自言薄有耕桑地，无事干人不出山。",
            "comment": ""
        },
        {
            "title": "病目",
            "content": "病目两旬余，深齐只另居。客知多寄药，妻劝少看书。畏热灯羞近，贪凉发屡梳。平生心喜菊，因此賸栽锄。",
            "comment": ""
        },
        {
            "title": "登龙山塔寺",
            "content": "吴越夕阳多远山，塔楼高处九秋寒。江豚吹浪腥风湿，野鸟行空翥雪乾。白日潮声僧老尽，黄埃世路客游难。海门航散孤云落，酒醒不堪深倚栏。",
            "comment": ""
        },
        {
            "title": "闻子规",
            "content": "积泪消春色，好花思锦城。贵人难入耳，只是恼羁情。",
            "comment": ""
        },
        {
            "title": "山中",
            "content": "衡门客去懒冠巾，尽日看山自在身。饮涧猿来惊照影，泊枝禽起近冲人。黑云欲雨易成晚，红叶如花不当春。却忆东门牵犬恨，当年何似布衣贫。",
            "comment": ""
        },
        {
            "title": "题曾生古剑",
            "content": "三尺非凡铁，年深铸字漫。每寻闲处挂，不敢醉时看。紫电光犹湿，苍蛟血未乾。边秋方用武，莫恨致身难。",
            "comment": ""
        },
        {
            "title": "闻子规",
            "content": "飞到一枝上，须啼三五声。烟中犹仿佛，月下最分明。",
            "comment": ""
        },
        {
            "title": "蓬门",
            "content": "新笋绿沿坡，蓬门谁见过。社寒来燕少，晚雨落花多。瘦骨诗医俗，衰容酒借和。故园空有梦，客路正风波。",
            "comment": ""
        },
        {
            "title": "迁居",
            "content": "破帽老骑驴，霜风落木初。江湖难独立，贫病又迁居。楚客旧留剑，岳僧秋寄书。草玄吾不解，空愧子云庐。",
            "comment": ""
        },
        {
            "title": "山中春晓",
            "content": "婆饼焦啼晓户开，冷东风里惜残梅。片云只傍檐头宿，昨夜何山作雨来。",
            "comment": ""
        },
        {
            "title": "雨中过周氏山庄",
            "content": "吠犬柴门扣未开，满身风雨立苍苔。翠禽一个高枝上，啄得残桃落地来。",
            "comment": ""
        },
        {
            "title": "春晓",
            "content": "薄衣初试晓寒轻，云阁残阴雨弄晴。落去好花微有恨，生来野草半无名。丹心爱国劳难破，白发欺人镊又生。瘦绕石栏三十匝，绿杨何处脆莺声。",
            "comment": ""
        },
        {
            "title": "送人之湘阴谒知己",
            "content": "一声歌未断，江动欲潮生。是月寒露下，故人湘水行。沙云晴见雁，船火夜闻筝。谢令应相喜，先期发吏迎。",
            "comment": ""
        },
        {
            "title": "古碑",
            "content": "文残字磨灭，往事记何人。抛在空林下，正当荒墓林。夕阳斜见影，古藓厚生鳞。不是逢狂客，谁来与拂尘。",
            "comment": ""
        },
        {
            "title": "访隐者",
            "content": "晓入南山路，松风最好听。候扉黄犬睡，寻食老鸦灵。童子炊方熟，先生醉未醒。借来一榻坐，看尽相牛经。",
            "comment": ""
        },
        {
            "title": "老树",
            "content": "元是谁人种，枯残此磵东。半身虚映水，一叶尚摇风。着雨禽初散，当暄蚁欲空。年时浓绿影，何处夕阳中。",
            "comment": ""
        },
        {
            "title": "春归",
            "content": "南北春归有许忙，一晴轻策度林塘。柳摇别岸东风瘦，花落断桥流水香。老去客游空剑气，日来心事只诗囊。幽情一点云天远，独鸟无声飞夕阳。",
            "comment": ""
        },
        {
            "title": "题所寓壁",
            "content": "鹿群上遥岑，云影抵苍壁。无客来敲门，倚松读周易。",
            "comment": ""
        },
        {
            "title": "赠别",
            "content": "傍桥买得小溪船，略举离杯去意悬。一水夕阳红荡影，数峰晴树碧生烟。秋声不断云间雁，别恨空长柳外蝉。后夜他州看明月，定知相忆未成眠。",
            "comment": ""
        },
        {
            "title": "送西秦张仲实游大涤洞天",
            "content": "此时仙兴发，九锁访名峰。玉洞昼飞鼠，石池春浴龙。异人花外见，道士酒边逢。余欲采芳茗，白云何所从。",
            "comment": ""
        },
        {
            "title": "同郑鲁望听杜鹃",
            "content": "每到桃花发，山鹃叫得频。今年同听处，吴下未归人。客泪滴残月，物情愁暮春。胥江有汪水，卿与濯衣尘。",
            "comment": ""
        },
        {
            "title": "西湖",
            "content": "小舫撑春花浪香，第三桥底弄晴光。吟边飞起轻鸥片，十里天风舞绿杨。",
            "comment": ""
        },
        {
            "title": "题所寓壁",
            "content": "世路机关险似棋，未逢好着费支持。但能不作亏心事，何往非吾得意时。草着雨余青转耐，发因闲里白偏迟。一湖水影群山聚，朝暮相看消几诗。",
            "comment": ""
        },
        {
            "title": "答黎教授",
            "content": "泼翁浮醅新酿熟，得霜寒菊始开齐。养丹道士颜如玉，爱酒山翁醉似泥。不惜蕊从蜂采去，尚余香有蝶来栖。莫嫌学舍宫闲冷，犹得芳樽此共攜。共坐栏边日欲斜，更将金蕊泛流霞。欲知却老延龄药，百草枯时始见花。",
            "comment": ""
        },
        {
            "title": "泊越浦",
            "content": "老树津亭缆客舟，鞭蕖香歇蓼花抽。越山只作古时翠，胥水半随人事流。别港雁声天有月，断桥渔火夜分秋。翻然自笑芒鞋脚，十载风波走几州。",
            "comment": ""
        },
        {
            "title": "送秀才归南海",
            "content": "归路番禺远，蛮乡岛屿经。天黄春有瘴，海黑夜无星。北帖船中看，南歌枕上听。遥知到家日，蜩响荔枝青。",
            "comment": ""
        },
        {
            "title": "南屏山画猿",
            "content": "古木悬藤臂半钩，何年影落此山秋。三声远忆巴江月，夜半孤舟起客愁。",
            "comment": ""
        },
        {
            "title": "答王学士",
            "content": "已着山人屐，那能远入城。艰难思变姓，老大畏争名。病叶兼虫响，闲云肯雨行。长怀陶靖节，出处意分明。",
            "comment": ""
        },
        {
            "title": "夜笛",
            "content": "夜寒孤笛水边栖，忆着西风古塞头。一曲落梅吹得苦，吹人不管听人愁。",
            "comment": ""
        },
        {
            "title": "秋戌",
            "content": "军头夜点名，新戌起秋程。月色黄弓甲，风沙黑渭城。断笳清泪满，落叶此生轻。努力供王事，归来享太平。",
            "comment": ""
        }
    ]
}