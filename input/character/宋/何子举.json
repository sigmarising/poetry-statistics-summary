{
    "dynasty": "宋",
    "author": "何子举",
    "poems": [
        {
            "title": "清渭八景·高村夜月",
            "content": "缓步高村纳晚凉，徘徊更觉景难忘。一轮月照碧梧影，万壑风飘丹桂香。苏子何须游赤壁，群仙正好泛琼觞。洞箫吹彻东方白，玉兔还留不夜光。",
            "comment": ""
        },
        {
            "title": "清渭八景·指崖一览",
            "content": "指崖屹立镇山川，万丈巍巍势插天。风日双清时有限，乾坤一览景无边。东西岘丹青与献，南北群峰紫翠边。我欲凌风登绝顶，一声铁笛叫飞仙。",
            "comment": ""
        },
        {
            "title": "清渭八景·北涧双流",
            "content": "华溪有水绿如苔，迎会双溪右涧来。二派合流川两道，四山环拥翠千堆。寻源未许停渔棹，修禊应堪泛羽杯。夹岸桃开烂漫，落红随浪泛天台。",
            "comment": ""
        },
        {
            "title": "清渭八景·箭山晚翠",
            "content": "日落衔山照画屏，箭山郁郁岁寒青。昂霄巨榦成梁栋，裂石盘根长茯苓。风撼碧涛惊鹤梦，雷轰铁锁悦龙形。由来秀荫观音庙，血食千年显电灵。",
            "comment": ""
        },
        {
            "title": "灵岩",
            "content": "灵岩之境最超卓，高隐翠微浸碧落。迢迢一迳倒青松，壁阙危门敞虚阁。敞虚阁，见寥廓，万叠青山连海角。山田疎密布棋文，行看远近分凫雀。入虚堂，真邃寞，太古以来天所凿。上如屈曲老龙腰，下似空明巨鳌壳。豁然平铺如琢削，低不碍人高可摸。洞彻中开隐籁传，虚通远映飞光铄。烟岚前后如帘幙，洞户东西迢锁角。明月宵涵两玉壶，白云晓度长银索。壶天春秋长不恶，琼室夏凉冬燠若。老僧雪夜不新炉，童子炎天尚孤貉。夜静风清冰露薄，天碧境寒河汉烁。泠泠风吹叱斗牛，浩浩清声生万壑。我欲飞王乔之凫，呼丁令之鹤。架羽仗之轻车，奏灵台之妙乐。披星机绘素以为衣，举金茎沆瀣以为酌。呼群仙以遨游，休此岩而宴乐。酒容渔父参，棋许樵夫著。不知乌之东飞，兔之西跃。相钭远逐无穷滨，逍遥永脱尘缘缚。",
            "comment": ""
        },
        {
            "title": "清渭八景·派溪钓隐",
            "content": "派溪有水碧无瑕，结屋临溪钓隐家。穉子敲针依柳树，扁舟罢钓泊芦花。子陵辞汉千年远，尚父归周两鬓华。只恐客星难障掩，一竿未足了生涯。",
            "comment": ""
        },
        {
            "title": "清渭八景·桐畈犁耕",
            "content": "村北村南布谷声，豳风歌罢足关情。携朋日向东园酌，佩犊时从谷口耕。花雨一犁春信早，稼云万顷岁功成。君王正此招贤用，胡不当初显姓名。",
            "comment": ""
        },
        {
            "title": "清渭八景·清渭晴岚",
            "content": "清渭盘旋似太行，岚光过雨郁苍苍。氤氲如雾凌空起，缥缈随风到处扬。谷转孤村芳树绿，水流双涧落花香。兴来秣马寻高隐，泉石徜徉乐更长。",
            "comment": ""
        },
        {
            "title": "清渭八景·大陇秋云",
            "content": "迢迢大陇似眠牛，多少村庄筑此丘。玄室幽深埋玉树，晓云飞绕护松楸。栖迟每入林间渺，变化长从海上浮。正是苍生多渴望，作为霖雨济田畴。",
            "comment": ""
        }
    ]
}