{
    "dynasty": "宋",
    "author": "董居谊",
    "poems": [
        {
            "title": "群玉山",
            "content": "浮世嚣尘不可干，漫山琮璧照人寒。客来莫认为顽石，具眼还须作玉看。",
            "comment": ""
        },
        {
            "title": "青云亭",
            "content": "溪傍好山添翠湿，亭依乔木得阴浓。有人欲踏青云路，认取城南第一峰。",
            "comment": ""
        },
        {
            "title": "群玉山",
            "content": "羁寓零陵过一年，每怜两脚负山川。忽从榛莽窥神秘，似与仙家有宿缘。",
            "comment": ""
        },
        {
            "title": "群玉山",
            "content": "顷看尝入道山来，天上图书不受埃。今日有怀群玉府，又从人世得蓬莱。",
            "comment": ""
        },
        {
            "title": "见山楼下植梅百本九月见花",
            "content": "手种寒梅度一春，主人指日是行人。孤根奈久不忘旧，疎蕊逢秋已献新。堪笑世情何恁薄，不知花意却相亲。年年记取栽培力，为送幽香入梦频。",
            "comment": ""
        },
        {
            "title": "灵仙观和危骊塘韵",
            "content": "多病侵寻鬓欲秋，自惭何止四宜休。青松十里嵩源路，醉倒仙台是乐丘。",
            "comment": ""
        },
        {
            "title": "群玉山",
            "content": "经台石磴郁深幽，曲折中藏自一邱。凿破藩篱都是路，从今任是泳人游。",
            "comment": ""
        },
        {
            "title": "戚姑山",
            "content": "重上危楼意豁然，倚栏检点旧山川。身离城郭尘嚣里，眼到云天杳霭边。只恐老松添岁月，长教修竹障风烟。回思灯火书窗下，偻指如今六十年。",
            "comment": ""
        },
        {
            "title": "群玉山",
            "content": "石刻嘉名岁月多，苔封藓蠹欲消磨。天成有景无人问，不著新亭奈尔何。",
            "comment": ""
        }
    ]
}