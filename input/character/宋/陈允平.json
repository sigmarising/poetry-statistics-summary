{
    "dynasty": "宋",
    "author": "陈允平",
    "poems": [
        {
            "title": "江城子",
            "content": "东风吹恨上眉弯。燕初还。杏花残。帘里春深，帘外雨声寒。拾翠芳期孤负却，空脉脉，倚阑干。流苏香重玉连环。绕屏山。宝筝闲。泪薄鲛绡，零露湿红兰。瘦却舞腰浑可事，银蹀躞，半阑珊。",
            "comment": ""
        },
        {
            "title": "倒犯",
            "content": "百尺凤皇楼，碧天暮云初扫。冰华散缟。双鸾驾镜悬空窈。婆娑桂影，香满西风阑干悄。渐玉魄金辉，飞度千山表。饵玄霜、醉琼醥。身在九霄，独步丹梯，飘飘轻雾窵。缥缈广寒殿，觉世山河小。爱十二、琼楼好。算谁知、消息盈虚道。任地久天长，今古无私照。但仙娥不老。",
            "comment": ""
        },
        {
            "title": "少年游",
            "content": "画楼深映小屏山。帘幕护轻寒。比翼香囊，合欢罗帕，都做薄情看。如今已误梨花约，何处滞归鞍。待约青鸾，彩云同去，飞梦到长安。",
            "comment": ""
        },
        {
            "title": "木兰花/玉楼春",
            "content": "长江浩渺山明秀。宛转西风惊客袖。相逢才系柳边舟，相别又倾花下酒。怪得新来诗骨瘦。都在秋娘相识後。一天明月照相思，芦荻汀洲霜满首。",
            "comment": ""
        },
        {
            "title": "台上",
            "content": "客舍新移近鲁台，悠然一榻少尘埃。丁宁黄耳休惊吠，不是闲人定不来。",
            "comment": ""
        },
        {
            "title": "蕙兰芳引",
            "content": "虹雨乍收，楚天霁、乱飞秋鹜。渐草色衰残，墙外土花暗绿。故山鹤怨，流水自、菊篱茅屋。日暮诗吟就，澹墨闲题修竹。更忆飘蓬，霜绨风葛，几度凉燠。叹归去来兮，何日甬东一曲。黄芦满望，白云在目。但月明月长夜，伴人清独。",
            "comment": ""
        },
        {
            "title": "绕佛阁",
            "content": "暮烟半敛。云护澹月，斜照楼馆。春夜偏短。一床耿耿，孤灯晃帏幔。玉壶漏满。天外渐觉，归雁声远。离思凄婉。重怀执手，东风翠苹岸。料想凤楼人，倦绣回文停彩线。憔悴泪积，香销娇粉面。叹暗老年光，隙驹流箭。梦中空见。漫惹起相思，芳意迷乱。锦笺重向纱窗展。",
            "comment": ""
        },
        {
            "title": "荔枝香近/荔枝香",
            "content": "脸霞香销粉薄，泪偷泫。叆叆金兽，沈水微薰，人帘绿树春阴，糁径红英风卷。芳草怨碧，王孙渐远。锦屏梦回，恍觉云雨散。玉瑟无心理，懒醉琼花宴。宝钗翠滑，一缕青丝为君翦。别情谁更排遣。",
            "comment": ""
        },
        {
            "title": "黄莺儿",
            "content": "六波烟黛浮空远，南陌嘤嘤，乔木初迁，纱窗无眠，画阑凭晓。看并宿暗黄深，织雾金梭小。那人携酒听时，料把春来，诗梦惊觉。飞绕。翠接断桥云，绿漾新堤草。数声娇啭，婉娩如愁，调簧弄歌尖巧。随燕啅软尘低，蝶妥游丝袅。最怜舞絮飞花，唤却东风老。",
            "comment": ""
        },
        {
            "title": "满路花/促拍满路花",
            "content": "寒轻菊未残，春小梅初破。兽炉闲拨尽，松明火。青毡锦幄，四壁新妆裹。重暖香篝，绣被拥银屏，彩鸾空伴云卧。相思何处，梦入蓝桥左。归期还细数，愁眉锁。薄情孤雁，不向楼西过。故人应怪我。怪我无书，有书还倩谁呵。",
            "comment": ""
        },
        {
            "title": "清风阁",
            "content": "巍巍楹槛逼星河，城上阑干野色多。天目水分波浩渺，大湖山点石嵯峨。罗窗夜气吹银烛，翠箔秋声动玉珂。我欲乘空呼列子，月明何处起苹歌。",
            "comment": ""
        },
        {
            "title": "钱塘八月潮",
            "content": "五丁椎碎烂银堆，注作东南水一杯。秋半忽疑天外雪，夜深俄听月中雷。大鹏击浪惊龙卧，老蜃嘘云误燕来。日日涛头多拱北，至尊元在郁箫台。",
            "comment": ""
        },
        {
            "title": "迎春乐",
            "content": "江湖十载疏狂迹。红尘里、倦游客。驻雕鞍、问柳东风陌。花底帽、任敧侧。斗酒百篇呼太白。傲人世、醉中一息。何日归赋来，水之南、云之北。",
            "comment": ""
        },
        {
            "title": "登招宝山",
            "content": "宇宙初开闢，何神立此山。中流天柱石，大地海门关。浪恶蛟龙怒，云深虎豹闲。潮期与日月，千古一循环。",
            "comment": ""
        },
        {
            "title": "赠东皋恭行人",
            "content": "重门临驿路，几向月中开。殿势江山合，钟声云水来。长吟松溅瀑，久定石生苔。九品金沙观，青莲次第栽。",
            "comment": ""
        },
        {
            "title": "茅苇",
            "content": "白苇黄茅几断魂，数家鸡犬不相闻。江南多少朱门闭，桑柘春深绿似云。",
            "comment": ""
        },
        {
            "title": "浪淘沙慢",
            "content": "暮烟愁，鸦归古树，雁过空堞。南浦牙樯渐发。阳关歌尽半阕。便恨入回肠千万结。长亭柳、寸寸攀折。望日下长安近，莫遣鳞鸿成闲绝。凄切。去帆浪远江阔。怅顿解连环，西窗下、对烛频哽咽。叹百岁光阴，几度离别。翠销粉竭。信乍圆易散，彩云明月。浙水吴山重重叠。流苏帐、阳台梦歇。暗尘锁、孤鸾秦镜缺。羞人问、怕说相思，正满院杨花，落尽东风雪。",
            "comment": ""
        },
        {
            "title": "迎春乐",
            "content": "垂杨影下黄金屋。东风渐、粉香熟。恨当年、有约骖鸾速。误一枕、红云宿。带眼宽移腰似束。怪何事、褪红销绿。背面立秋千，羞人问、连环玉。",
            "comment": ""
        },
        {
            "title": "拜星月慢",
            "content": "漏阁闲签，琴窗倦谱，露湿宵萤欲暗。雁咽凉声，寂寞芙蓉院。画檐外，树色惊霜渐改，澹碧云疏星烂。旧约桐阴，问何时重见。倚银屏、更忆秋娘面。想凌波、共立河桥畔。重念酒污罗襦，渐金篝香散。翦孤灯、伴宿西风馆。黄花梦、对发凄凉叹。但怅望、一水家山，被红尘隔断。",
            "comment": ""
        },
        {
            "title": "秋霁",
            "content": "千顷玻璃，远送目斜阳，渐下林阒。题叶人归，采菱舟散，望中水天一色。碾空桂魄。玉绳低转云无迹。有素鸥，闲伴夜深，呼棹过环碧。相思万里，顿隔婵媛，几回琼台，同驻鸾翼。对西风、恁谁问取，人间那得有今夕。应笑广寒宫殿窄。露冷烟淡，还看数点残星，两行新雁，倚楼横笛。",
            "comment": ""
        },
        {
            "title": "点绛唇",
            "content": "莺语愁春，海棠风里胭脂雨。酒怀慵举。闲扑亭前絮。漠漠斜阳，截断愁来路。凭阑伫。满怀离苦。分付楼南鼓。",
            "comment": ""
        },
        {
            "title": "宴桃源/如梦令",
            "content": "闲倚琐窗工绣。春困两眉频皱。独自下香街，攀折画桥烟柳。晴昼。晴昼。偏称玉楼歌酒。",
            "comment": ""
        },
        {
            "title": "虞美人",
            "content": "夕阳楼上都凭遍。柳下风吹面。强搴罗袖倚重门。懒傍玉台鸾镜、暗尘昏。离情脉脉如飞絮。此恨凭谁语。一天明月一江云。云外月明、应照凤楼人。",
            "comment": ""
        },
        {
            "title": "凤来朝",
            "content": "百媚春风面。凤箫催、绿么舞遍。玉鸾钗、半溜乌云乱。悄疑是、梦中见。曲叹弓弯袖敛。绣芙蓉、香尘未断。买一笑、千金拼。共醉倚、画屏暖。",
            "comment": ""
        },
        {
            "title": "琐窗寒",
            "content": "禁烛飞烟，东风插柳，万家千户。梨花院落，数点弄晴纤雨。傍秋千、红云半湿，画帘燕子商春语。数十年南北，西湖倦客，曲江行旅。日暮。花深处。对修竹弹棋，戏评格五。携尊共约，诗酒云朋月侣。念旧游、九陌香尘，倡条冶叶还在否。踏青归，醉宿兰舟，枕藉黄金俎。",
            "comment": ""
        },
        {
            "title": "渔家傲",
            "content": "自别春风情意恻。秦筝不理香尘积。去跃青骢游上国。归未得。何如莫向尊前识。薄幸高阳花酒客。迷云恋雨青楼侧。金屋空闲双凤席。离怀适。银台烛泪成行滴。",
            "comment": ""
        },
        {
            "title": "失鹤",
            "content": "顶上新成九转丹，衔花日日到诗坛。夜深飞上云霄去，华表月明风露寒。",
            "comment": ""
        },
        {
            "title": "浣溪沙",
            "content": "六幅蒲帆晓渡平。一江星斗渐西倾。离家才是两三程。浦外野花如唤客，树头春鸟自呼名。五云深处锦官城。",
            "comment": ""
        },
        {
            "title": "少年游",
            "content": "翠罗裙解缕金丝。罗扇掩芳姿。柳色凝寒，花情殢雨，生怕踏青迟。碧纱窗外莺声嫩，春在海棠枝。别後相思，许多憔悴，惟有落红知。",
            "comment": ""
        },
        {
            "title": "祝英台近",
            "content": "待春来，春又到，花底自徘徊。春浅花迟，携酒为春催。可堪碧小红微，黄轻紫艳，东风外、妆点池台。且衔杯。无奈年少心情，看花能几回。春自年年，花自为春开。是他春为花愁，花因春瘦，花残後、人未归来。",
            "comment": ""
        },
        {
            "title": "绛都春",
            "content": "秋千倦倚，正海棠半坼，不耐春寒。殢雨弄晴，飞梭庭院绣帘闲。梅妆欲试芳情懒。翠颦愁入眉弯。雾蝉香冷，霞绡泪搵，恨袭湘兰。悄悄池台步晚。任红薰杏靥，碧沁苔痕。燕子未来，东风无语又黄昏。琴心不度春云远。断肠难托啼鹃。夜深犹倚，垂杨二十四阑。",
            "comment": ""
        },
        {
            "title": "兰陵王",
            "content": "古堤直。隔水轻阴扬碧。东风路，还是舞烟眠露，年年自春色。红尘遍京国。留滞高阳醉客。斜阳外，千缕翠条，彷佛流莺度金尺。长亭半陈迹。记曾系征鞍，频护歌席。匆匆江上又寒食。回首处应念，旧曾攀折，依然离恨遍四驿。倦游尚南北。恻恻。怨怀积。渐楚榭寒收，隋苑春寂。眉颦不尽相思极。想人在何处，倚楼横笛。闲情似絮，更那听，夜雨滴。",
            "comment": ""
        },
        {
            "title": "夜游宫",
            "content": "窄索楼儿傍水。渐秋到、渔村橘里。薄幸江南倦游子。恣轻狂，恋高阳，歌酒市。独自帘儿底。香罗带、翠闲金坠。为恼情怀怕拈起。对西风，搵啼红，印窗纸。",
            "comment": ""
        },
        {
            "title": "小楼",
            "content": "寒空漠漠起愁云，玉笛吹残正断魂。寂寞小楼帘半卷，雁烟蛩雨又黄昏。",
            "comment": ""
        },
        {
            "title": "别何橘潭",
            "content": "驻马赤栏桥，余寒著柳条。舟车富阳路，风雨浙江潮。惜别津亭暮，思归故国遥。临行莫惆怅，回日定花朝。",
            "comment": ""
        },
        {
            "title": "先天李姆庙",
            "content": "毓圣功成宴太清，曾遗双履下清冥。隧碑重纪先天德，犹是祥符御制铭。",
            "comment": ""
        },
        {
            "title": "点绛唇",
            "content": "别後长亭，翠芜寂寞分襟地。雁书空寄。归梦频东里。一曲秋风，写尽渊明意。凝情际。雨襟烟袂。都是黄花泪。",
            "comment": ""
        },
        {
            "title": "鹧鸪天",
            "content": "四壁图书静不哗。里湖深处隐人家。斑衣自斗百家彩，乌帽亲裁一幅纱。新酿酒，旋烹茶。半溪霜月正梅花。前庭手种红兰树，看到春风第二芽。",
            "comment": ""
        },
        {
            "title": "经冯将军墓",
            "content": "同山半白云，此地葬将军。香火空遗像，朝廷纪旧动。铁衣悬古塔，金钺镇荒坟。一涧清泠水，年年生紫芹。",
            "comment": ""
        },
        {
            "title": "留鹤江有感",
            "content": "抱玉归来泪满襟，世间何许觅知音。此生虽有噬脐悔，到死终无尝胆心。伏枥马思云路远，避钩鱼隐石潭深。故人若问淞江客，自采芙蓉学楚吟。",
            "comment": ""
        },
        {
            "title": "柳梢青",
            "content": "藓迹苔痕。香浮砚席，影蘸吟尊。雪正商量，同云淡淡，微月昏昏。孤山往事谁论。但招得、逋仙断魂。客里相逢，数枝驿路，千树江村。",
            "comment": ""
        },
        {
            "title": "还京乐",
            "content": "彩鸾去，适怨清和，锦瑟谁共理。奈春光渐老，万金难买，榆钱空费。岸草烟无际。落花满地芳尘委。翠袖里，红粉溅溅，东风吹泪。任鸳帏底。宝香寒、金兽慵熏绣被，依依离别意味。琼钗暗画心期。倩啼鹃、为催行李。黯销魂，但梦逐巫山，情牵渭水。待得归来後，灯前深诉憔悴。",
            "comment": ""
        },
        {
            "title": "春闺",
            "content": "寂寞梨花院落闲，远山愁入两眉弯。黄金络索珊瑚坠，独立春风教白鹇。",
            "comment": ""
        },
        {
            "title": "浣溪沙",
            "content": "斗鸭阑干燕子飞。一堤春水漾晴晖。女郎何处踏青归。生色鞋儿销凤稳，碧罗衫子唾花微。後期应待牡丹时。",
            "comment": ""
        },
        {
            "title": "西河",
            "content": "形胜地。西陵往事重记。溶溶王气满东南，英雄闲起。凤游何处古台空，长江缥缈无际。石头城上试倚。吴襟楚带如系。乌衣巷陌几斜阳，燕闲旧垒。後庭玉树委歌尘，凄凉遗恨流水。买花问酒锦绣市。醉新亭、芳草千里。梦醒觉非今世。对三山、半落青天，数点白鹭，飞来西风里。",
            "comment": ""
        },
        {
            "title": "无题",
            "content": "闲拈红叶欲题诗，待得诗成又懒题。心事不随流水去，月明人在赤桥西。",
            "comment": ""
        },
        {
            "title": "柳梢青",
            "content": "片片花飞。风前疏树，雪後残枝。剗地多情，带将明月，来伴书帏。岁寒心事谁知。向篱落、微斜半敧。添得闲愁，酒将阑处，吟未成时。",
            "comment": ""
        },
        {
            "title": "齐天乐",
            "content": "客愁都在斜阳外，凭阑桂香吹晚。乱叶蝉哀，寒汀鹭泊，离绪并刀难翦。牙屏半掩。渐尘扑冰纨，浪收云簟。露入征衣，满襟秋思付诗卷。远思前度问酒，凤楼人共倚，归兴无限。雁影亭皋，蛩声院落，双阙明河光转。田园梦远。叹篱菊初黄，涧莼堪荐。拄笏西风，四山烟翠敛。",
            "comment": ""
        },
        {
            "title": "荔枝香近/荔枝香",
            "content": "杜宇声声频唤，春渐去。暗碧柳色依依，湖上迷青雾。残香净冼红兰，昨夜朱铅雨。金泥帐底，双虬自沈乳。天际，渐迤逦片帆南浦。一笑蔷薇，别後酒杯慵举。江上琵琶，莫遣东风误鹦鹉。泪拥通宵蜡炬。",
            "comment": ""
        },
        {
            "title": "满江红",
            "content": "目断江横，相思字、难凭雁足。从别後、倦歌慵绣，悄无拘束。烟柳翠迷星眼恨，露桃红沁霞腮肉。傍琐窗、终日对文枰，翻新局。频暗把，归期卜。芳草恨，阑干曲。谢多情海燕，伴愁华屋。明月自圆双蝶梦，彩云空伴孤鸾宿。任画帘、不卷玉钩闲，扬花扑。",
            "comment": ""
        },
        {
            "title": "西湖明月引/江城梅花引",
            "content": "朝回花底晓星明。瑞烟凝。暖风轻。修禊湔裙，时节又闻莺。绰约岸桃堤柳近，波万顷，碧琉璃，镜样平。仙翁佩襟秋水清。渺莲舟，浮翠瀛。御楼香近，东风里、吹下青冥。鲛撷围红，春在牡丹屏。日正迟迟人正酒，画帘外，一声声，卖放生。",
            "comment": ""
        },
        {
            "title": "宝鼎见/宝鼎现",
            "content": "六鳌初驾，缥缈蓬阆，移来洲岛。还又是、梅飘冰泮，一夜青阳回海表。渐媚景、傍元宵时候，花底馀寒料峭。更喜报、三边晏静，人乐清平宇宙。画鼓簇队行春早。拥烟花、粉黛缭绕。开洞府、桃源路窈。戟外东风吹岸柳。正翠霭、映星桥月榭，十里红莲绽了。庆万家、珠帘半卷，绰约歌裙舞袖。重锦绣幄围香，阖凤管鸾丝环奏。望非烟非雾，春在壶天易晓。早隐隐、半空星斗。看取收灯後。趁凤书、吹入黄扉，立马金门玉漏。",
            "comment": ""
        },
        {
            "title": "过秦楼",
            "content": "谷雨收寒，茶烟扬晓，又是牡丹时候。浮龟碧水，听鹤丹山，彩屋幔亭依旧。和气缥缈人间，满谷红云，德星呈秀。向东风种就，一亭兰茁，玉香初茂。遥想曲度娇莺，舞低轻燕，二十四帘芳昼。清溪九曲，上已风光，觞咏似山阴否。翠阁凝清，正宜瀹茗银罂，熨香金斗。看双鸾飞下，长生殿里，赐蔷薇酒。",
            "comment": ""
        },
        {
            "title": "宿大慈山悟真观",
            "content": "终南道士学弹琴，门外松萝锁翠阴。濒海八龙朝出洞，隔山群鹿夜归林。琪花过雨金风澹，玉树笼烟璧月沉。三十六坛钟鼓寂，云璈声接步虚音。",
            "comment": ""
        },
        {
            "title": "多景楼",
            "content": "怀古心情独倚楼，荻花枫叶满江秋。地雄吴楚东南会，水接荆扬上下流。铁瓮百年春雨梦，铜驼万里夕阳愁。西风历历晓吹雁，又带边声过石头。",
            "comment": ""
        },
        {
            "title": "六么令",
            "content": "授衣时节，犹未定寒燠。长空雨收云霁，湛碧秋容沐。还是鲈肥蟹美，橡栗村村熟。不堪追逐。龙山梦远，惆怅田园自黄菊。醉中还念倦旅，触景伤心目。羞破帽、把茱萸，更忆尊前玉。愁立梧桐影下，月转回廊曲。归期将卜，西风吹雁，懒寄斜封但相嘱。",
            "comment": ""
        },
        {
            "title": "玉楼春",
            "content": "柳丝挽得秋光住。肠断驿亭离别处。斜阳一片水边楼，红叶满天江上路。来鸿去雁知何数。欲问归期朝复暮。晚风亭院倚阑干，两岸芦花飞雪絮。",
            "comment": ""
        },
        {
            "title": "八宝妆",
            "content": "望远秋平。初过雨、微茫水满烟汀。乱葓疏柳，犹带数点残萤。待月重帘谁共倚，信鸿断续两三声。夜如何，顿凉骤觉，纨扇无情。还思骖莺素约，念凤箫雁瑟，取次尘生。旧日潘郎，双鬓半已星星。琴心锦意暗懒，又争奈、西风吹恨醒。屏山冷，怕梦魂、飞度蓝桥不成。",
            "comment": ""
        },
        {
            "title": "定风波",
            "content": "慵拂妆台懒画眉。此情惟有落花知。流水悠悠春脉脉，闲倚绣屏，犹自立多时。有约莫教莺解语，多愁却妒燕于飞。一笑蔷薇孤旧约，载酒寻欢，因甚懒支持。",
            "comment": ""
        },
        {
            "title": "恋绣衾",
            "content": "银鸳金凤画暗销。晓帘栊、新翠渐交。算多少、相思恨，被东风，吹上柳梢。罗窗夜夜梨花瘦，奈月明、香梦易消。便拟倩、题红叶，趁落花、流过谢桥。",
            "comment": ""
        },
        {
            "title": "叹镜辞",
            "content": "忆妾初嫁时，金屋藏窈窕。忽见洛阳人，鬻镜长安道。明月掌上寒，团团复皎皎。千金买得归，惜之如重宝。奁开双凤飞，带结青鸾袅。当时照妾颜，妾颜正年少。如今照妾颜，妾颜羞已老。对镜频汉嗟，掩镜徒懊恼。不恨妾嫁迟，惟恨妾生早。此恨空绵绵，天涯满芳草。君不见长江逝水无逆流，岁去年来多白头。",
            "comment": ""
        },
        {
            "title": "西兴",
            "content": "西兴潮半落，渔浦日初昏。岳面云收脚，沙头浪积痕。楼钟鸣野寺，船鼓入江村。回首长安路，归心几断魂。",
            "comment": ""
        },
        {
            "title": "霜天晓角",
            "content": "玄霜绛雪。散作秋林缬。昨夜西风吹过，最好是、睡时节。香绝。高处折。中秋还有月。此际人间天上，是两个、广寒阙。",
            "comment": ""
        },
        {
            "title": "春词",
            "content": "杨柳春风三月三，画桥芳草碧纤纤。一双燕子归来后，十二红楼卷绣帘。",
            "comment": ""
        },
        {
            "title": "朝中措",
            "content": "欲晴又雨雨还晴。时节又清明。红杏墙头燕语，碧桃枝上莺声。轻衫短帽，扁舟小棹，几度旗亭。斗草踏青天气，买花载酒心情。",
            "comment": ""
        },
        {
            "title": "马塍道上",
            "content": "闲拖瘦竹筇，独步马塍东。鸟影青山外，春愁碧树中。麦潮风化蝶，樱熟雨生虫。莫过溪头去，溪头多落红。",
            "comment": ""
        },
        {
            "title": "四明洞天",
            "content": "四壁玲珑耸石楼，四窗云气拥仙游。半空星斗浮天井，一洞烟霞透沃洲。蜥蜴现时曾呪雨，猕猴啼处客悲秋。他年定作山中隐，肯向红尘白尽头。",
            "comment": ""
        },
        {
            "title": "感皇恩",
            "content": "体态玉精神，惺憁言语。一点灵犀动人处。绣香罗帕，为待别时亲付。要人长记得，相思苦。彩鸾独跨，蓝桥归路。憔悴东风自蛮素。桃叶杨花，又向空江欲度。任洛阳城里，春无数。",
            "comment": ""
        },
        {
            "title": "丹凤吟",
            "content": "暗柳烟深何处，翡翠帘栊，鸳鸯楼阁。芹泥融润，飞燕竞穿珠幕。秋千倦倚，还思少年，袜步尘轻，衫裁罗薄。陡顿芳心暗老，强理新妆，离思都占眉角。过了几番花信，晓来剗地寒意恶。可煞东风，甚把夭桃艳杏，故故凌铄。伤春憔悴，泪矗粉腮香落。挑脱金宽双玉腕，怕人猜偷握。渐芳草，恨画阑、休傍著。",
            "comment": ""
        },
        {
            "title": "红罗袄",
            "content": "别来书渐少，家远梦徒归。念去燕来鸿，愁随秋到，旧盟新约，心与天知。楚江上、木落林稀。西风尚隔心期。水阔草离离。更皓月照影伤悲。",
            "comment": ""
        },
        {
            "title": "盘陀",
            "content": "盘陀石上看松眠，薜荔凌霄结紫烟。何处鹤声惊梦醒，一双飞起茯苓仙。",
            "comment": ""
        },
        {
            "title": "江南谣",
            "content": "柳絮飞时话别离，梅花开后待郎归。梅花开后无消息，更待明年柳絮飞。",
            "comment": ""
        },
        {
            "title": "木兰花慢",
            "content": "杜鹃声渐老，过花信、几番风。爱翠幄笼晴，文梭扬暖，阑槛青红。新妆步摇未稳，捧心娇、乍入馆娃宫。消得金壶万朵，护风帘幄重重。匆匆。少小忆相逢。诗鬓已成翁。且持杯秉烛，天香院落，同赏芳秾。花应怕春去早，尽迟迟、待取绿阴浓。拼却花前醉也，梦随蝴蝶西东。",
            "comment": ""
        },
        {
            "title": "惜分飞",
            "content": "钏阁桃腮香玉溜。困倚银床倦绣。双燕归来後。相思叶底寻红豆。碧唾春衫还在否。重理弓弯舞袖。锦藉芙蓉皱。翠腰羞对垂杨瘦。",
            "comment": ""
        },
        {
            "title": "南乡子",
            "content": "归雁转西楼。薄幸音书日日收。旧恨却凭红叶去，飕飕。春水多情日夜流。杨柳曲江头。烟里青青恨不休。九十韶光风雨半，回眸。一片花飞一片愁。",
            "comment": ""
        },
        {
            "title": "忆旧游",
            "content": "又眉峰碧聚，记得邮亭，人别中宵。翦烛西窗下，听林梢叶坠，雾漠烟潇。彩鸾梦逐云去，环佩人扶遥。但镜裂鸳奁，钗分燕股，粉腻香销。迢迢。旧游处，向柳下维舟，花底扬镖。更忆西风里，采芙蓉江上，双桨频招。怨红一叶应到，明月赤阑桥。渐泪浥琼腮，胭脂澹薄羞嫩桃。",
            "comment": ""
        },
        {
            "title": "春闺怨",
            "content": "妾家住在湘江曲，门枕湘江春水绿。年年长是暮春时，两岸垂杨啼布谷。自君话别湘江头，独上层楼弹箜篌。蛾眉不扫远山碧，满堤芳草春正愁。举头不见君，但见湘江云。江云散复聚，妾心空如熏。举头不见君，但见湘江水。江水云复回，妾颜为谁美。湘江云，湘江水，云水悠悠何日已。举头望君君未归，门前杨柳空依依。",
            "comment": ""
        },
        {
            "title": "少年游",
            "content": "斜阳冉冉水边楼。珠箔水晶钩。拍点红牙，萧吹紫玉，低按小梁州。双鸾已误青楼约，谁伴月中游。倦蝶残花，寒螀落叶，长是替人愁。",
            "comment": ""
        },
        {
            "title": "郭西文孝庙",
            "content": "帝子宸游白玉京，江南遗庙尚丹青。寝园月暗衣冠古，选阁云深笔砚灵。清卫有威森凤戟，娇嫔无语倚龙屏。太平天子尊儒学，锦帙黄封赐六经。",
            "comment": ""
        },
        {
            "title": "瑞龙吟",
            "content": "长安路。还是燕乳莺娇，度帘迁树。层楼十二阑干，绣帘半卷，相思处处。漫凭伫。因念彩云初到，琐窗琼户。梨花犹却春寒，翠羞粉怨，尊前解语。空有章台烟柳，瘦纤仍似，宫腰飞舞。憔悴暗觉文园，双鬓非故。闲拈断叶，重托殷勤句。频回首、河桥素约，津亭归步。恨逐芳尘去。眩醉眼尽，游丝乱绪。肠结愁千缕。深院静，东风落红如雨。画屏梦绕，一篝香絮。",
            "comment": ""
        },
        {
            "title": "侧犯",
            "content": "晚凉倦浴，素妆薄试铅华靓。凝定。似一朵芙蓉泛清镜。轻纨笑自拈，扑蝶鸳鸯径。娇懒。金凤亸、斜敧翠蝉影。冰肌玉骨，衬体红绡莹。还暗省。记青青、双鬓旧潘令。梦想鸾筝，後堂深静。何日西风，碧梧金井。",
            "comment": ""
        },
        {
            "title": "过钓台作",
            "content": "双台屹屹几春秋，千古高风一钓钩。越岭有云山北障，桐江无浪水东流。雪深黄叶埋寒虎，烟暖青莎卧白鸥。汉业已随宫树老，月明长到客星楼。",
            "comment": ""
        },
        {
            "title": "吴山雪霁",
            "content": "九天宫阙春风满，陆地楼台夜月寒。铁笛一声吹雁落，片云不到玉阑干。",
            "comment": ""
        },
        {
            "title": "诉衷情",
            "content": "嫩寒侵帐弄微霜。客泪不成行。料得黄花憔悴，何日赋归装。楼独倚，漏声长。暗情伤。凄凉况味，一半悲秋，一半思乡。",
            "comment": ""
        },
        {
            "title": "钱塘旅舍",
            "content": "云山千万叠，身事恨悠悠。客鬓秋风急，乡心夜雨愁。蛩鸣邻寺壁，雁过隔湖楼。目送千帆远，长江空自流。",
            "comment": ""
        },
        {
            "title": "聚景园",
            "content": "上苑韶光隔凤城，十分春事属流莺。雨余芳草欲无地，风定落花如有声。柳榭云深栖鹳鹊，榉塘沙暖浴鵁鶄。年来翠辇经游少，七十二亭空月明。",
            "comment": ""
        },
        {
            "title": "有感",
            "content": "软红尘里度韶华，杨柳桥边旧酒家。燕子不归春渐老，东风开尽刺桐花。",
            "comment": ""
        },
        {
            "title": "宴桃源/如梦令",
            "content": "何处春风归路。金屋空藏樊素。零乱海棠花，愁梦欲随春去。情绪。情绪。粉溅两行冰箸。",
            "comment": ""
        },
        {
            "title": "送赵知县归天台",
            "content": "自是中朝柱石材，西风尘土暗蒿莱。河阳县里花初放，彭泽门前柳未栽。准拟鸣珂来凤沼，徘徊抱玉下鸟台。明朝琴鹤归何处，三迳故园多绿苔。",
            "comment": ""
        },
        {
            "title": "清平乐",
            "content": "凤城春浅。寒压花梢颤。有约不来梁上燕。十二绣帘空卷。去年共倚秋千。今年独倚阑干。误了海棠时候，不成直待花残。",
            "comment": "【注释】这是一首描写闺妇之思的词作，大概作于词人留居钱塘之时。全词以“凤城春浅，寒压花梢颤”起句。“凤城”即南宋京城临安。“春浅”言初春，指出季节。“寒压花梢颤”，因时为初春，故残寒肆虐，花梢打颤，“压”字给人以寒气如磐的沉重之感，一方面渲染了当时的环境气氛，同时也暗示着人物怨恨的特有心境。这是情景交融 ，以景衬情。“有约”一句言因为刚入春天还冷的缘故，因此见不着燕子踪迹。此写燕，实用以寄托思妇的重重心事 。说“有约”，是嘱燕传递天涯芳信，但燕却违约不来，故接用“十二绣帘空卷”一句 ，将闺妇思夫的烦恼无端发泄到燕子身上。“十二绣帘 ”，泛指帘幕 。燕巢梁上，垂帘妨碍燕子活动，故须卷起 。“空卷”一词，寓有思妇盼燕归来的急迫心情和对梁燕不来的惆怅与空虚，思妇在春寒中翘首期盼的痴怜之态跃然纸上，真切生动。下片之结构，全由上片结句而来，正面抒写思妇的相思幽怨情怀 。“去年共倚秋千”一句意即见秋千而触动旧欢 ，用“去年”，引出往昔情事，心中荡起一层幸福的涟漪。“今年独上阑干”一句，忽又跌入眼前“独上阑干”的寂寞凄清苦闷之情。去年今日，一欢一恨，形成鲜明对比。结句转入幽怨，埋怨所爱的人不能及时惜花，误了花期，相思之重，故埋怨之深。全词所写虽然缠绵悱恻的闺怨之情，但艺术上有其鲜明的风格和特色。就结论而论，由物及人，由景及情，平正和谐，而缺乏变化，虽然不能反映起伏不定的感情，却正好适宜于表现幽怨与含蓄的情怀；就人物而论，没有涉及女性的体态服饰，写其轻嗔薄怒之态，人却隐而不露，走见词风的平正雅致。语言含蓄委婉，清丽可人。铭心刻骨的相思一诉诸文字，却成了“误了海棠时候 ，不成直待花残”。这里，没有直白的表达，也没有强烈指责，有的只是“十二绣帘空卷”的痴心与怅然，和平婉曲但含思凄迷哀婉，而思妇的情态及思绪的微澜，描画得生动传神。南海伍崇曜跋《日湖渔唱 》，曾标举此词下片云 ：“清转华妙 ，宜玉田生秀冠江东，亦相推挹矣。”这“清转华妙”四字，道出了本词的艺术特色。"
        },
        {
            "title": "六丑",
            "content": "自清明过了，渐柳底、莺梭慵掷。万红御风，飘飘如附翼。锦绣陈迹。障地香尘暗，乱蜂似雨，漫冶游南国。兰襟缥缈辞湘泽。马迹郊原，燕泥巷陌。伤春为花深惜。叹芳菲薄幸，容易疏隔。庭闲人寂。空除芳草碧。梦里惊春去，如瞬息。长安市上狂客。为桃源解佩，醉浓欢极。无心整、雾襟烟帻。惊回处，断雨残云倦倚，画阑干侧。相思恨、暗度流汐。更杜鹃、院落黄昏近，谁禁受得。",
            "comment": ""
        },
        {
            "title": "僧房薜荔",
            "content": "寸草曾收药笼功，谁移野色近禅翁。甘同木石抛闲地，耻附松萝上碧空。旋长织枝宜雨绿，未删宿叶待霜红。为衣或许湘人采，清彻崇兰两佩风。",
            "comment": ""
        },
        {
            "title": "青龙渡头",
            "content": "天阔雁飞飞，淞江鲈正肥。柳风欺客帽，松露湿僧衣。塔影随潮没，钟声隔岸策。不堪回首处，何日可东归。",
            "comment": ""
        },
        {
            "title": "曹娥庙",
            "content": "汉碣嵯峨几百秋，曲坟遗庙越山头。潮声侵帐凤屏冷，云气绕台鸾镜愁。孝节稜稜双桧立，哀魂渺渺一江流。椒觞载奠灵风起，知我怀亲送远舟。",
            "comment": ""
        },
        {
            "title": "暮秋游虎丘",
            "content": "寂寞虚廊暗草莱，天风缭绕宝华台。江空露冷蛟龙仗，殿古云深鹳鹊来。山馆老松褰绿蔓，石坛芳桂落苍苔。寒钟敲断枫桥月，半夜禅僧入定回。",
            "comment": ""
        },
        {
            "title": "绮寮怨",
            "content": "满院荼开尽，杜鹃啼梦醒。记晓月、绿水桥边，东风又、折柳旗亭。蒙茸轻烟草色，疏帘净、乱织罗带青。对一尊、别酒初斟，征衫上、点滴香泪盈。几度恨沉断云，飞鸾何处，连环尚结双琼。一曲琵琶，湓江上、惯曾听。依依翠屏香冷，听夜雨、动离情。春深小楼，无心对锦瑟、空涕零。",
            "comment": ""
        },
        {
            "title": "思佳客",
            "content": "一曲清歌酒一锺。舞裙摇曳石榴红。宝筝弦矗冰蚕缕，珠箔香飘水麝风。娇娅姹，笑迎逢。合欢罗带两心同。彩云不觉归来晚，月转觚棱夜气中。",
            "comment": ""
        },
        {
            "title": "昼锦堂",
            "content": "上苑寒收，西塍雨歇，东风是处花柳。步锦笼纱，依旧五陵台沼。绣帘珠箔金翠袅，琐窗雕槛青红斗。频回首。茶灶酒垆，春时几番携手。知否。人渐老。嗟眼为花狂，肩为诗瘦。唤醒乡心，无奈数声啼鸟。秉烛清游嫌夜短，采香新意输年少。归来好。皈趁故园池阁，绿阴芳草。",
            "comment": ""
        },
        {
            "title": "过秦楼",
            "content": "倦听蛩砧，初抛纨扇，隔浦乱钟催晚。湘蒲簟冷，楚竹帘稀，窗下乍闻裁翦。倦柳梳烟，枯莲蘸水，芙蓉翠深红浅。对半床灯火，虚堂凄寂，近书思遍。夜漏永、玉宇尘收，银河光烂。梦断楚天空远。婆娑月树，缥缈仙香，身在广寒宫殿。无奈离愁乱织，籍酒销磨，倩花排遣。渐江空霜晓，黄芦漠漠，一声来雁。",
            "comment": ""
        },
        {
            "title": "无题",
            "content": "鲛绡帘卷锦屏开，弱柳丝丝拂吹台。闲品琵琶不成调，落花飞趁晓风来。",
            "comment": ""
        },
        {
            "title": "桂枝香",
            "content": "残蝉乍歇。又乱叶打窗，蛩韵凄切。寂寞天香院宇，露凉时节。乘鸾扇底婆娑影，幻清虚、广寒宫阙。小山秋重，千岩夜悄，举尊邀月。甚赋得、仙标道骨。倩谁捣玄霜，犹未成屑。回首蓝桥路迥，梦魂飞越。雕阑翠甃金英满，洒西风、非雨非雪。惜花心性，输他少年，等闲攀折。",
            "comment": ""
        },
        {
            "title": "风流子",
            "content": "残梦绕林塘。诗添瘦、瘦不似东阳。正流水荡红，暗通幽径，嫩篁翻翠，斜映回墙。对握宝筝低度曲，销蜡靓新簧。莺懒昼长，燕闲人倦，乍亲花簟，慵引壶觞。帘栊深深地，歌尘静、芳草自碧空厢。十二画桥，一堤烟树成行。向杜鹃声里，绿杨庭院，共寻红豆，同结丁香。春已无多，祗愁风雨相妨。",
            "comment": ""
        },
        {
            "title": "明月引/江城梅花引",
            "content": "雨馀芳草碧萧萧。暗春潮。荡双桡。紫凤青鸾，旧梦带文箫。绰约佩环风不定，云欲堕，六铢香，天外飘。相思为谁兰恨销。渺湘魂、无处招。素纨犹在，真真意、还倩谁描。舞镜空圆，羞对月明宵。镜里心心心里月，君去矣，旧东风，新画桥。",
            "comment": ""
        },
        {
            "title": "思佳客",
            "content": "压鬓钗横翠凤头。玉柔春腻粉香流。红酣醉靥花含笑，碧翦颦眉柳弄愁。偏婀娜，太温柔。水情云意两绸缪。佯羞不顾双飞蝶，独背秋千傍画楼。",
            "comment": ""
        },
        {
            "title": "思佳客",
            "content": "锦幄沉沉宝篆残。惜春无语凭阑干。庭前芳草空惆怅，帘外飞花自往还。金屋静，玉箫闲。一尊芳酒驻红颜。东风落尽荼雪，满院清香夜不寒。",
            "comment": ""
        },
        {
            "title": "有所思",
            "content": "忆昔美人初别时，长亭两岸柳依依。今日美人天之涯，美人美人胡不归。忆昔君别妾，分破青鸾镜，破镜如破心。与妾青相忆，相忆图久深。忆昔妾别君，剪断金凤钗，断钗如断肠。赠君表相思，相思图久长。一日一日复一日，青镜鸾孤钗凤支。未必君相思，能如妾相忆。寒衣剪就欲寄君，长安门外无行人。雁声半夜西风恶，窗前一片梧桐落。",
            "comment": ""
        },
        {
            "title": "风流子",
            "content": "阑干休去倚，长亭外、烟草带愁归。正晓阴帘幕，绮罗清润，西风环佩，金玉参差。深院悄，乱蝉嘶夏木，双燕别春泥。满地残花，蝶圆凉梦，半亭落叶，蛩感秋悲。兰屏馀香在，销魂处、憔悴瘦不胜衣。谁念凤楼当日，星约云期。怅倦理鸾筝，朱弦空暗，强临鸳镜，锦带闲垂。别後两峰眉恨，千里心知。",
            "comment": ""
        },
        {
            "title": "送吴松溪过淮",
            "content": "铁砚毛锥未策功，又携琴剑过临邛。荆山有玉鸣朝凤，沧海无珠走夜龙。浦口月来僧馆榻，渡头霜落客船钟。自君别后知音少，空忆雁山溪上松。",
            "comment": ""
        },
        {
            "title": "严陵郡舍",
            "content": "花飞石上班，水落白云湾。帘卷千重树，窗开四面山。鼓声鱼市近，旗影讼庭闲。满目皆吟思，残阳缥缈间。",
            "comment": ""
        },
        {
            "title": "秋暮登太白",
            "content": "飘飘短褐袍，倚杖立金鳌。桥束溪流急，树增山势高。白云连海峤，黄叶满亭皋。落日西风恶，尘埃两鬓毛。",
            "comment": ""
        },
        {
            "title": "水龙吟",
            "content": "晓莺啼醒春愁，粉香独步千红地。庭闲散缟，林空翦雪，鸥惊鹤避。妒月魂凄，行云梦冷，温柔乡闭。渐黄昏院落，清明时候，东风里、无情泪。织翠玲珑叶底。倚阑人、玉龙休吹。残妆微洗，芳心微露，昭阳睡起。恨结连环，舞停双佩，水晶如意。倩蜂媒、聘取琼花，细与向、尊前比。",
            "comment": ""
        },
        {
            "title": "避暑",
            "content": "避暑入林扃，同僧坐竹亭。鸟飞晴地影，龙挂雨天形。扫叶铺椰簟，临流注石瓶。更无尘迹到，日落梦初醒。",
            "comment": ""
        },
        {
            "title": "侍谢立斋小酌湖楼",
            "content": "风卷珠帘客佩清，杜鹃啼老送春声。水浮亭馆花间出，船载笙歌柳外行。千里夕阳归梦远，六桥飞絮马蹄轻。栏干倚偏暮天阔，烟树一钩新月生。",
            "comment": ""
        },
        {
            "title": "闺情",
            "content": "闲拈花片贴纱窗，绣幕斜飞燕子双。细数归期相次近，倚楼日日望春江。",
            "comment": ""
        },
        {
            "title": "解连环",
            "content": "寸心谁托。望潇湘暮碧，水遥云邈。自绣带、同翦合欢，奈鸳枕梦单，凤帏寒薄。澹月梨花，别後伴、情怀萧索。念伤春渐懒，病酒未忺，两愁无药。魂销翠兰紫若。任钗沉鬓影，香沁眉角。怅画阁、尘满妆台，但玉佩依然，宝筝闲却。旧约无凭，误共赏、西园桃萼。正天涯、数声杜宇，断肠院落。",
            "comment": ""
        },
        {
            "title": "扫花游/扫地游",
            "content": "数峰蘸碧，记载酒甘园，柳塘花坞。最堪避暑。爱莲香送晚，翠娇红妩。欸乃菱歌乍起，兰桡竞举。日斜处。望孤鹜断霞，初下芳杜。遥想山寺古。看倒影金轮，溯光朱户。瞑烟带树。有投林鹭宿，凭楼僧语。可惜流年，付与朝钟暮鼓。漫凝伫。步长桥、月明归去。",
            "comment": ""
        },
        {
            "title": "姑苏台",
            "content": "高楼三百尺，落日几登临。越国一尝胆，吴娃频捧心。野猿窥磷火，宫燕语秋霖。坐久忽闻笛，五湖烟水深。",
            "comment": ""
        },
        {
            "title": "思佳客",
            "content": "曾约双琼品凤箫。玉台光映玉娇娆。银花烛冷飞罗暗，宝悄香融曲篆销。帘影乱，漏声迢。佩云清入楚天遥。题红未托相思约，明月空归第五桥。",
            "comment": ""
        },
        {
            "title": "八声甘州",
            "content": "放船杨柳下，听鸣蝉、薰风小新堤。正烟葓露蓼，飞尘酿玉，第五桥西。遥认青罗盖底，宫女夜游池。谁在鸳鸯浦，独棹玻璃。一片天机云锦，见凌波碧翠，照日胭脂。是西湖西子，晴抹雨妆时。便相将无情秋思，向菰蒲深处落红衣。醺醺里，半篙香梦，月转星移。",
            "comment": ""
        },
        {
            "title": "恋绣衾",
            "content": "多情无语敛黛眉。寄相思、偏仗柳枝。待折向、尊前唱，奈东风、吹做絮飞。归来醉抱瑟琶睡，正酒醒、香尽漏移。无赖是、梨花梦，被月明、偏照帐儿。",
            "comment": ""
        },
        {
            "title": "虞美人",
            "content": "春衫薄薄寒犹恋。芳草连天远。嫩红和露入桃腮。柳外东边楼阁、燕飞来。霓裳一曲凭谁按。错□□重看。金虬闲暖麝檀煤。银烛替人垂泪、共心灰。",
            "comment": ""
        },
        {
            "title": "赠罗知宫",
            "content": "霞帔云巾占石床，磬声初引步虚长。拟朝碧落非无路，学煮黄金信有方。云暗石潭龙骨蜕，草肥山崦麝脐香。青城梦窅蓬莱近，沧海为田合种桑。",
            "comment": ""
        },
        {
            "title": "林道士故庐",
            "content": "青城道士跨青牛，去作清都汗漫游。朝扣九关朝玉阙，暮回三岛宴金楼。丹随鹤舞缑山月，剑伴龙归洛浦秋。犹有石房云不散，晓风松柏两飕飀。",
            "comment": ""
        },
        {
            "title": "明皇按乐图",
            "content": "日日霓裳宴彩楼，三千歌粉侍宸旒。月明宫殿双龙伏，云拥箫韶九凤游。翠袖半笼金约臂，宝钗斜坠玉搔头。不知舞到弓弯处，一拍春风一拍愁。",
            "comment": ""
        },
        {
            "title": "醉桃源/阮郎归",
            "content": "金闺平帖被青青。宝街球路绫。晓风吹枕泪成冰。梅梢霜露零。金鸭暖，宝熏腾。晴窗粘冻蝇。梦魂空趁断云行。江山千里程。",
            "comment": ""
        },
        {
            "title": "哭楼梅麓",
            "content": "白玉楼成去作文，只从西棘挂朝冠。生来病苦相如渴，没后人知范叔寒。野店春闲沽酒榼，溪堂月冷钓鱼竿。梅花麓上谁弹泪，岁岁东风吹不乾。",
            "comment": ""
        },
        {
            "title": "夜游宫",
            "content": "愁厌眉峰成敛。几回皱、落花钿点。镜里芳容自羞见。又黄昏，听南楼，度更箭。月引桐阴转。珠帘动、影摇花乱。雁过西风楚天远。待归来，把愁眉，印郎面。",
            "comment": ""
        },
        {
            "title": "赠新罗僧",
            "content": "便帆才过日东来，浅色伽梨短样裁。野鹤怨时心共远，海鲸降处定初回。长年守律因师戒，中土传经为国灾。几日应酬官事了，南湖听法雨华台。",
            "comment": ""
        },
        {
            "title": "浣溪沙",
            "content": "睡起朦腾小篆香。素纨轻度玉肌凉。竹深荷净少炎光。雨过乱蝉嘶古柳，日斜双鹭立闲塘。更将心事自商量。",
            "comment": ""
        },
        {
            "title": "故宫",
            "content": "琼台玉馆照青红，梦断思陵桧柏风。三十二门金锁合，年年春到扫梧桐。",
            "comment": ""
        },
        {
            "title": "少年游",
            "content": "兰屏香暖，松醪味滑，湖蟹荐香橙。雁宇秋高，凤台人远，明月自吹笙。轻寒翦翦生襟袖，银漏渐催更。暗忆年时，桂风庭院，笑并玉肩行。",
            "comment": ""
        },
        {
            "title": "法曲献仙音",
            "content": "风箨晴暄，昼桐阴早，燕阁新香时度。沁月楼台，带山城郭，西湖翠娇红妩。甚爱此闲中趣，寻盟旧鸥鹭。共容与。倚阑干、静看飞絮。吟啸里，帘卷暖烟霁雨。向一碧波璃，几东风、呼棹来去。秀玉芳兰，伴丝簧、庭院笑语。渐梅霖清润，喜近槐扉初暑。",
            "comment": ""
        },
        {
            "title": "宴清都",
            "content": "听彻南楼鼓。寒宵迥、玉壶冰漏迟度。重温锦幄，低护青毡，曲通朱户。巡檐细嚼寒梅，叹寂寞、孤山伴侣。更信有、铁石心肠，广平几度曾赋。寒深试拥羊裘，松醪自酌，谁伴吟苦。摩挲醉眼，阑干笑拍，白鸥惊去。梁园胜赏重约，渐玉树、琼花处处。怕柳条、未觉春风，青青在否。",
            "comment": ""
        },
        {
            "title": "过田家",
            "content": "村南啼布谷，村北响缫车。隔浦卖鱼市，傍桥沽酒家。野花朝日暖，溪柳背风斜。又过东邻去，东邻采菊芽。",
            "comment": ""
        },
        {
            "title": "玉楼春",
            "content": "西园斗结秋千了。日漾游丝烟外袅。小桥杨柳色初浓，别院海棠花正好。粉墙低度莺声巧。薄薄轻衫宜短帽。便拚日日醉芳菲，未必春风留玉貌。",
            "comment": ""
        },
        {
            "title": "庆春宫/高阳台",
            "content": "孤鹜披霞，归鞍卸日，晚香菊自寒城。虚馆灯闲，征衫尘浣，夜深何处砧声。乱蛩催怨，月明里、依稀数星。云山迢递，犹误归期，方寸遍萦。秋风燕送鸿迎。最怜堤柳，白露先零。倦倚楼高，恨随天远，桂风和梦俱清。故人千里，记翦烛、西窗赋成。相如憔悴，宋玉凄凉，酒恨花情。",
            "comment": ""
        },
        {
            "title": "汉宫春",
            "content": "开尽荼，正桑云麦浪，天气如秋。南园露梢半坼，金粟丝头。温香傍酒，尽多娇、不识春愁。莺院悄，轻阴弄晚，何人堪伴清游。偏爱紫蕤黄袅，想金壶胜赏，依旧扬州。花前夜阑醉後，斜月当楼。翻阶句好，记玄晖、此日风流。双鬓改，一枝帽底，如今应为花羞。",
            "comment": ""
        },
        {
            "title": "侍赵开府夜宴",
            "content": "剩陪华佩醉蟠桃，杨柳飘飘拂午桥。夜月楼台行锦障，春风帘幕卷红绡。歌传杏苑黄金缕，乐奏梨园紫玉箫。银漏滴残珠履散，踏花归去路迢遥。",
            "comment": ""
        },
        {
            "title": "渔家傲",
            "content": "日转花梢春已昼。双蛾曲理遥山秀。百草偏输羞不斗。随人後。无情自折金丝柳。秋水盈盈娇欲溜。六么倦舞弓弯袖。偷摘青梅推病酒。俳徊久。一双燕子归时候。",
            "comment": ""
        },
        {
            "title": "春塘",
            "content": "春塘雨歇曙莺啼，坊院深闲竹树西。静倚绿窗看漏水，野花开到白棠梨。",
            "comment": ""
        },
        {
            "title": "梨花",
            "content": "流莺偷入未央宫，望断昭阳信不通。寂寞雨声寒食夜，一枝香泪泣东风。",
            "comment": ""
        },
        {
            "title": "临江仙",
            "content": "门外湖光清似玉，雨桐烟柳扶疏。爱闲吾亦爱吾庐。炉香心在在，杯酒乐如如。有子专城才四十，诸孙颗颗明珠。传家衣钵只诗书。一坡存菊意，千岁学松臞。",
            "comment": ""
        },
        {
            "title": "春游曲",
            "content": "长安二月东风里，千红陌上香尘起。都人欢呼去踏青，马如游龙车如水。两两三三争买花，青楼酒旗三百家。长安酒贵人未醉，岸头芳草日半斜。谁家女子娇似玉，约莫青春十五六。郁金罗带苏合香，琵琶自度相思曲。相思曲，声断续，断续回文不堪读。回文断续有续时，离肠寸无续期。",
            "comment": ""
        },
        {
            "title": "蝶恋花",
            "content": "落尽樱桃春去後。舞絮飞绵，扑簌穿帘牖。异别情怀愁对酒。翠条折赠劳亲手。绣幕深沉寒尚透。雨雨晴晴，妆点西湖秀。怅望章台愁转首。画阑十二东风旧。",
            "comment": ""
        },
        {
            "title": "蝶恋花",
            "content": "谢了梨花寒食後。翦翦轻寒，晓色侵书牖。寂寞幽斋惟酌酒。柔条恨结东风手。浅黛娇黄春色透。薄雾轻烟，远映苏堤秀。目断章台愁举首。故人应似青青旧。",
            "comment": ""
        },
        {
            "title": "浣溪沙",
            "content": "自别萧郎锦帐寒。凤楼日日望平安。杏花枝上露才乾。眉皱但嫌钿翠堕，臂销惟觉钏金宽。薄情杨柳殢征鞍。",
            "comment": ""
        },
        {
            "title": "江村",
            "content": "草舍蔬畦绕，柴门竹迳通。断云遮落日。细雨湿斜风。野艾抽花碧，山茄带叶红。烟深南浦远，难认楚江枫。",
            "comment": ""
        },
        {
            "title": "大��",
            "content": "雾幕西山，珠帘卷，浓霭凄迷华屋。蒲萄新绿涨，正桃花烟浪，乱红翻触。绣阁留寒，罗衣怯润，慵理凤楼丝竹。东风垂杨恨，锁朱门深静，粉香初熟。念缓酌灯前，醉吟孤枕，顿成清独。伤心春去速。叹美景虚掷如飞毂。漫孤负、秋千台榭，拾翠心期，误芳菲、怨眉愁目。冷透金篝湿，空展转、画屏山曲。梦不到、华胥国。闲倚雕槛，试采青青梅菽。海棠尚堪对烛。",
            "comment": ""
        },
        {
            "title": "题李丹壶壁",
            "content": "闲乘海上槎，来访谪仙家。风逆磬声短，日低旛影斜。猿攀高树果，蜂采半岩花。谁在丹台上，三更炼紫霞。",
            "comment": ""
        },
        {
            "title": "满庭芳",
            "content": "槐影连阴，竹光抟露，小荷新绿浮园。簟纹如浪，绡帐碧笼烟。回合溪桥一曲，初雨过、流水溅溅。阑干外，沙鸥野鸟，飞过钓鱼船。浮生，同幻境，眼空四海，迹寄三椽。但随天、休问我後谁前。要识渊明琴趣，真真意、都在无弦。薰风里，纶巾羽扇，一枕北窗眠。",
            "comment": ""
        },
        {
            "title": "秋蕊香",
            "content": "晚酌宜城酒暖。玉软嫩红潮面。醉中窈窕度娇眼。不识愁深恨浅。绣窗一缕香绒线。击双燕。海棠满地夕阳远。明月笙歌别院。",
            "comment": ""
        },
        {
            "title": "垂杨",
            "content": "银屏梦觉。渐浅黄嫩绿，一声莺小。细雨轻尘，建章初闭东风悄。依然千树长安道。翠云锁、玉窗深窈。断桥人、空倚斜阳，带旧愁多少。还是清明过了。任烟缕露条，碧纤青袅。恨隔天涯，几回惆怅苏堤晓。飞花满地谁为扫。甚薄幸、随波缥缈。纵啼鹃、不唤春归，人自老。",
            "comment": ""
        },
        {
            "title": "菩萨蛮",
            "content": "杏花枝上莺声嫩。凤屏倦倚人初困。金兽莫添香。香浓情转伤。云沉归雁杳。绿涨江南草。独倚夕阳楼。双帆何处舟。",
            "comment": ""
        },
        {
            "title": "蝶恋花",
            "content": "楼上钟残人渐定。庭户沉沉，月落梧桐井。闷倚琐窗灯炯炯。兽香闲伴银屏冷。淅沥西风吹雁影。一曲胡笳，别後谁堪听。誓海盟山虚话柄。凭书问著无言应。",
            "comment": ""
        },
        {
            "title": "即事",
            "content": "重重帘幕燕翩翩，尘锁朱楼十四弦。榆火渐催寒食节，海棠花畔缚秋千。",
            "comment": ""
        },
        {
            "title": "花犯",
            "content": "报南枝、东风试暖，萧萧甚情味。乱琼雕缀。幻姑射精神，玉蕊佳丽。寿阳宴罢妆台倚。眉颦羞鹊喜。念误却、何郎归去，清香空翠被。溪松径竹素知心，青青岁寒友，甘同憔悴。渐画角，严城上、雁霜惊坠。烟江暮、佩环未解，愁不到、独醒人梦里。但恨绕、六桥明月，孤山云畔水。",
            "comment": ""
        },
        {
            "title": "观猿",
            "content": "挂石攀云日半斜，乱山深处饱烟霞。香林月满僧归去，啼落春风几树花。",
            "comment": ""
        },
        {
            "title": "婆罗门引",
            "content": "髻鬟对耸，万松扶玉上青冥。西风共倚，烟南水北，石荒苔老，三十六梯平。爱翠尖如削，天外亭亭。高寒梦惊。是何夕堕双星。无限苍崖紫岫，谁拊棱层。薜萝深处，算少年、游屐几番登。河汉近、疑在蓬瀛。",
            "comment": ""
        },
        {
            "title": "小重山",
            "content": "岸柳黄深绿渐饶。林塘初雨过，涨蒲萄。秋千亭榭彩旗交。莺声里，春在杏花梢。慵整翠云翘。眉尖愁两点，倩谁描。斜阳芳草暗魂销。东风远，犹凭赤阑桥。",
            "comment": ""
        },
        {
            "title": "倚楼",
            "content": "金虬熏尽鹧鸪班，独上层楼倚画栏。满院梨花香寂寞，隔帘风雨正春寒。",
            "comment": ""
        },
        {
            "title": "恋绣衾",
            "content": "缃桃红浅柳褪黄。燕初来、宫漏渐长。任日转、花梢也，倚兰屏、犹未试妆。秦鸾旧曲无心理，忆年时、相傍采桑。听绿树、娇莺啭，一声声、都是断肠。",
            "comment": ""
        },
        {
            "title": "疏影",
            "content": "千峰翠玉。送孤云伴我，罗窗清宿。拂晓凭虚，春碧生寒，衣单瘦倚筇竹。东风不解吹愁醒，但芳草、溪城南北。认雾鬟，遥锁修颦，眉妩为谁愁独。江上轻鸥似识，背昭亭两两，飞破晴渌。一片苍烟，隔断家山，梦绕石窗萝屋。相看不厌朝还暮，算几度、赤阑干曲。待倩诗、收拾归来，写作卧游屏幅。",
            "comment": ""
        },
        {
            "title": "冷泉亭",
            "content": "西竺峰飞小朵来，闲僧曾共倚崔嵬。寒惊玉匣光初泻，晓层冰壶冻未开。云外有香丹桂落，洞中无月白猿哀。当年洗耳人何在，拟勺清泠酹碧苔。",
            "comment": ""
        },
        {
            "title": "醉桃源/阮郎归",
            "content": "东风开到坼桐花。游蜂初报衙。兽环微掩是谁家。琐窗金绣纱。环佩小，领巾斜。绿云双髻鸦。佯羞无限托琵琶。笑拈萱草芽。",
            "comment": ""
        },
        {
            "title": "赠杜郎中",
            "content": "草堂人远只存诗，几席临风入咏思。文印幸传同谷谱，祖灯犹照曲江碑。濡毫省闼春霖足，立马君门夜漏迟。憔悴江南老词客，柳边曾挹汉威仪。",
            "comment": ""
        },
        {
            "title": "兰陵王",
            "content": "楚天碧。秋晚尘清禁陌。朝鸡静，班退晓墀，回马金门漏犹滴。千官佩如织。来作黄扉寿客。黑头相，玉虹紫貂，亲奉春慈拜南极。丛萱燕堂北。正霭护犀帷，香泛鲛额。瑶池女伴驻鸾翼。拥歌袖笼翠，舞鞯铺锦，屏开家庆怎画得。想人在仙宅。今夕。是何夕。正月满槐厅，凉透杶席。黄花满地弄寒色。喜蛩雨初霁，雁风又息。龙楼宣劝，万岁里、宴太液。",
            "comment": ""
        },
        {
            "title": "补陀山",
            "content": "茫茫东海东，古洞石玲珑。蓬岛三山近，华夷一水通。鱼龙多变化，日月自虚空。此境元非幻，人心隐显中。",
            "comment": ""
        },
        {
            "title": "人日即事",
            "content": "春寒犹拨地炉灰，门巷萧条客不来。特有落梅三四点，晚风吹上石棋台。",
            "comment": ""
        },
        {
            "title": "绿琐",
            "content": "绿琐银台烛焰红，月痕斜过井梧东。背人约住黄金钏，轻札香罗护守宫。",
            "comment": ""
        },
        {
            "title": "仲冬南楼野望",
            "content": "绣幕香温生暮寒，淡烟漠漠水漫漫。吟残庚岭梅千树，梦绕湘江竹万竿。风卷乱鸦栖古塔，雪迷孤雁落前滩。一声玉笛人何所，更上南楼独倚栏。",
            "comment": ""
        },
        {
            "title": "玉楼春",
            "content": "万花丛底曾抬目。澹雅梳妆娇已足。夜来鹦鹉梦中人，春去琵琶江上曲。双鸾碧重钗头玉。裙曳湘罗浮浅绿。东风一醉买蛾眉，为拚明珠三万斛。",
            "comment": ""
        },
        {
            "title": "南歌子",
            "content": "懒傍青鸾镜，慵簪翠凤翘。玉屏春重宝香销。因甚不忺梳洗、怕登楼。载酒垂杨浦，停桡杜若洲。伤春情绪寄箜篌。流水残阳芳草、伴人愁。",
            "comment": ""
        },
        {
            "title": "应天长",
            "content": "流莺唤梦，芳草带愁，东风料峭寒色。又见杏浆饧粥，家家禁烟食。江湖几年倦客。曾惯识、凄凉岑寂。苦吟瘦，萧索诗肠，空愧郊籍。春事正溪山，柳雾花尘，深映翠萝壁。更谢多情双燕，归来旧庭宅。情丝乱游巷陌。怅容易、万红陈迹。酒旗直，绿水桥边，犹记曾识。",
            "comment": ""
        },
        {
            "title": "虞美人",
            "content": "疏林远带寒山小。月落霜天晓。棹歌初发浦烟中。自叹疏狂踪迹、似萍蓬。江边衰柳迷津堠。归兴浓於酒。断烟流水自寒塘。十里蒹葭、鸥鹭两三双。",
            "comment": ""
        },
        {
            "title": "宿鹭",
            "content": "西风历历起寒沙，皆立林宵雪一窠。三十六陂烟水阔，夜深无奈月明多。",
            "comment": ""
        },
        {
            "title": "一落索",
            "content": "澹澹双蛾疏秀。为谁频皱。落花何处不春愁，料不是、因花瘦。锦字香笺封久。鳞鸿稀有。舞腰销减不禁愁，怕一似、章台柳。",
            "comment": ""
        },
        {
            "title": "秦鸾曲",
            "content": "盈盈白玉钿，袅袅黄金缕。拍拍水晶奁，皎皎珊瑚树。帘前双燕飞，门外桃花雨。无处说相思，羞对秦鸾舞。",
            "comment": ""
        },
        {
            "title": "赠雪宝",
            "content": "一从说法雨华台，棕叶蕉花几度开。春尽瀑泉犹溅雪，地幽篁竹亦生苔。临溪洗钵青猿过，背石持经白鸟来。笑指庭前双柏树，住庵时节手亲栽。",
            "comment": ""
        },
        {
            "title": "丑奴儿/采桑子",
            "content": "岁寒时节千林表，独耐风霜。妒粉欺黄。澹澹衣裳薄薄妆。西湖十二阑干曲，倚遍寒香。白鹭横塘。一片孤山几夕阳。",
            "comment": ""
        },
        {
            "title": "糖多令/唐多令 秋暮有感",
            "content": "休去采芙蓉。秋江烟水空。带斜阳、一片征鸿。欲顿闲愁无顿处，都著在两眉峰。心事寄题红。画桥流水东。断肠人、无奈秋浓。回首层楼归去懒，早新月、挂梧桐。",
            "comment": "【注释】这首词是写秋季女子怀念远方的人的词，“斜阳”、“新月”指出时间是在傍晚时分 ，“秋江”“画桥”“层楼”则指出此诗的地点，词人从多方面描写词中人物的种种感受，秋感怀人虽是个古老的话题，但是此词之所以不落俗套 ，魅力不凡，则在于它的流畅、疏朗以及跌宕起伏的笔势，发端以祈使句式领起，以此来警醒读者，芙蓉，即荷花素为人们喜爱，是古人常常吟咏的对象，它具有多种的象征意义。采莲，原是民间妇女特有的劳动情趣，乐府民歌和文人乐府中多有佳作，此词开篇即规劝人们别去采撷，就有一种难言苦衷和一种特别的忧怨之情。次句切题之“秋”，说的是萧条旷阔的江面上，别无所有，只有一片茫茫烟水流淌着，它补充说明“休去”的原因。三、四句写夕阳、鸿雁 。这是望中所见 。“斜阳”点明时间，切“暮”，递进说明“休去”之原因；“带斜阳，一片征鸿 ”中的“征鸿”指的是远飞的大雁 ，切中词的时节“秋季 ”。因此才能触发种种感慨 。梁江淹诗：“远心何所类，云边有征鸿。”陈江总诗：“心逐南云逝，形随北雁来”候鸟大雁夏去秋来，从北方飞往南方。思妇也盼望远人随着秋雁而南归。因此仰见征鸿，触发思念远人的情感 。“心事寄题红。画桥流水东”接写“闲愁”。这愁之所以叫“闲愁”，因为它是作者一种出来的愁绪 。“愁著两眉峰”与“万恨在蛾眉”（唐武衙《春日偶作》）意同。“欲顿”两句，贴切形象，富有情致，使不可探寻的心理状态的“愁”有了安置，愁锁双眉，形迹可见。从这首词在句式遣词方面，颇受辛弃疾《摸鱼儿》“闲愁最苦，休去倚危栏，斜阳正在烟柳断肠处”的启发。辛氏愁怨的是国家命运、民族前途，而这首词所写的却是思妇怀远的个人情感，思想境界显而易见有高下之别。“心事寄题红 ”由叙闲愁转入抒心事。“题红”两句，用孟棨《本事诗》红叶题诗。意思是题诗寄情有意 ，无情之水东流去 ，可见心事重重。由是引出“断肠人”。“秋浓”指的是深秋，仍照应“秋暮”题意。后世骚人墨客多做悲秋、叹秋、感秋的文章，秋天秋景简直成了“悲”的代名词 。断肠人心事重重，面对夕阳西下、烟水空濛的深秋景象，更是叫人肝肠寸断。“回首层楼归去懒，早新月，挂梧桐”，从户外进入室内，其中“懒”字，就把“断肠人”的情态和精神面貌栩栩如生地刻画出来 。“早新月、挂梧桐”，这是在“层楼”中看到的，写得空灵透剔，意象鲜明。一轮新月高悬在稀稀落落衰败凋谢的梧桐树梢上，更增加了心烦意乱的愁思 。结尾以景结情，戛然而止，给人无穷的回味。这首词在表现主题思想时采取事事关联，环环相扣，层层深化的写法，内容联系密切。上片写“因触景所致的闲愁，因“征鸿”而引发怀远之情。下片写“心事 ”。心事是闲愁的具体说明，它又因秋浓而催人断肠 ，断肠是由心事所致，而心事又由题红引起，题红则是心事吐露的特殊形式。如此环形往复，层层而深，而产生怀愁的根本原因正是秋浓。这是因物触情，情景交融，物景生情。事事处处切题，是此词另一特色 。如芙蓉、秋江、征鸿、秋浓、梧桐、斜阳、新月以及闲愁、心事、题红、断肠人、归去懒，都紧扣“秋暮有感”这个题意和季节，作者注重修辞从风格看，此词与婉约词派细腻绵绵情思有别，一方面它有对思想活动 、情绪变化作精细的刻画，另一方面，又没有对描景状物作过份的渲染，独特之处在于疏朗中见真情，流快中藏细腻绵绵情思。"
        },
        {
            "title": "红林擒近",
            "content": "飞絮迷芳意，落梅销暗香。皓鹤泪空碧，白鸥避寒塘。妨它踏青斗草，便放晓日东窗。先自懒弄晨妆。谁奈靓笙簧。望帘寻酒市，看钓认渔乡。控持紫燕，芹泥未上雕梁。想梁园谢馆，群花较晚，但陪玉树频举觞。",
            "comment": ""
        },
        {
            "title": "虞美人",
            "content": "彩云别後房栊悄。愁立西风晓。倚阑无语对黄花。惆怅玉郎应在、楚江涯。钿筝空贮芳尘满。寂寞朱弦断。夜来一点帐前灯。频吐银花双烬、照罗屏。",
            "comment": ""
        },
        {
            "title": "垂丝钓",
            "content": "鬓蝉似羽。轻纨低映娇妩。凭阑看花，仰蜂粘絮。春未许。宝筝闲玉柱。东风暮。武陵溪上路。娉婷婀娜。刘郎依约曾遇。鸳俦凤侣。重记相逢处。云隔阳台雨。花解语。旧梦还记否。",
            "comment": ""
        },
        {
            "title": "山中吟",
            "content": "日出华山阳，月出庐山岗。巫山云漠漠，雁山烟苍苍。",
            "comment": ""
        },
        {
            "title": "红林擒近",
            "content": "三万六千顷，玉壶天地寒。庾岭封的皪，淇园折琅玕。漠漠梨花烂漫，纷纷柳絮飞残。直疑潢潦惊翻，斜风溯狂澜。对此频胜赏，一醉饱清欢。呼童翦韭，和冰先荐春盘。怕东风吹散，留尊待月，倚阑莫惜今夜看。",
            "comment": ""
        },
        {
            "title": "三犯渡江云/渡江云",
            "content": "风流三径远，此君淡薄，谁与伴清足。岁寒人自得，傍石锄云，闲里种苍玉。琅玕翠立，爱细雨、疏烟初沐。春昼长，秋声不断，洗红尘凡俗。高独。虚心共许，淡节相期，几人闲棋局。堪爱处，月明琴院，雪晴书屋。心盟更许青松结，笑四时、梅矾兰菊。庭砌晓，东风旋添新绿。",
            "comment": ""
        },
        {
            "title": "解蹀躞",
            "content": "岸柳飘残黄叶，尚学纤腰舞。谢他终日，亭前伴羁旅。无奈历历寒蝉，为谁唤老西风，伴人吟苦。闷无绪。记得芙蓉江上，萧娘旧相遇。如今憔悴，黄花惯风雨。把酒东望家山，醉来一沉闲窗，梦随秋去。",
            "comment": ""
        },
        {
            "title": "戍妇",
            "content": "梧桐叶落雁来时，见说沙场未解围。夜夜灯前做针线，倩谁边上寄寒衣。",
            "comment": ""
        },
        {
            "title": "山中吟",
            "content": "朝餐山上霞，莫采山下药。安得山中人，共跨山头鹤。",
            "comment": ""
        },
        {
            "title": "柳梢青",
            "content": "菊谢东篱。问梅开未，先问南枝。两蕊三花，松边傍石，竹外临溪。尊前暗忆年时。算笛里、关情是伊。何逊风流，林逋标致，一二联诗。",
            "comment": ""
        },
        {
            "title": "山房",
            "content": "轩窗四面开，风送海云来。一阵催花雨，数声惊蛰雷。蜗涎明石凳，蚁阵绕山台。此际衣偏湿，熏笼著麝煤。",
            "comment": ""
        },
        {
            "title": "八声甘州",
            "content": "帘垂鸱尾阁，桂花风、天香满黄扉。向郁罗霄汉，朝回金阙，心运璇玑。一点元台初度，八表共清辉。紫塞烟尘静，捷羽东飞。此际钱塘江上，爱月仍夜色，潮正秋期。想波仙冰妹，同日宴瑶池。报龙楼、玉音宣劝，赐紫金、杯泛日中葵。庆千秋，醉长生酒，歌太平诗。",
            "comment": ""
        },
        {
            "title": "一落索",
            "content": "欲寄相思情苦。倩流红去。满怀写不尽离愁，都化作、无情雨。渺渺暮云春树。澹烟横素。夕阳西下杜鹃啼，怨截断、春归处。",
            "comment": ""
        },
        {
            "title": "满路花/促拍满路花",
            "content": "离歌泣断云，别舞愁飞雪。凤皇台上望，琼箫绝。钗分玉燕，寸寸回肠折。碧空归雁阔。犹有疏梅，岁寒独伴高节。鲛绡罗帕，泪洒胭脂血。悠悠江上水，天连接。朱楼遍倚，万里空情切。此恨凭谁说。天若有情，料天须有区别。",
            "comment": ""
        },
        {
            "title": "题胡月山吟屋",
            "content": "苏公堤上路，日日课新吟。流水行花影，斜阳卧柳阴。断桥春听乐，矮屋夜鸣琴。皎皎山间月，如君一片心。",
            "comment": ""
        },
        {
            "title": "谒乌龙庙",
            "content": "断碑犹纪唐时事，山气阴沉暗绿苔。松木已逾千岁寿，香烟知化几炉灰。廊深无月鬼神过，殿古有云风雨来。曲曲几溪春水落，子陵滩下复东回。",
            "comment": ""
        },
        {
            "title": "山中吟",
            "content": "平生独爱山，日日频跻攀。自得山中趣，结庐万山间。",
            "comment": ""
        },
        {
            "title": "客中怀友",
            "content": "霜露湿征衣，行非少壮时。何堪万里役，动是一年期。高谊贫中见，深情别后知。相思相望处，云树碧参差。",
            "comment": ""
        },
        {
            "title": "渡江云",
            "content": "三神山路杳，六鳌驾浪，幻境□西湖。水连天四远，翠台如鼎，簇簇小浮图。烟沈雾迥，怪蜃楼、飞入清虚。秋夜长，一轮蟾素，渐渐出云衢。遥看寒光金镜，皓彩明珰，正人间三五。总输与、鸥眠葑蓼，鹭立菰蒲。笙歌唤醒鱼龙睡，向贝阙、争取明珠。清梦断，西风醉宿冰壶。",
            "comment": ""
        },
        {
            "title": "醉桃源/阮郎归",
            "content": "青青杨柳拂堤沙。溪头沽酒家。吟成醉笔走龙蛇。春风双鬓华。歌楚女，舞吴娃。轻烟笼翠霞。倦春娇困宝钗斜。绿垂云髻鸦。",
            "comment": ""
        },
        {
            "title": "送中上人游天台",
            "content": "师作天台去，长亭复短亭。焚香参祖塔，振锡动山灵。石罅移菖歜，松根斸茯苓。何时白云下，相与话青青。",
            "comment": ""
        },
        {
            "title": "芝山",
            "content": "春风几树石楠开，谁采灵芝去不回。彭蠡水分双港落，匡庐云度五峰来。钟沉古寺僧初定，月堕长松鸟自哀。堪叹昔人携酒地，断碑无主卧苍苔。",
            "comment": ""
        },
        {
            "title": "玉楼春",
            "content": "东风跃马长安道。一树樱桃花谢了。别来千里梦频归，醉里五更愁不到。江南两岸无名草。雨遍莓苔生嫩葆。玉楼人远绿腰闲，帘幕深沈双燕老。",
            "comment": ""
        },
        {
            "title": "绮罗香",
            "content": "雁宇苍寒，蛩疏翠冷，又是凄凉时候。小揭珠帘，夜润唾花罗皱。饶晓鹭、独立衰荷，溯归燕、尚栖残柳。想黄花，羞涩东篱，断无新句到重九。孤檠清梦易觉，肠断唐宫旧曲，声迷官漏。滴入愁心，秋似玉楼人瘦。烟槛外、催落梧桐，带西风、乱捎鸳甃。记画檐，灯影沈沈，共裁春夜韭。",
            "comment": ""
        },
        {
            "title": "虞美人",
            "content": "玉奁香细流苏暖。寒日花梢短。翠罗尘暗缕金销。□□东□华屋、自藏娇。当时携手鸳鸯径。一笑蔷薇影。如今眉黛镇愁封。欲问归期消息、望宾鸿。",
            "comment": ""
        },
        {
            "title": "春晓",
            "content": "晓风猎猎卷芭蕉，帘幕深深燕子巢。十二画栏都倚遍，一双蝴蝶上花梢。",
            "comment": ""
        },
        {
            "title": "酬同志",
            "content": "风光易销歇，尊□足闲情。谷雨春江暮，茶烟晓寺晴。认巢妲燕熟，辞树落花轻。湖上明朝约，初裁白苧成。",
            "comment": ""
        },
        {
            "title": "赠杨子中",
            "content": "凤梧鸾竹郁青葱，文气冲冲五色虹。囊里短歌唐李贺，酒边奇字汉扬雄。铜铺雨后芭蕉绿，石井霜前薜荔红。茶灶笔床随处有，等闲留客坐春风。",
            "comment": ""
        },
        {
            "title": "西平乐慢/西平乐",
            "content": "泛梗飘萍，入山登陆，迢递雾迥烟赊。漠漠蒹葭，依依杨柳，天涯总是愁遮。叹寂寞尘埃满眼，梦逐孤云缥缈，春潮带雨，鸥迎远溆，雁别平沙。寒食梨花素约，肠断处，对景暗伤嗟。晚钟烟寺，晨鸡月店，征褐萧疏，破帽敧斜。忆几度、微吟马上，长啸舟中，惯踏新丰巷陌，旧酒犹香，憔悴东风自岁华。重忆少年，樱桃渐熟，松粉初黄，短楫欢呼，日日江南，烟村八九人家。",
            "comment": ""
        },
        {
            "title": "竹枝曲",
            "content": "峨眉山头月如眉，画眉夬婿归不归。十日学德眉似月，眉成又是月圆时。",
            "comment": ""
        },
        {
            "title": "菩萨蛮",
            "content": "银城远枕清江曲。汀洲尽画蒹葭绿。君上木兰舟。妾愁双凤楼。角声何处发。月浸溪桥雪。独自倚阑看。风飘襟袖寒。",
            "comment": ""
        },
        {
            "title": "长门曲",
            "content": "紫凤双飞晓镜台，玉楼春冷燕空来。蛾眉不及宫前柳，一度春风一度开。",
            "comment": ""
        },
        {
            "title": "宛陵道院",
            "content": "阙角溪城下，千年黑蟒蟠。云深仙宅窅，竹密醮坛寒。汉量铜花绿，隋钟火籀凡。天风步虚静，微月听鸣銮。",
            "comment": ""
        },
        {
            "title": "探春/探春慢",
            "content": "上苑乌啼，中洲鹭起，疏钟才度云窈。篆冷香篝，灯微尘幌，残梦犹吟芳草。搔首卷帘看，认何处、六桥烟柳。翠绕才舣西泠，趁取过湖人少。掠水风花缭绕。还暗忆年时，旗亭歌酒。隐约春声，钿车宝勒，次第凤城开了。惟有踏青心，纵早起、不嫌寒峭。画阑闲立，东风旧红谁扫。",
            "comment": ""
        },
        {
            "title": "玉楼春",
            "content": "粉销香减红兰泪。总是文君初别意。春风织就闷情怀，夜月砌成愁况未。迢迢归梦频东里。堪恨洛阳花渐已。斜阳日日自相思，三十六陂芳草地。",
            "comment": ""
        },
        {
            "title": "浣溪沙",
            "content": "一枕华胥梦不成。碧筒香润玉醪倾。日长花影过池亭。雪藕臂寒鹦较怯，采菱歌发鹭频惊。白苹洲上雨初晴。",
            "comment": ""
        },
        {
            "title": "摸鱼儿",
            "content": "过重阳、晚香犹耐，江城风露初峭。梅花已索巡檐笑，春入数枝红小。寒恁早。正帘卷苍云，和气生芝草。金虬篆袅。喜人乐丰年，波澄瀚海，星斗焕牙纛。家山近，游宴十洲三岛。石桥诗思频绕。朱颜白发神仙样，谁信玉关人老。春渐好。望阊阖天低，咫尺瞻黄道。祥云缥缈。看柳色沙堤，莺声禁辇，鸣佩凤池晓。",
            "comment": ""
        },
        {
            "title": "山中吟",
            "content": "西风凉萧萧，雁过秋空高。时有岩桂发，落叶飞长皋。",
            "comment": ""
        },
        {
            "title": "下第怀楼寿朋",
            "content": "百尺丹梯拟共登，共登天上最高层。南山有雾空藏豹，北海无云可化鹏。动业十年尘里镜，诗书万卷雨前灯。桃花开尽不归去，又逐春风过武陵。",
            "comment": ""
        },
        {
            "title": "浣溪沙",
            "content": "柳底征鞍花底车。两行香泪湿红襦。别来莺燕已春馀。梳洗楼台愁独倚，笙歌庭院醉谁扶。卷帘闲看玉储胥。",
            "comment": ""
        },
        {
            "title": "姑苏馆",
            "content": "楚岫高低接太行，吴江渺漠下沧浪。秋城霜满苇花白，夜馆月寒莎草黄。芳苑鹿台初解佩，故宫鸾阁尚鸣珰。五湖一叶扁舟去，十二西楼几夕阳。",
            "comment": ""
        },
        {
            "title": "赋林景参梅屿",
            "content": "结庐分得雁山云，屿上梅花是四邻。水月一天芗世界，冰霜千古玉精神。短檠夜雨西窗梦，长铗秋风北塞尘。我亦烟波纶钓侣，与君同作岁寒人。",
            "comment": ""
        },
        {
            "title": "江阔",
            "content": "江阔雁声遥，何人共寂寥。青天不可问，明月若为邀。侠士夸骑鹤，蛮奴学射雕。平生堂下柳，聊复伴秋宵。",
            "comment": ""
        },
        {
            "title": "雪窦",
            "content": "千年松树冻欲死，夜半老僧眠树根。一片海云吹不散，白龙拖雪上昆仑。",
            "comment": ""
        },
        {
            "title": "伤情怨/清商怨",
            "content": "南枝春意正小。篱菊都荒了。帐底孤灯，夜来还独照。沙洲烟翠渺渺。谢塞鸿、频带书到。笑拈梅花，今年开较早。",
            "comment": ""
        },
        {
            "title": "瑞龙吟",
            "content": "双溪墅。重见种玉锄云，采花研露。遥知绿野芳浓，锦堂燕子，迎门共舞。近前语。还问去年山馆，旧经行处。西风鸿水边上，惊千里苑，梅英乍吐。几度月昏霜晓，望驰天北，驿传湘渚。冷艳暗香春寒，剗地清苦。看看翠幄，青子江头路。才收尽、蛮烟瘴雨，初回轻暑。便忆南园趣。唤人况有，多情杜宇。此计非迟暮。都付与、和羹功成归去。海榴院落，长逢重午。",
            "comment": ""
        },
        {
            "title": "香奁体",
            "content": "小院薰风满，闲庭白昼长。靖蜓杨柳岸，鸂鶒芰荷塘。云合朱檐卸，山高翠阁涼。蔓滋青薜荔，芽长紫良姜。帘幕深深地，阑干曲曲廊。淡烟瑶草细，流水碧桃香。幡影重门静，苔痕小篆荒。螭盘丹鼎雪，龙吸露台浆。琴古翻新调，笙沉靘旧簧。雨声犀角枕，月色象牙床。掌上双鹦鹉，屏间两凤凰。石函藏宝剑，金钥启瑶箱。扇雉团清影，奁鸳试晓床。霞绡衣窄索，云锦佩玎珰。鬓拢金蝉矗，钗横玉燕翔。袂飘天水碧，裾溅郁金黄。太液箫初远，逢壶漏未央。流星飞碧落，零雨下银潢。去去人千里，迢迢天一方。断肠春洛浦，残梦夜潇湘。",
            "comment": ""
        },
        {
            "title": "云间洞天",
            "content": "门掩青松间绿槐，一奁图画自天开。朝霞炼药黄金井，夜月吹笙白玉台。树老有枝皆薜荔，地闲无处不莓苔。数声野鹤惊残梦，疑是神仙出洞来。",
            "comment": ""
        },
        {
            "title": "寄赵庆御",
            "content": "十年一别双溪路，君自江南我浙东。彼此有书无雁寄，只应清梦与君同。",
            "comment": ""
        },
        {
            "title": "堤上柳",
            "content": "暗黄摇曳六桥云，万户千门一日春。休把柔条都折尽，明朝多少出城人。",
            "comment": ""
        },
        {
            "title": "已酉秋留鹤江有感",
            "content": "宾鸿几过澱山湖，夜夜西风转辘轳。苜蓿草衰江馆静，枇杷叶老石泉枯。曲终明月闲歌扇，病去寒灰满药炉。客梦不堪千里远，故园篱菊正荒芜。",
            "comment": ""
        },
        {
            "title": "木兰花慢",
            "content": "江南春信早，问谁是、百花魁。过揽桂褰蓉，纫兰采菊，独许寒梅。阳和渐回涧底，向水西、先放一枝开。潇洒纤琼瘦玉，化工月翦云裁。诗催。付与雪襟怀。消得暗香来。算知心惟有，青松瘦竹，白石苍苔。年年上林胜赏，拈清芳、蘸入紫金杯。须信和羹未晚，岁寒聊自徘徊。",
            "comment": ""
        },
        {
            "title": "思佳客",
            "content": "簇簇红云冷欲凝。东风特地唤花醒。数枝夜色当银烛，一段春娇入画屏。如有恨，似多情。柳边莺语十分明。柳边莺语如何说，莫笑梅花太瘦生。",
            "comment": ""
        },
        {
            "title": "法曲献仙音",
            "content": "油幕收尘。素纨招月，一枕苹香微度。枕玉牙床，浣冰金斛，薰风夜凉窗户。渐睡醒、明河暗，芭蕉几声雨。对谁语。念徽容已成憔悴，心期误。归计欲成又阻。寂寞燕楼空，想弓弯、眉黛慵妩。泪墨愁笺，纵回文，难写情素。便山遥水邈，几度梦魂飞去。",
            "comment": ""
        },
        {
            "title": "浣溪沙",
            "content": "杨柳烟深五凤楼。绣帘风扬玉梭球。夜寒谁伴锦香篝。残月情圆晓梦，落花无语诉春愁。宝笙偷按小梁州。",
            "comment": ""
        },
        {
            "title": "隔浦莲近拍",
            "content": "铅霜初褪凤葆。碧旆侵云窈。万绿伤春远，林幽乐、多禽鸟。斜阳堤畔草。游鱼闹。暗水流萍沼。翠钿小。凉亭醉倚，接罗巾、任敧倒。月明庭树，夜半鹊飞惊晓。隔岸苹乡梦渐到。吹觉。一襟风露尘表。",
            "comment": ""
        },
        {
            "title": "芳草渡/系裙腰",
            "content": "芳草渡。渐迤逦分飞，鸳俦凤侣。洒一枝香泪，梨花寂寞春雨。惜别情思苦。匆匆深盟诉。翠浪远，六幅蒲帆，缥缈东去。远顾。夕阳冉冉，恨逐潮回南浦路。漫空念、归来燕子，双栖旧庭户。市桥细柳，尚不减、少年张绪。渐瘦损，懒照秦鸾对舞。",
            "comment": ""
        },
        {
            "title": "赠讷行人",
            "content": "诸方参请尽，秋晚别京畿。乞食斋条饱。随缘百念微。夜声鸣铁笛，寒色脆荷衣。久学南山律，终身不敢违。",
            "comment": ""
        },
        {
            "title": "侍赵别驾宴寿乐堂",
            "content": "别驾移樽宴草堂，四轩帘幕卷斜阳。芰荷香满鸳鸯宿，杨柳阴浓翡翠藏。风过水亭秋尚热，月侵山阁夜偏凉。更阑酒尽不知去，坐看晓星飞玉潢。",
            "comment": ""
        },
        {
            "title": "玲珑四犯",
            "content": "金屋春深，似灼灼娉婷，真真娇艳。洗净铅华，依旧曲眉丰脸。犹记舞歇凉州，渐缥缈、碧云缭乱。白玉环、宝镜偷换。别後甚时重见。鸾帏凤席鸳鸯荐。但空馀、蕙芳兰茜。天涯柳色青青恨，不入东风眼。惆怅二十四桥，任落絮、飞花乱点。奈翠屏、一枕云雨梦，谁惊散。",
            "comment": ""
        },
        {
            "title": "月中行/月宫春",
            "content": "鬓云斜插映山红。春里澹香融。自携纨扇出帘栊。意欲扑飞虫。蔷薇架下偏宜酒，纤纤手、自引金锺。倦歌佯醉倚东风。愁在落花中。",
            "comment": ""
        },
        {
            "title": "寄翁宾暘",
            "content": "历历长涂谒鲁侯，征尘宁复恋貂裘。江城露冷霜初滑，海谷冰消水欲流。夜月观书徐穉榻，春风听乐仲宣楼。料君频作四湖梦，曾忆孤山有旧游。",
            "comment": ""
        },
        {
            "title": "渡江云",
            "content": "桐花寒食近，青门紫陌，不禁绿杨烟。正长眉仙客，来向人间，听鹤语溪泉。清和天气，为栽培、种玉心田。莺昼长，一尊芳酒，容与看芝山。庭闲。东风榆荚，夜雨苔痕，满地欲流钱。爱墙阴、成蹊桃李，春自无言。殷勤晓鹊凭檐喜，丹凤下、红药阶前。兰砌晓，香飘舞袖斓斒。",
            "comment": ""
        },
        {
            "title": "游仙曲",
            "content": "中秋月正明，夜半飞紫琼。拂袖天上去，揽衣朝太清。缥缈黄金阙，迢遥白玉京。离离百宝幢，袅袅九华旌。箫韶起碧落，散花飘群英。翱翔鸾鹤舞，清彻云璈声。凌凌九霄寒，风露薄青冥。弱水三万里，仙路眇蓬瀛。不赴瑶池宴，相约董双成。吹笙骑凤凰，飞上芙蓉城。",
            "comment": ""
        },
        {
            "title": "木兰花慢",
            "content": "爱吟休问瘦，为诗句、几凭阑。有可画亭台，宜春帐箔，如寄身闲。胸中四时胜景，小蓬莱、幻出五云间。一掬苹香暗沼，半梢松影虚坛。相看。倦羽久知还。回首鹭盟寒。记步屧寻云，呼灯听雨，越岭吴峦。幽情未应共懒，把周郎旧曲谱新翻。帘外垂杨自舞，为君时按弓弯。",
            "comment": ""
        },
        {
            "title": "登吴山",
            "content": "登高一展眺，宫树郁嵯峨。楼阁春风满，东南王气多。青天行日月，大地布山河。柳色沙堤路，时闻响玉珂。",
            "comment": ""
        },
        {
            "title": "野人家",
            "content": "绕江生杜若，满地长辛夷。剪草涂脂抹粉新壁，褰藤缚旧篱。瓦瓶春貯酒，土灶夜蒸藜。独步归来晚，东皋雨一犁。",
            "comment": ""
        },
        {
            "title": "思佳客",
            "content": "玉辔青骢去不归。锦中频织断肠诗。窗凭绣日莺声婉，帘卷香云雁影回。金缕扇，碧罗衣。蝶魂飞度画阑西。花开花落春多少，独有层楼双燕知。",
            "comment": ""
        },
        {
            "title": "蓦山溪",
            "content": "春波浮渌，小隐桃溪路。烟雨正林塘，翠不碍、锦鳞来去。芹香藻腻，偏爱鲤花肥，檐影下，柳阴中，逐浪吹萍絮。宫沟泉滑，怕有题红句。钩饵已忘机，都付与、人间儿女。濠梁兴在，鸥鹭笑人痴。三湘梦，五湖心，云水苍茫处。",
            "comment": ""
        },
        {
            "title": "贺伯父大资休致",
            "content": "不恋清时白玉珰，便将身世寄沧浪。三朝元老黄枢阁，四海闲人绿野堂。楚楚菁兰秋带雨，萧萧寒菊晚宜霜。拟成东甬耆英社，賸乐壶天日月长。",
            "comment": ""
        },
        {
            "title": "汉宫春",
            "content": "帘卷苍云，爱初翔凤尾，忽驾虬枝。青青岁寒自保，越样清奇。参天溜雨，带疏苔、密藓芳蕤。天赋与，凌霜傲雪，臞然山泽风姿。他年楝梁共许，记雪山巫峡，曾赋新诗。庭前可人翠幄，葱蒨烟霏。高标劲节，有青松、绿竹心知。来试倚，摩挲黛色，一尊相祝齐眉。",
            "comment": ""
        },
        {
            "title": "采桑行",
            "content": "妾本秦罗敷，家住曲江曲。门前杨柳青，春风啼布谷。树头桑初芽，家家蚕始浴。相呼出采桑，采桑如采玉。屈曲回高枝，攀条剪柔绿。朝晴采桑南，暮雨采桑北。采得桑归迟，小姑怨相促。陌上绮罗人，问妾眉何蹙。妾恨妾自知，问妾何所欲。消磨三十春，渐喜蚕上簇。一丝一线工，织成罗与谷。百人共辛勤，一人衣不足。",
            "comment": ""
        },
        {
            "title": "登西楼怀汤损之",
            "content": "杨柳飘飘春思长，绿桥流水绕宫墙。碧云望断空回首，一半阑干无夕阳。",
            "comment": ""
        },
        {
            "title": "霜天晓角",
            "content": "月树风枝。孤山两字诗。来到十洲三岛，香得更、十分奇。阳和迟自迟。冰霜欺怎欺。且伴岁寒人醉，有移种、玉堂时。",
            "comment": ""
        },
        {
            "title": "早梅芳/喜迁莺",
            "content": "凤钗横，鸾带绕。独步鸳鸯沼。阑干斜倚，自打精神对花笑。贴衣琼佩冷，衬袜金莲小。卷香茵缥缈，舞袖称纤妙。梦初成，欢未了。明日青门道。离云别雨，脉脉无情画堂晓。柳边国骄马去，翠阁空凝眺。渐春风、绿愁江上草。",
            "comment": ""
        },
        {
            "title": "大��",
            "content": "渐入融和，金莲放、人在东风楼阁。天香吹辇路，净无云一点，桂柳霜魄。雪霁梅飘，春柔柳嫩，半卷真珠帘箔。迢迢鸣鞘过，隘车钿辔玉，暗尘轻掠。拥琼管吹龙，朱弦弹凤，柳衢花陌。鳌山侵碧落。绛绡远，春霭浮鳷鹊。民共乐、金吾禁静，翠跸声闲，遍青门、尽停鱼钥。衩袜寒初觉。方怪失、绣鸳弓窄。误良夜、瑶台约。渐彩霞散，双阙星微烟薄。洞天共谁夸鹤。",
            "comment": ""
        },
        {
            "title": "雷峰少憩",
            "content": "倚塔看明月，寒光度玉绳。曲堤藏小艇，疏柳见孤灯。水竹映苔石，岩花缘涧藤。香云吹散后，猿鹤伴高僧。",
            "comment": ""
        },
        {
            "title": "渡江云",
            "content": "青青江上草，片帆浪暖，初泊渡头沙。翠筇便瘦倚，问酒垂杨，影里那人家。东风未许，漫媚妩、轻试铅华。飘佩环、玉波秋莹，双髻绿堆鸦。空嗟。赤阑桥畔，暗约琴心，傍秋千影下。夜渐分、西窗愁对，烟月笼纱。离情暗逐春潮去，南浦恨、风苇烟葭。肠断处，门前一树桃花。",
            "comment": ""
        },
        {
            "title": "塞垣春",
            "content": "草碧铺横野。带暝色、归鞍卸。烟葭露苇，满汀鸥鹭，人在图画。渐一声雁过南楼也。更细雨、时飘洒。念徽容、都销瘦，漫将纨素描写。临镜理残妆，依然是、京兆柔雅。落叶感秋声，啼浆叹凉夜。对黄花共说憔悴，相思梦、顿醒西窗下。两腕玉挑脱，素纤悭半把。",
            "comment": ""
        },
        {
            "title": "湖上",
            "content": "流水断桥边，笙歌拥画船。日酣花半醉，春困柳三眠。策杖登云洞，观鱼上玉泉。凤城归去晚，山锁万重烟。",
            "comment": ""
        },
        {
            "title": "许宣平祠",
            "content": "开元遗逸士，终老紫阳樵。市上人犹说，山中隐可招。乾坤双草履，日月一花瓢。堪笑骑鲸者，相逢弱水遥。",
            "comment": ""
        },
        {
            "title": "浣溪沙",
            "content": "约臂金圆隐绛缯。枕痕斜印曲花藤。玉肌娇软莹如冰。护日帘栊迷晓梦，舞风琼佩弄秋声。倦妆鸾鉴不忺凭。",
            "comment": ""
        },
        {
            "title": "鄂王墓",
            "content": "鄂王墓在栖霞岭，一片忠魂万古存。镜里赤心悬日月，剑边英气塞乾坤。苍苔雨暗龙蛇壁，老树烟凝虎豹旛。独倚东风挥客泪，大堪回首望中原。",
            "comment": ""
        },
        {
            "title": "江馆野望",
            "content": "江边雁过秋，江上暮云愁。岭曲山横转，潮回水逆流。乱莎行石蟹，残荻卧沙鸥。黯淡三更月，何人独倚楼。",
            "comment": ""
        },
        {
            "title": "丁香结",
            "content": "尘拥妆台，翠闲歌扇，金井碧梧风陨。听豆虫声小，伴寂寞、冷逼莓墙苍润。料凄凉宋玉，悲秋恨、此际怎忍。莲塘风露，渐入粉艳，红衣落尽。勾引。记舞歇弓弯，几度柳围花阵。酒薄愁浓，霞腮泪渍，月眉香晕。空对秦镜尚缺，暗结回肠寸。念纤腰柔弱，都为相如瘦损。",
            "comment": ""
        },
        {
            "title": "观弈象棋",
            "content": "阵势频分合，机锋互应酬。马飞关塞月，砲落汉天秋。不问知心友，翻成敌面仇。谁能劳胜负，独立大江流。",
            "comment": ""
        },
        {
            "title": "过秦楼",
            "content": "翠约苹香。绿抟槐阴，隔水晚蝉声断。壶冰避暖，钏玉敧凉，倦暑懒拈歌扇。云浪缥缈鱼鳞，新月开弦，落星沉箭。恨经年闲阔，柔笺空寄，梦随天远。憔悴损、臂薄烟绡，腰宽霞缕，锦瑟暗尘侵染。韩香犹在，秦镜空圆。薄幸旧盟俱变。虚蠹春华，为谁容改芳徽，魂飞娇倩。凭危楼望断，江外青山乱点。",
            "comment": ""
        },
        {
            "title": "瑞鹤仙",
            "content": "燕归帘半卷。正漏约琼签，笙调玉琯。蛾眉画来浅。甚春衫懒试，夜灯慵翦。香温梦暖。诉芳心、芭蕉未展。渺双波、望极江空，二十四桥凭遍。葱茜。银屏彩凤，雾帐金蝉，旧家坊院。烟花弄晚。芳草恨，断魂远。对东风无语，绿阴深处，时见飞红数片。算多情、尚有黄鹂，向人睍睆。",
            "comment": ""
        },
        {
            "title": "酹江月/念奴娇",
            "content": "汉江露冷，是谁将瑶瑟，弹向云中。一曲清泠声渐杳，月高人在珠宫。晕额黄轻，涂腮粉艳，罗带织青葱。天香吹散，佩环犹自丁东。回首杜若汀洲，金钿玉镜，何日得相逢。独立飘飘烟浪远，袜尘羞溅春红。渺渺予怀，迢迢良夜，三十六陂风。九疑何处，断云飞度千峰。",
            "comment": ""
        },
        {
            "title": "倦寻芳",
            "content": "杏檐转午。青漏沈沈，春梦无据。凤锦龟纱，空闭酒尘香雾。流水行云天四远，玉箫声断人何处。倦寻芳，镇情尖翠压，强拈飞絮。记旧约、荼縻开後，屈指心期，数了还数。误我凭阑，几度片帆南浦。燕懒莺慵春去也，落花犹是东风主。正销凝，被愁鹃、又啼烟树。",
            "comment": ""
        },
        {
            "title": "早梅芳/喜迁莺",
            "content": "柳初妍，花渐好。可恨行期到。落梅香尽，澹月朦胧微照。风帘银烛暗，露幕金花小。纵离歌缓唱，残角又霜晓。琐窗前，秦吉了。促上长安道。扬鞭西去，几点稀星尚云表。去程疑是梦，宿酒昏情抱。凤楼空，琼箫声渐杳。",
            "comment": ""
        },
        {
            "title": "寄王尊师",
            "content": "彩云缭绕七香车，洞里神仙炼紫霞。华表鹤归春寂寂，东风吹尽碧桃花。",
            "comment": ""
        },
        {
            "title": "月上海棠",
            "content": "游丝弄晚，卷帘看处，燕重来时候。正秋千亭榭，锦窠春透。梦回褪浴华清，凝温泉、绛绡微皱。芳阴底，人立东风，露华如昼。宜酒。啼香泪薄，醉玉痕深，与春同瘦。想当年金谷，步帷初绣。彩云影里徘徊，娇无语、夜寒归後。莺窗晓，花间重携素手。",
            "comment": ""
        },
        {
            "title": "虎丘即事",
            "content": "西风剑佩轻，独立妙高亭。山吐岩头月，江涵水面星。石奔苍虎势，树结老龙形。何处吹箫客，扁舟过洞庭。",
            "comment": ""
        },
        {
            "title": "少年游",
            "content": "光风怀抱玉精神。不染世间尘。香暖衣篝，歌题彩扇，清似晋时人。柳边小驻朝天马，一笑领佳宾。帘卷湖山，花围尊俎，同醉碧桃春。",
            "comment": ""
        },
        {
            "title": "华胥引",
            "content": "涵空斜照，掠水轻岚，满天红叶。雁泊平芜，凫依乱荻声唼唼。寂寞金井梧桐，渐辘轳伊轧。明月纱窗，夜寒孤枕应怯。吟老西风，笑衰髯、顿疏如镊。锦笺勤重，频剔兰灯自阅。多谢征衫初寄，尚宝香熏箧。愁忆家山，梦魂飞度千叠。",
            "comment": ""
        },
        {
            "title": "山中吟",
            "content": "三冬气凛冽，独立千崖雪。横斜溪上梅，影落溪桥月。",
            "comment": ""
        },
        {
            "title": "相思引",
            "content": "金谷园林锦绣香。踏青挑菜又相将。凤台人远，离思入三湘。花著雨添红粉重，柳随风曳碧丝长。薄情鸾燕，春去怎商量。",
            "comment": ""
        },
        {
            "title": "梅梁堰",
            "content": "庙近云涛观，山遥翠欲重。只应溪上木，便是洞中龙。堰折潮归海，棂迎浪答钟。断碑荒鲜合，终古载灵踪。",
            "comment": ""
        },
        {
            "title": "点绛唇",
            "content": "分袂情怀，快风一箭轻帆举。暮烟云浦。芳草斜阳路。输与闲鸥，朝暮潮来去。空凝伫。小桥樊素。金屋春深处。",
            "comment": ""
        },
        {
            "title": "鹧鸪天",
            "content": "谁向瑶台品凤箫。碧虚浮动桂花秋。风从帘幕吹香远，人在阑干待月高。金粟地，蕊珠楼。佩云襟雾玉逍遥。仙娥已有玄霜约，便好骑鲸上九霄。",
            "comment": ""
        },
        {
            "title": "尉迟杯",
            "content": "长亭路。望渭北、漠漠春天树。殷勤别酒重斟，明日相思何处。晴丝扬暖，芳草外、斜阳自南浦。望孤帆、影接天涯，一江潮带愁去。回首杜若汀州，叹泛梗飘萍，乍散还聚。满径残红春归後，犹自有、杨花乱舞。怅金徽、梁尘暗锁，算谁是、知音堪共语。尽天涯、梦断东风，彩云鸾凤无侣。",
            "comment": ""
        },
        {
            "title": "西湖暮春",
            "content": "云山叠叠树重重，浙水迢遥客梦中。啼鴃数声春去日，落花满地夜来风。松关鹤立吟坛静，竹院僧眠丈室空。明日马蹄何处所，夕阳芳草画桥东。",
            "comment": ""
        },
        {
            "title": "酹江月/念奴娇",
            "content": "霁空虹雨，傍啼螀莎草，宿鹭汀洲。隔岸人家砧杵急，微寒先到帘钩。步幄尘高，征衫酒润，谁暖玉香篝。风灯微暗，夜长频换更筹。应是雁柱调筝，鸳梭织锦，付与两眉愁。不似尊前今夜月，几度同上南楼。红叶无情，黄花有恨，孤负十分秋。归心如醉，梦魂飞趁东流。",
            "comment": ""
        },
        {
            "title": "山中吟",
            "content": "身在此山中，闲情薄太空。行歌白云里，白云连崆洞。",
            "comment": ""
        },
        {
            "title": "八声甘州",
            "content": "两台帘对卷，燕芹香、风花近清明。望春弥柳际，流红水布，暖縠天晴。谁信闲襟似水，时忆语溪耕。襟抱番江阔，云远波平。静昼轻挥玉尘，见春扉草绿，暮冶烟青。问清华姓字，几度录虬屏。看西湖、一汀鸳鹭，正晓风、残月两三星。早归来，赴花鱼宴，宫树闻莺。",
            "comment": ""
        },
        {
            "title": "风入松",
            "content": "西清人住水云乡。心静日偏长。闲中自乐壶天趣，笑红尘、谁是羲皇。叠嶂双溪争似，西湖雨色晴光。碧龟巢处藕花香。波影浸书床。庭前一种红兰树，薰风又、吹长瑶芳。竹外椿前舞彩，柳边槐底鸣珰。",
            "comment": ""
        },
        {
            "title": "寄模上人",
            "content": "林下逢支遁，人疑是宿生。病怜诗力减，老觉世缘轻。短发吴霜净，归心剡雪明。相思听猿夜，幽梦隔重城。",
            "comment": ""
        },
        {
            "title": "吴江道上",
            "content": "夜半扁舟出洞庭，客帆初挂早潮平。社风才起海鹰至，岚雾未收江鹄鸣。吴岫乱云擎古塔，楚皋寒叶拥荒城。垂虹桥外天连水，无限别离生杜蘅。",
            "comment": ""
        },
        {
            "title": "糖多令/唐多令",
            "content": "明月可中庭。萧萧络纬声。画阑秋、千树吹香。玉宇无尘凉似水，销不尽、许多清。欲醉醉还醒。欲吟吟未成。拈金英、三嗅微馨。应有乘鸾天上女，随风露、下青冥。",
            "comment": ""
        },
        {
            "title": "暮春",
            "content": "柳外宫莺啭晓寒，万花开尽正春残。沉香亭北栏干曲，独抱琵琶看牡丹。",
            "comment": ""
        },
        {
            "title": "春闺",
            "content": "终日怀人倚翠阑，别长愁宽钏金宽。颦眉钿叶抛鸳甃，弹泪灯花落凤盘。梅粉有香供夜雨，柳丝无力受春寒。阶前拾得相思子，自结罗囊绣合欢。",
            "comment": ""
        },
        {
            "title": "怀潘鄮屋",
            "content": "洛阳才解佩，过眼忽秋分。四海一明月，千山共白云。雁烟迷晓树，虫露湿香芹。满纸相思字，临风欲寄君。",
            "comment": ""
        },
        {
            "title": "宫词",
            "content": "三十六宫春漏长，隔帘时送御楼香。倚笼尽日教鹦鹉，为我君前说断肠。",
            "comment": ""
        },
        {
            "title": "山中吟",
            "content": "山深春亦寒，野鸟声绵蛮。山花随处发，香风吹幽兰。",
            "comment": ""
        },
        {
            "title": "秋夜游东墅",
            "content": "云压高空雁阵低，江城历历草离离。楼台秋淡玉箫远，帘幕夜寒铜漏迟。明月鹭鷥菱叶浦，西风蟋蟀豆药篱。一樽酒尽银河落，犹有残钟出古祠。",
            "comment": ""
        },
        {
            "title": "城西杨梅",
            "content": "炎炎火树照千山，南客应同荔子看。金谷人游红步障，玉房仙炼紫华丹。猩唇泣露珊瑚软，鹤顶迎风玛瑙寒。若使汉宫知此味，又添飞驿上长安。",
            "comment": ""
        },
        {
            "title": "山中吟",
            "content": "山西茂林麓，中有盘旋谷。飘飘双凤凰，飞立山上玉。",
            "comment": ""
        },
        {
            "title": "品令",
            "content": "玉壶尘静。蟾光透、一帘疏影。偏爱水月楼台近。画阑独倚，风度寒香阵。犹记曲江烟水恨。叹凄凉谁问。夜深沙觜霜痕印。嚼花拚醉，枝上春无尽。",
            "comment": ""
        },
        {
            "title": "迎春乐",
            "content": "依依一树多情柳。都未识行人手。对青青、共结同心就。更共饮、旗亭酒。褥上芙蓉铺软绣。香不散、彩云春透。今岁又相逢，是燕子、归来後。",
            "comment": ""
        },
        {
            "title": "点绛唇",
            "content": "眉叶颦愁，泪痕红透兰襟润。雁声将近。须带平安信。独倚江楼，落叶风成阵。情怀闷。蝶随蜂趁。满地黄花恨。",
            "comment": ""
        },
        {
            "title": "氐州第一",
            "content": "闲倚江楼，凉生半臂，天高过雁来小。紫芡波寒，青芜烟澹，南浦云帆缥缈。潮带离愁，去冉冉、夕阳空照。寂寞东篱，白衣人远，渐黄花老。见说西湖鸥鹭少。孤山路、醉魂飞绕。荻蟹初肥，莼鲈更美，尽酒怀诗抱。待南枝、春信早。巡檐对梅花索笑。月落乌啼，渐霜天、钟残梦晓。",
            "comment": ""
        },
        {
            "title": "浣溪沙",
            "content": "双倚妆楼宝髻垂。佩环依约下瑶池。鬓边斜插碧蝉儿。不嫁东风苏小恨，未圆明月柳娘悲。舞休愁叠缕金衣。",
            "comment": ""
        },
        {
            "title": "淮西",
            "content": "舟子解贪程，能知倦客情。断云微雨霁，远水落霞明。驿古如荒庙，山平接废城。游淮少年事，今只叹劳生。",
            "comment": ""
        },
        {
            "title": "雪",
            "content": "楼台万瓦鳞鳞，遮尽人间富与贫。可笑世情刚道冷，不知片片是阳春。",
            "comment": ""
        },
        {
            "title": "永遇乐",
            "content": "玉腕笼寒，翠阑凭晓，莺调新簧。暗水穿苔，游丝度柳，人静芳昼长。云南归雁，楼西飞燕，去来惯认炎凉。王孙远，青青草色，几回望断柔肠。蔷薇旧约，尊前一笑，等闲孤负年光。斗草庭空，抛梭架冷，帘外风絮香。伤春情绪，惜花时候，日斜尚未成妆。闻嬉笑，谁家女伴，又还采桑。",
            "comment": ""
        },
        {
            "title": "齐天乐",
            "content": "赤阑桥畔斜阳外，临江暮山凝紫。戏鼓才停，渔榔乍歇，一片芙蓉秋水。馀霞散绮。正银钥停关，画船催舣。鱼板敲残，数声初入万松里。坡翁诗梦未老，翠微楼上月，曾共谁倚。御苑烟花，宫斜露草，几度西风弹指。黄昏尽也，有眠月闲僧，醉香游子。鹫岭啼猿，唤人吟思起。",
            "comment": ""
        },
        {
            "title": "归燕",
            "content": "王谢堂前柳树苍，玉京坟上藓花黄。无情又逐东风去，落日朱帘几断肠。",
            "comment": ""
        },
        {
            "title": "蝶恋花",
            "content": "寂寞长亭人别後。一把垂丝，乱拂闲轩牖。三月春光浓似酒。传怀莫放纤纤手。金缕依依红日透。舞彻东风，不减蛮腰秀。扑鬓杨花如白首。少年张绪心如旧。",
            "comment": ""
        },
        {
            "title": "四园竹",
            "content": "昏昏瞑色，乱叶拥云扉。渚兰风润，庭桂露凉，香动秋帏。独向闲亭步月，阑干瘦倚，此情惟有天知。纵如其。黄花时节归来，因循已误心期。欲写相思寄与，愁拂鸾笺。粉泪盈盈先满纸。正寂寞，楼南雁过稀。",
            "comment": ""
        },
        {
            "title": "赠佛光法师",
            "content": "竺寺王城近，金门讲大乘。教中初有记，祖外久无僧。身被山河衲，心悬日月灯。南湖雨华座，十载复谁登。",
            "comment": ""
        },
        {
            "title": "蝶恋花",
            "content": "墙外秋千花影後。环兽金悬，暗绿笼朱牖。为怯轻寒犹殢酒。同心共结怀纤手。粉袖盈盈香泪透。蹙损双眉，懒画遥山秀。柔弱风条低拂首。渭城歌舞春如旧。",
            "comment": ""
        },
        {
            "title": "浣溪沙",
            "content": "宝镜奁开素月空。晚妆慵结绣芙蓉。殢人娇语更憁憁。倦浴金莲轻衫步，捧笙玉笋半当胸。枕痕又露一丝红。",
            "comment": ""
        },
        {
            "title": "瑞鹤仙",
            "content": "故庐元负郭。爱树色参差，湖光渺漠。楼危万山落。俯阑干十二，亸檐飞角。花娇柳弱。映轻黄、浅黛依约。与沙鸥、共结新盟，伴我醉眠醒酌。萧散云根石上，瀹茗松泉，注书芸阁。莺窥燕幕。檐外竹、圃中药。念耕烟钓雪，已成活计，一任风波自恶。但无心、万事由天，梦中更乐。",
            "comment": ""
        },
        {
            "title": "柳梢青",
            "content": "沁月凝霜。精神好处，曾悟花光。带雪煎茶，和冰酿酒，聊润枯肠。看花小立疏廊。道是雪、如何恁香。几度巡檐，一枝清瘦，疑在蓬窗。",
            "comment": ""
        },
        {
            "title": "水龙吟",
            "content": "杜鹃啼老春愁，泪痕吹作胭脂雨。飞花乱点，东风枝上，红翔翠翥。丹穴鸣初，碧梧栖未，凄凉山坞。怅琼姬梦远，玉箫声断，孤鸾影、对谁舞。林下风光自许。算何必、玉京瑶圃。阑干醉倚，游尘香散，芳菲无主。经院僧眠，月楼钟静，欲飞还驻。待青松、化尽苍龙头角，共乘云去。",
            "comment": ""
        },
        {
            "title": "夜飞鹊/夜飞鹊慢",
            "content": "秋江际天阔，风雨凄其。云阴未放晴晖。归鸦乱叶更萧索，砧声几处寒衣。沙头酒初熟，尽篱边朱槿，竹外青旗。潮期尚晚，怕轻离、故故迟迟。何以醉中先别，容易为分襟，独抱琴归。回首征帆缥缈，津亭寂寞，衰草烟迷。虹收霁色，渐落霞孤鹜飞齐。更何时，重与论文渭北，翦烛窗西。",
            "comment": ""
        },
        {
            "title": "醉蓬莱",
            "content": "正槐龙欲老，影动朱门，薰风帘卷。竹外人清，听秋声将转。梦草池塘，种兰庭砌，爽气生葵扇。香染黄扉，律调翠简，赏音清宴。因念南阳，碧幢烟静，纶玉宣频，辔丝催遣。带锡犀虹，宠下甘泉殿。笑指蓬莱，画舸东去，向五云葱茜。骑竹欢迎，贺家湖上，绿香红茜。",
            "comment": ""
        },
        {
            "title": "扫花游/扫地游",
            "content": "蕙风扬暖，渐草色分吴，柳阴迷楚。寸心似缕。看窥帘燕妥，妒花蝶舞。翦翦愁红，万点轻飘泪雨。怕春去。问杜宇唤春，归去何处。後期重细许。倩落絮飞烟，障春归路。长亭别俎。对歌尘舞地，暗伤蛮素。算得相思，比著伤春又苦。正凭伫。听斜阳、断桥箫鼓。",
            "comment": ""
        },
        {
            "title": "暗香",
            "content": "霁天秋色。正倚楼待月，谁伴横笛。涨绿浮空，闲数河星手堪摘。弥望澄光练净，分付与、玄晖才笔。烟溆阔，云远波平，归鸟趁风席。南国。信音寂。怅雁渚渡闲，鹭汀沙积。藓碑露泣。时拊遗踪暗嗟忆。人事空随逝水。今古但、双流一碧。待办取、蓑共笠，小舟泛得。",
            "comment": ""
        },
        {
            "title": "终日",
            "content": "终日怀人凭曲栏，余阴未放客衣单。只缘二月风光澹，别作一般天气看。梅粉有香销夜雨，柳丝无方受春寒。闲情漠漠难拘管，自逐轻鸥下急滩。",
            "comment": ""
        },
        {
            "title": "山中吟",
            "content": "东望泰岳松，西望苍梧竹。知心侣渔樵，忘情友麋鹿。",
            "comment": ""
        },
        {
            "title": "寄晚浦张观使",
            "content": "不原生封万户侯，归来却伴赤松游。琴书东里三缘屋，诗酒西湖一叶舟。雁过客楼秋雨急，乌栖江树暮烟愁。频年陡觉生华发，日日凭高望楚州。",
            "comment": ""
        },
        {
            "title": "解语花",
            "content": "鳌峰溯碧，贝阙缘云，桂魄寒光射。凤檐鸳瓦。星河际、缥缈绣帘高下。笙箫奏雅。爱雪柳、蛾儿笑把。琼佩摇、珠翠盈盈，迤逦飘兰麝。陆地金莲照夜。富绮罗妆艳，春态容冶。笼纱鞍帕。香尘过、禁陌宝车骄马。游人静也。东风里、万红初谢。沉醉归、残角霜天，渐落梅声罢。",
            "comment": ""
        },
        {
            "title": "汉宫春",
            "content": "春满芝田，正鹤飞空霭，龟引清涟。祥云满谷缥缈，非雾非烟。莺花燕柳，占年年、三月长安。天气好，新声暖响，东风十二雕阑。葱蒨兽炉香袅，映金貂玉佩，绿鬓朱颜。何妨买花载酒，日日湖边。烟光万顷，恁清闲、才是神仙。芳昼永，珠帘静卷，悠然相对南山。",
            "comment": ""
        },
        {
            "title": "丰乐楼初成",
            "content": "红尘飞不到阑干，十二朱帘卷暮寒。上苑莺啼花木暗，六桥人散水云宽。春风玉佩骖黄鹤，夜月琼箫驻紫鸾。檐外青青杨柳色，几回曾向画船看。",
            "comment": ""
        },
        {
            "title": "诉衷情",
            "content": "绿云凤髻不忺盘。情味胜思酸。晓色露桃烟杏，空照脸霞丹。花渐老，径苔闲。锦斓斑。怨红一叶，流水东风，好去人间。",
            "comment": ""
        },
        {
            "title": "浣溪沙",
            "content": "十二珠帘绣带垂。柳烟迷暗楚江涯。自携玉笛凭丹梯。写恨鸾笺凝粉泪，踏青鸳袜溅金泥。落红深处乱莺啼。",
            "comment": ""
        },
        {
            "title": "意难忘",
            "content": "额粉宫黄。衬桃花扇底，歌送瑶觞。裙拖金缕细，衫唾碧花香。琼佩冷，玉肌凉。罗袜步沧浪。漫共伊，心盟意约，眼觑眉相。连环未结双双。似桃源误入，初嫁刘郎。珑璁仙子髻，绰约道家妆。千种恨、九回肠。云雨梦犹妨。误少年，红销翠减，虚度风光。",
            "comment": ""
        },
        {
            "title": "糖多令/唐多令",
            "content": "何处是秋风。月明霜露中。算凄凉、未到梧桐。曾向垂虹桥上看，有几树、水边枫。客路怕相逢。酒浓愁更浓。数归期、犹是秋冬。欲寄相思无好句，聊折赠、雁来红。",
            "comment": ""
        },
        {
            "title": "无题",
            "content": "千树琅玕碧玉梢，秋声半夜浙江潮。小庭寂寞无人到，谁与同吹月下箫。",
            "comment": ""
        },
        {
            "title": "塞翁吟",
            "content": "睡起鸾钗亸，金约鬓影胧�俊Ｎε謇洌�玉丁东。镜里对芙蓉。秦筝倦理梁尘暗，惆怅燕子楼空。山万叠，水千重。一叶漫题红。忽忽。从别後，残云断雨，馀香在、鲛绡帐中。更懊恨、灯花无准，写幽愫、锦织回文，小字斜封。无人为托，欲倩宾鸿。立尽西风。",
            "comment": ""
        },
        {
            "title": "南歌子",
            "content": "素质盈盈瘦，娇姿淡淡妆。曲勾兰畔倚秋娘。一撮风流都在、晚西凉。彩线串层玉，金篝络细香。半钩新月浸牙床。犹记东华年少、那门相。",
            "comment": ""
        },
        {
            "title": "摸鱼儿",
            "content": "倚东风、画阑十二，芳阴帘幕低护。玉屏翠冷梨花瘦，寂寞小楼烟雨。肠断处。怅折柳柔情，旧别长亭路。年华似羽。任锦瑟声寒，琼箫梦远，羞对彩莺舞。文园赋。重忆河桥眉妩。啼痕犹溅纨素。丁香共结相思恨，空托绣罗金缕。春已暮。踪燕约莺盟，无计留春住。伤春倦旅。趁暗绿稀红，扁舟短棹，载酒送春去。",
            "comment": ""
        },
        {
            "title": "赠明道者",
            "content": "三衣终日护，白社踵东林。净业心无住，清斋力不禁。莲香秋观静，松吹石桥阴。见说溪南虎，时来听梵音。",
            "comment": ""
        },
        {
            "title": "梁湖道上",
            "content": "东风酒旆斜，浦口第三家。谷鸟鸣春树，江鸥起暮沙。故乡山渐近，曲岸柳初芽。客路归心切，孤帆带落霞。",
            "comment": ""
        },
        {
            "title": "百字令/念奴娇",
            "content": "凝云冱晓，正花才积，荻絮初残。华表翩跹何处鹤，爱吟人在孤山。冻解苔铺，冰融沙甃，谁凭玉勾阑。茸衫毡帽，冷香吹上吟鞍。将次柳际琼销，梅边粉瘦，添做十分寒。闲踏轻澌来荐菊，半潭新涨微澜。水北峰峦，城阴楼观，留向月中看。巘云深处，好风飞下晴湍。",
            "comment": ""
        },
        {
            "title": "过姚秋江钓矶",
            "content": "莎草离离碧树闲，只疑曾是子陵滩。槿花篱落虫声碎，芦叶汀洲雁阵寒。江上浪平潮正熟，渡头人去月初残。夜深不管蛟龙睡，独对西风把钓竿。",
            "comment": ""
        },
        {
            "title": "伍炼士松隐居",
            "content": "树顶危巢堕鹤翎，凌霄花白女萝青。无朝无暮云烟起，时有人来采茯苓。",
            "comment": ""
        },
        {
            "title": "对烛",
            "content": "忽忆巴山夜，西窗风雨寒。自怜清影独，谁识寸心丹。草长花犹在，香销泪不干。海棠贪睡去，惆怅五更残。",
            "comment": ""
        },
        {
            "title": "忆诸侄",
            "content": "万里经年别，临分手重携。地寒冬气早，家远暮云低。有信秋凭雁，无眠夜听鸡。满怀霜露感，不隔故山西。",
            "comment": ""
        },
        {
            "title": "后土庙",
            "content": "尘拥妆台翡翠翘，琼花开尽玉魂销。昆仑山上天风落，二十四桥吹洞箫。",
            "comment": ""
        },
        {
            "title": "夜泊",
            "content": "停舟野渡头，客路恨悠悠。叶落风千树，种残月半楼。芦花双过雁，莎草独眠鸥。山鬼烧青火，飞来照髑髅。",
            "comment": ""
        },
        {
            "title": "山中吟",
            "content": "夏日飞火云，枕簟访深僻。坐此松竹林，冰泉嗽寒石。",
            "comment": ""
        },
        {
            "title": "青玉案",
            "content": "凉亭背倚斜阳树。过几阵、菰蒲雨。自棹轻舟穿柳去。绿裙红袂，与花相似，撑入花深处。妾家住在鸳鸯浦。妾貌如花被花妒。折得花归娇厮觑。花心多怨，妾心多恨，胜似莲心苦。",
            "comment": ""
        },
        {
            "title": "齐天乐 泽国楼偶赋",
            "content": "湖光祗在阑干外，凭虚远迷三楚。旧柳犹青，平芜自碧，几度朝昏烟雨。天涯倦旅。爱小却游鞭，共挥谈尘。顿觉尘清，宦情高下等风絮。芝山苍翠缥缈，黯然仙梦杳，吟思飞去。故国楼台，斜阳巷陌，回首白云何处。无心访古。对双塔栖鸦，半汀归鹭。立尽荷香，月明人笑语。",
            "comment": "【注释】这首词是作者晚年的游历吴地登泽国楼时所作。以“湖光只在阑干外”起句点明了楼的位置特点，直揭“泽国”二字。接句写登楼远眺，三楚迷漫而不能分辨 。“三楚”之说众说纷纭，似以江陵、吴、彭城较合适。此全句暗用《诗经·鄘风·定之方中》“升彼虚矣，以望楚矣”语（虚同墟），以发怀古之幽情。“旧柳”三句将视线收紧。“柳”之言旧 ，写故地重游，也寓含着故国风景不改的意思；“平芜自碧”，言野草繁芜 ，荒凉一片，不堪寓目；“几度朝昏烟雨”，则借眼前景 ，暗喻政治形势的动荡不安。“天涯”三句表明自己的不幸身世。因天涯旅倦而遇胜楼，逢知已 ，因此能够消愁，故用“爱”领起。“顿觉”两句言己已豁然摒弃了世俗杂尘，把宦情等同于眼前随风飘飞的柳絮。宋亡后允平曾以人才征至北都，不受官被放回，此谓“宦情”疑指此事。歇拍以景状情，至觉警动。过片从远处落笔，由“芝山苍翠缥缈”引出超脱尘世之梦而终至于黯然破灭 。“故国”三句进而抒发亡国的悲痛，慨叹无处托身，将国亡之感与身世浮沉紧密结合起来，读来凄迷哀婉。“故国楼台”，从眼前景物推开去，不一定指一处；丧乱之后，处处存在着一种飘泊沧桑的情感 。承以“斜阳巷陌”，化用刘禹锡《金陵五题》“ 乌衣巷口夕阳斜”和辛弃疾《永遇乐 》“斜阳草树，寻常巷陌”句意，概述故国山河变化 。“白云”则出《庄子·天地》：“千岁厌世，去而上仙 ；乘彼白云，至于帝乡 。”帝即天帝 。以“白云”代指仙乡，挽合过片之“仙梦”并且用了一个疑问句 ，尤其动人。且《庄子》“乘云”云云是华封人说尧之语，“白云何处”，也隐含着一种怀念故君的意思。故国故君如此，触处皆恨，故接云“无心访古”。鸦栖双塔，鹭归半汀，则又衬托自己羁旅天涯之愁苦忧愁之情。结韵照应起笔，引出荡舟戏莲的热闹场面，“立尽 ”，暗示伫立良久，笔势稍振便戛然而止，给人以“有情却被无情恼”的余韵。此词可谓是西麓集中的高作，代表其词的一般风格。从内容看，反映的是晚年的飘泊流荡生涯，抒写的是低徊幽咽的身世之感和残破河山的亡国之痛，感情真挚，在其集中尤为少见。用词简明畅快，用典则贴切易晓是全词的最大特色 。不过，“故国楼台”数句显得深沉抑郁，而过片又略逞超逸。陈廷焯《白雨斋词话 》卷二云：“西麓词&#8943;&#8943;沉郁不及碧山，而时有清超处 ；超逸不及梦窗，而婉雅犹过之。”用“婉雅”来论其风格是最为恰当 。他的词情调委婉低徊，还不时显现出老庄之道的影响，言辞不现激越高昂之态 ，而是曲折婉转 ，激扬的情绪，因而也相应地用“远迷”、“青”、“碧”、“苍翠缥缈”、“斜阳”等晦涩灰暗朦胧的色彩来言情。他甚至还用了“共挥谈麈”。魏晋人清淡最喜持麈尾，后世遂以谈麈沿为名流雅器。这些都是“婉雅”作风。再就结构而言，仍沿习了上片写景，下片抒情的老路，无奇思巧变可言，只可称得上“平正 ”。因它有一定的爱国内容，所以张炎评论西麓词为“本制平正，亦有佳者”（《词源》卷下）。因为词人一味地追求这种风格 ，因而状景并不开阔，言情并不深挚，造境平凡，布局平淡，显得气格柔弱，拘谨守旧，其瑕疵是相当明显的。但他在宋末婉约诸大家中毕竟自呈一家，独具一格。"
        },
        {
            "title": "游阳明洞天",
            "content": "万木阴沉锁石门，烟霞深处近昆仑。洞箫声接玉台磬，宝盖影摇金殿旛。湘浦有龙云气湿，越山无鹤露华昏。灵芝采尽妲何处，溪上白苹花正繁。",
            "comment": ""
        },
        {
            "title": "赠律师",
            "content": "传来二十五条衣，昼夜修行昼夜持。老去任教零落尽，猕猴偷□□□□。",
            "comment": ""
        },
        {
            "title": "一寸金",
            "content": "吾爱吾庐，甬水东南半村郭。试倚楼极目，千山拱翠，舟横沙觜，江迷城脚。水满苹风作。阑干外、夕阳半落。荒烟瞑、几点昏鸦，野色青芜自空廓。浩叹飘蓬，春光几度，依依柳边泊。念水行云宿，栖迟羁旅，鸥盟鹭伴，归来重约。满室凝尘澹，无心处、宦情最薄。何时遂、钓笠耕蓑，静观天地乐。",
            "comment": ""
        }
    ]
}