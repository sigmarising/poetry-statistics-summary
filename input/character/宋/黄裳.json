{
    "dynasty": "宋",
    "author": "黄裳",
    "poems": [
        {
            "title": "渔家傲",
            "content": "方令庚生初皎皎。珠帘钩上华堂晓。十二栏干多窈窕。妆欲妙。玉篦偷学娥眉小。扰扰时人随兔走。十分皆望菱花照。瑞荚莫嫌生得少。圆未了。已圆却恐佳期窵。",
            "comment": ""
        },
        {
            "title": "蝶恋花",
            "content": "一望瑶华初委地。更约幽人，共赏岩边翠。拭把方诸聊与试。无情争得无中泪。飞瀑恐从星汉至。渐向宾筵，但觉寒如水。自爱一轮方得意。轻随箕毕还成累。",
            "comment": ""
        },
        {
            "title": "潭州",
            "content": "维衡屹南荒，作镇自开闢。定王十里城，处处见山色。",
            "comment": ""
        },
        {
            "title": "新荷叶",
            "content": "落日衔山，行云载雨俄鸣。一顷新荷，坐间疑是秋声。烟波醉客，见快哉、风恼娉婷。香和清点，为人吹在衣襟。珠佩欢言，放船且向前汀。绿伞红幢，自从天汉相迎。飞鸥独落，芦边对、几朵繁英。侑觞人唱，乍闻应似湘灵。",
            "comment": ""
        },
        {
            "title": "蝶恋花",
            "content": "千二百回圆未半。人世悲欢，此景长相伴。行到身边琼步款。金船载酒银河畔。谁为别来音信断。那更蟾光，一点窥孤馆。静送忘言愁一段。会须莫放笙歌散。",
            "comment": ""
        },
        {
            "title": "宴春台",
            "content": "夏景舒长，麦天清润，高低万木成阴。晓意寒轻，一声未放蝉吟。但闻莺友同音。宴华堂、绿水中心。芙蓉都没，红妆信息，终待重寻。清冷相照，邂逅俱欢，翠娥拥我，芳酝强斟。笙歌引步，登临更向瑶岑。卧影沈沈。自风来、与客披襟。纵更深。归来洞府，红烛如林。",
            "comment": ""
        },
        {
            "title": "洞仙歌",
            "content": "乱蝉何事，冒暑吟如诉。断续声中为谁苦。阵云行碧落，舒卷光阴，秋意爽，俄作晴空骤雨。明珠无限数。都在荷花，疑是星河对庭户。莫负昼如年，况有清尊，披襟坐、水风来处。信美景良辰、自古难并，既不遇多才，岂能欢聚。",
            "comment": ""
        },
        {
            "title": "蝶恋花",
            "content": "南北两山骄欲斗。中有涟漪，莫道壶山小。落落情怀临漂渺。驾言来处铃斋悄。行到桃溪花解笑。人面相逢，竞好窥寒照。醉步敧斜西日少。欢声犹唱多情调。",
            "comment": ""
        },
        {
            "title": "渔家傲",
            "content": "多幸春来云雨少。且教月与花相照。清色真香庭院悄。前事杳。还嗟此景何时了。莫道难逢开口笑。夜游须趁人年少。光泛雕栏寒料峭。迂步绕。不劳秉烛壶天晓。",
            "comment": ""
        },
        {
            "title": "喜迁莺",
            "content": "雕栏闲倚，瑞雪霁、浣出人间金碧。下想名园，芳心多少，欲占九州颜色。洞开路入丹汉，自是神仙真宅。寒吟外，看歌云舞雪，光阴难得。谁共怀古意，东海一老，居易头垂白。自此英雄，功名相继，空有寂寥遗迹。圣贤电拂休笑，离合许多宾客。使君乐与人同，且对云门斜日。",
            "comment": ""
        },
        {
            "title": "蝶恋花",
            "content": "兴到浓时春不住。昨夜雕栏，放了花无数。谈笑急邀吟醉侣。青娥也合随轩去。媚恐情生娇恐妒。今日开尊，多幸无风雨。休唱宴琼林一句。来年花共人何处。",
            "comment": ""
        },
        {
            "title": "瑶池月/瑶台月",
            "content": "微尘濯尽，栖真处、群山排在云汉。青盘翠跃，掩映平林寒涧。流水急、数片桃花逝，自有留春仙馆。秦渔问，前朝换。卢郎待，今生满。谁伴。元翁笑语，相从未晚。更安得、世味堪玩。道未立、身尤是幻。浮生一梭过，梦回人散。卧松庵、当会灵源，现万象、无中须看。乾坤鼎，阴阳炭。琼枝秀，金圆烂。何患。朝元事往，孤云难管。",
            "comment": ""
        },
        {
            "title": "蝶恋花",
            "content": "古往今来忙里过。今古清光，静照人行道。难似素娥长见好。见频只是催人老。欲驻征轮无计那。世上多情，却被无情恼。夜夜乌飞谁识破。满头空恨霜华早。",
            "comment": ""
        },
        {
            "title": "蝶恋花",
            "content": "每到花开春已暮。况是人生，难得长欢聚。一日一游能几度。看看背我堂堂去。蝶乱蜂忙红粉妒。醉眼吟情，且与花为主。雪怨云愁无问处。芳心待向谁分付。",
            "comment": ""
        },
        {
            "title": "汉中行",
            "content": "汉中沃野如关中，四五百里烟蒙蒙。黄云连天夏麦熟，水稻漠漠吹秋风。七月八月{左禾右罢}稏红，一家往往收千钟。行人叹息风土好，居人生计何草草。老翁扶杖泣我前，此事何堪与君道。君不见屯军十万如貔貅。椎牛酾酒不得饱，飞芻挽粟无时休。禾稼登场虽满眼，十有八九归徵求。军前输米更和糴，囊括颗粒无乾餱。棱棱杀气森平原，虽食我肉不敢言。阵马如云动雷电，戈戟摐撞相腾喧。口边夺食与马齧，马饱人饥无处说。大吏明知但吁叹，百姓俛首当擭窃。天高日薄炊烟冷，村落萧条往来绝。君莫问我汉中连年事，肝膈难言眼流备。似闻今年春，关外四五州。岁饥人无食，饿者颇亦稠。蕃人欲寇边，此事信有不。时涂苟如此，人生不如死。死即万事休，生则何时已。语多情极辞转哀，野风飒飒吹黄埃。荒村相对两呜咽，收泪问我方来。作官骑马不易得，具与天子怜婴孩。老翁已老死不惜，家有儿孙方戢戢。愿群富贵为爱惜，莫教还似翁今日。",
            "comment": ""
        },
        {
            "title": "桂枝香",
            "content": "插云翠壁。为送目，入遥空，见山色。金鼎丹成去也，晋朝高客。百花岩下遗孙在，赋何人、离尘风骨。翠微缘近，希夷志远，洞天踪迹。近剑有、为龙信息。怪潭上灵光，雷电相击。尤好风波乍霁，鹭汀斜日。倚栏白尽行人鬓，但沈沈、群岫凝碧。利名休事蝇头，飞舠送君南北。",
            "comment": ""
        },
        {
            "title": "句",
            "content": "障塞应县隔，崇敬塘谩太高。",
            "comment": ""
        },
        {
            "title": "蝶恋花",
            "content": "水鉴中看尤未老。乘兴拿舟，更向湘江过。俯仰太虚都一个。九春风思谁吟到。闲上钓台云外坐。待得金鳞，始放芳尊倒。醉後言归犹更早。素纤有数君须道。",
            "comment": ""
        },
        {
            "title": "霜叶飞",
            "content": "谁能留得年华住。韶华今在何处。万林飞尽，但惊天篆，半空无数。望消息、霜催雁过，佳人愁起云垂暮。就绣幕、红炉去。金鸭时飘异香，柳腰人舞。休道行且分飞，共乐还一岁，见景长是欢聚。大来芳意，既与名园，是花为主。翠娥说、尊前笑语，来年管取人如故。向寂寞，中先喜，俄顷飞琼，化成寰宇。",
            "comment": ""
        },
        {
            "title": "减字木兰花 竞渡",
            "content": "红旗高举，飞出深深杨柳渚。鼓击春雷，直破烟波远远回。欢声震地，惊退万人争战气。金碧楼西，衔得锦标第一归。",
            "comment": "【注释】黄裳的这首词以龙舟竞渡为题材，颇具历史价值。相传伟大诗人屈原在农历五月初五这一天投汨罗江自杀，人民为了纪念他，每逢端午节，常举行竞渡，象征抢救屈原生命 ，以表达对爱国诗人的尊敬和怀念。这一活动 ，后来成为民间的一种风俗 。南朝宗懔的《荆楚岁时记》，已有关于竞渡的记载。宋耐得翁《都城纪胜 》一书，专门记载南宋京城杭州的各种情况，其“舟船”条有云 ：“西湖春中，浙江秋中，皆有龙舟争标，轻捷可观 。”龙舟竞渡时，船上有人高举红旗，还有人擂鼓，鼓舞划船人的士气，以增加竞渡的热烈气氛，本篇就是描写龙舟竞渡夺标的实况。上片写竞渡。比赛开始 ，“红旗高举，飞出深深杨柳渚 。”一群红旗高举的龙舟，从柳阴深处的小洲边飞驶而出 。“飞出”二字用得生动形象，令人仿佛可以看到群舟竞发的实况，这时各条船上的鼓手都奋力击鼓，鼓声犹如春雷轰鸣。龙舟冲破浩渺烟波，向前飞驶，再从远处转回 。“直破烟波远远回”句中的“直破”二字写出了船的凌厉前进的气势。下片写夺标。一条龙舟首先到达终点，“欢声震地”，岸上发出了一片震地的欢呼声 ，健儿们争战夺标的英雄气概，简直使千万人为之惊骇退避 。“金碧楼西，衔得锦标第一归 ”，锦标，是高竿上悬挂的给予竞渡优胜者的赏物 。“街”是龙舟的龙形生发出来的字眼，饶有情趣。此词采取白描手法，注意通过色彩、声音来刻画竞渡夺标的热烈紧张气氛。同时，词还反映了人们热烈紧张的精神状态。龙舟飞驶，鼓击春雷，这是写参与竞渡者的紧张行动和英雄气概。欢声震地，是写群众的热烈情绪。衔标而归，是写胜利健儿充满喜悦的形象与心情 。如此以来真实地再现了当日龙舟竞渡、观者如云的情景。"
        },
        {
            "title": "宴琼林",
            "content": "遽暖间俄寒，妙用向园林，难问春意。万般声与色，自闻雷、便作浮华人世。红娇翠软，谁顿悟、天机此理。似韶容、可驻无人会，且忘言闲醉。当度仙家长日，向人间、闲看佳丽。念远处有东风在，梦悠悠往事。桃溪近、幽香远远，谩凝望、落花流水。桂华中、珠佩随轩去，还从卖花市。",
            "comment": ""
        },
        {
            "title": "罢糴行",
            "content": "边头八月秋田熟，南村北村夜舂粟。大平车子走无轮，载米入场声辘辘。官置斗斛人处碍，市谷日与时低昂。得钱却载车上去，出门掉臂归山乡。老翁扶杖笑且语，大儿踏歌小儿舞。酒酣歌罢喜复悲，却忆前年输糴苦。田头刈禾人未归，吏已打门嗔我迟。名为和糴实强取，使我父子长寒饥。今年官场有糴米，卖米是钱固其理。力排众议改旧法，闻说郎中人姓李。小民无力酬天公，但愿谷米年年丰。年年与官足兵食，三军饱食眠秋风。郎中归坐天子侧，更与小民说休戚。莫使明年开糴，老翁还作前年泣。",
            "comment": ""
        },
        {
            "title": "渔家傲",
            "content": "风入金波凝不住。玉楼间倚谁飞举。霜艳雪光来竞素。分辨处。独垂馀意窥庭户。强薄罗衣催玉步。美人为我当尊舞。醉到春来能几度。愁今古。月华不去年华去。",
            "comment": ""
        },
        {
            "title": "宴琼林",
            "content": "霜月和银灯，乍送目楼台，星汉高下。爱东风、已暖绮罗香，竞走去来车马。红莲万斛，开尽处、长安一夜。少年郎、两两桃花面，有馀光相借。因甚灵山在此，是何人、能运神化。对景便作神仙会，恐云軿且驾。思曾侍、龙楼俯览，笑声远、洞天飞斝。向东来、尤幸时如故，群芳未开谢。",
            "comment": ""
        },
        {
            "title": "青门引/青门饮",
            "content": "鸿落寒滨，燕辞幽馆，西成万室，颦眉人少。自古云隮，洞门何处，南望数峰秋晓。千骑旌麾远，去寻真、忙中心了。佩声盘入，烟霞绝顶，谁闻欢笑。当候青童相报。因待访仙人，长生微妙。置俎争来，四乡宴社，且看翠围红绕。似可扪青汉，到北扉、两城斜照。醉翁回首，丹台梦觉，钧天声杳。",
            "comment": ""
        },
        {
            "title": "雨霖铃",
            "content": "天南游客。甚而今、却送君南国。薰风万里无限，吟蝉暗续，离情如织。秣马脂车，去即去、多少人惜。为惠爱、烟惨云山，送两城愁作行色。飞帆过、浙西封域。到秋深、且舣菏花泽。就船买得鲈鳜。新谷破、雪堆香粒。此兴谁同，须记东秦，有客相忆。愿听了、一阕歌声，醉倒拚今日。",
            "comment": ""
        },
        {
            "title": "水龙吟",
            "content": "五城中锁奇书，世间睡里无人唤。家家自有，月中丹桂，朱衣仙子。能驻光阴，解留颜鬓，引君霄汉。便西归、休梦华胥国□，约无限、烟霞伴。谁是采真高士，幻中寻取元非幻。时人不为，玉峰三秀，尘缘难断。莫说英雄，万端愁绪，夕阳孤馆。到流年过尽，韶华去了，起浮生叹。",
            "comment": ""
        },
        {
            "title": "喜迁莺",
            "content": "梅霖初歇。乍绛蕊海榴，争开时节。角黍包金，香蒲切玉，是处玳筵罗列。斗巧尽输少年，玉腕彩丝双结。舣彩舫，看龙舟两两，波心齐发。奇绝。难画处，激起浪花，飞作湖间雪。画鼓喧雷，红旗闪电，夺罢锦标方彻。望中水天日暮，犹见朱帘高揭。归棹晚，载菏花十里，一钩新月。",
            "comment": ""
        },
        {
            "title": "永遇乐",
            "content": "天接重云，月临残腊，时有幽意。化作瑶池，纷纷戏蝶，一色非人世。无情征雁，乘风南向，怅望有情难寄。暖惊梅，先传芳信，夜来万宝春至。中齐胜境，东藩和气，自有名园佳丽。一梦休嗟，三千好客，何处寻珠履。小堂人静，尊前清昼，好惜岁华如逝。管弦中，金杯更劝，朱颜皓齿。",
            "comment": ""
        },
        {
            "title": "宴琼林",
            "content": "已览遍韶容，最後有花王，芳信来报。魏妃天与色，拥姚黄、去赏十洲仙岛。东君到此，缘费尽、天机亦老。为娇多、只恐能言笑。惹风流烦恼。莫道两都迥出，倩多才、吟看谁好。为我惨有如花面，说良辰欲过。须勤向、雕栏秉烛，更休管、夕阳芳草。算来年、花共人何处，金尊为花倒。",
            "comment": ""
        },
        {
            "title": "锦堂春/锦堂春慢",
            "content": "天女多情，梨花碎翦，人间赠与多才。渐瑶池潋滟，粉翘徘徊。面不禁风力，背人飞去还来。最清虚好处，遥度幽香，不掩寒梅。岁华多幸呈瑞，泛寒光，一样仙子楼台。虽喜朱颜可照，时更相催。细认沙汀鹭下，静看烟渚潮回。遣青蛾趁拍，斗献轻盈，且更传杯。",
            "comment": ""
        },
        {
            "title": "蝶恋花",
            "content": "忽送林光禽有语。飞如遥空，失素归洲鹭。照处无私清望富。馀辉不惜人人与。玉绳欲到中天路。且待飞觞，缓缓移琼步。花下影圆良夜午。东南楼上还相顾。",
            "comment": ""
        },
        {
            "title": "永遇乐",
            "content": "朝霭藏晖，客袍惊暖，天巧无意。杳杳谁知，包含造化，忽作人间瑞。儿童欢笑，忙来花下，便饮九春和气。急拿舟，高人乘兴，江天助我幽思。缤纷似翦，峥嵘如画，莫道冬容憔悴。恍象含空，尘无一点，疑在天宫里。酒楼酣宴，茶轩清玩，且待桂花来至。有馀光，明年待看，明红暗翠。",
            "comment": ""
        },
        {
            "title": "蝶恋花",
            "content": "谁悟月中真火冷。能引尘缘，遂出轮迥境。争奈多情都未醒。九回肠断花间影。万古兴亡闲事定。物是人非，杳杳无音信。问月可知谁可问。不如且醉尊前景。",
            "comment": ""
        },
        {
            "title": "蝶恋花",
            "content": "忽破黄昏还太素。寒浸楼台，缥缈非烟雾。江上分明星汉路。金银闪闪神仙府。影卧清光随我舞。邂逅三人，只愿长相聚。今月亭亭曾照古。古人问月今何处。",
            "comment": ""
        },
        {
            "title": "渔家傲",
            "content": "三月秋光今夜半。一年人爱今回满。莫放笙歌容易散。须同玩。姮娥解笑人无伴。抱尽金精来碧汉。醉吟莫作寻常看。已过中天欢未断。还同叹。时情已向明朝换。",
            "comment": ""
        },
        {
            "title": "满路花/促拍满路花",
            "content": "乾坤生古意，草木起秋声。移人名利境，梦中惊。便寻灵宝，凤髓与龟精。密报黄芽就，紫府门开，道情有个莺莺。问归含楚山青。卧影水天明。松庵谁笑话，见还婴。鹤归日落，聚散两忘情。好笑人痴处，白头青冢，世间犹说醒醒。",
            "comment": ""
        },
        {
            "title": "瑶池月/瑶台月",
            "content": "扁舟寓兴，江湖上、无人知道名姓。忘机对景，咫尺群鸥相认。烟雨急、一片篷声碎，醉眼看山还醒。晴云断，狂风信。寒蟾倒，远山影。谁听。横琴数曲，瑶池夜冷。这些子、名利休问。况是物、都归幻境。须臾百年梦，去来无定。向婵娟、留住青春，笑世上、风流多病。蒹葭渚，芙蓉径。放侯印，趁渔艇。争甚。须知九鼎，金砂如圣。",
            "comment": ""
        },
        {
            "title": "宴琼林",
            "content": "红紫趁春阑，独万簇琼英，尤未开罢。问谁共、绿幄宴群真，皓雪肌肤相亚。华堂路，小桥边，向晴阴一架。为香清、把作寒梅看，喜风来偏惹。莫笑因缘，见景跨春空，荣称亭榭。助巧笑、晓妆如画，有花钿堪借。新醅泛、寒冰几点，拚今日、醉尤飞斝。翠罗帏中，卧蟾光碎，何须待还舍。",
            "comment": ""
        },
        {
            "title": "蓦山溪",
            "content": "春前信息，到处欢声满。旌旆出西郊，拥笙歌、婵娟两畔。东巡事往，空有雪中山，仙驭悄，古风间，谩动吟人叹。天边身世，况值重华旦。击壤访遗民，想如云、望中不断。功名休论，齐楚共唐虞，开口笑，插花归，更候清秋晚。",
            "comment": ""
        },
        {
            "title": "蝶恋花",
            "content": "人逐金乌忙到夜。不见金乌，方见人闲暇。天汉似来尊畔泻。须知闲暇欢无价。银色满身谁可画。两腋风生，爽气駸駸马。待入蟾宫偷造化。姮娥已许仙方借。",
            "comment": ""
        },
        {
            "title": "洞仙歌",
            "content": "世间言笑，天上谁欢聚。河汉涵秋静无暑。望丹霄杳杳，云幄俄开，缘会远，空引时情万缕。彩楼人送目，今夕无双，巧在灵丝暗相许。爽气御西风，众乐难寻，乘槎看、鹊桥初度。过几刻良时、早已分飞，向月下何辞，十分芳醑。",
            "comment": ""
        },
        {
            "title": "渔家傲",
            "content": "已送清歌归去後。东南楼上人声悄。冷落尤临弦上调。欢意少。空将万感收残照。窗外剑光初出鞘。斜窥梦断人年少。未到盖棺心未了。尘虑扰。双眸竟入扶桑晓。",
            "comment": ""
        },
        {
            "title": "渔家傲",
            "content": "汗漫金华寒委地。火云散尽奇峰势。纨扇团圆休与比。犹可喜。恩情不怕凉飙至。梦冷魂高何处寄。琉璃砌上笼人睡。逃暑广寒宫似水。缘有累。乘风却下人间世。",
            "comment": ""
        },
        {
            "title": "蝶恋花",
            "content": "俄落盏中如有恋。盏未乾时，还见霜娥现。说向翠鬟斟莫浅。殷勤此意应相劝。光景尤宜年少面。千里同看，不与人同怨。席上笑歌身更健。良时只愿长相见。",
            "comment": ""
        },
        {
            "title": "桂枝香",
            "content": "醱醅初熟。竞看九日、西风弄寒菊。姝子新妆，向晓淡黄千簇。清香闹处君须住，掺盈头、醉乡相逐。马台欢笑，龙山纵逸，佳话重绪。共尽日、登临未足。更休问明年，浮世荣辱。难得良辰，鬓发见秋尤绿。且邀月照金尊上，近人寒、如对飞瀑。宴归还趁人来，茱萸佩垂红玉。",
            "comment": ""
        },
        {
            "title": "满江红",
            "content": "绿盖纷纷，多少个、云霄仙子。应是有，瑶池盛会，靓妆临水。无奈轻盈风信急，瑞香乱翠红相倚。谁共吟、此景竹林人，桃溪士。时雨过，明珠细。朝雾染，香腮腻。轻舟破幽径，烦襟都洗。第一朵须寻华池景，寿觞边偶得龟千岁。乘兴泻、云液落新荷，休辞醉。",
            "comment": ""
        },
        {
            "title": "蝶恋花",
            "content": "万籁无声天地静。清抱朱弦，不愧丹霄镜。照到林梢风有信。抬头疑是梅花领。万感只应闲对景。独倚危栏，扰扰人初定。吟不尽中愁不尽。溪山千古沈沈影。",
            "comment": ""
        },
        {
            "title": "蝶恋花",
            "content": "杳杳晴虚寒漫漫。放下尘劳，相共游银汉。便入醉乡休浩叹。神仙只在云门馆。饮兴偏宜流水畔。时有红蕖，落在黄金盏。鹭未忘机移别岸。画船更上前汀看。",
            "comment": ""
        },
        {
            "title": "渔家傲",
            "content": "人在月中宵汉远。仙槎乘得秋风便。寒信已归砧上练。衣未翦。疏窗空引相思怨。须信婵娟尤有恋。轻飞叶上清光转。寒菊枝头笼婉娈。人初宴。新妆更学铅华浅。",
            "comment": ""
        },
        {
            "title": "洞仙歌",
            "content": "杳无风色，肠断莲花信。水鉴云垂数峰影。向劳生辛苦，寒暑煎人，争不老，空想秋堂夜静。玉姬挥皓月，时送微凉，莫吝金卮为伊尽。柳下夕阳收，傍水重游，花茵上、雪回襟冷。问避暑天机、自有奇人，但且对湖光，世间谁醒。",
            "comment": ""
        },
        {
            "title": "蝶恋花",
            "content": "满到十分人望尽。仙桂无根，到处留光景。听我尊前欢未竟。金卮已弄寒蟾影。银色界中风色定。散了浮云，宝匣初开镜。归去不须红烛影。天边自与人相趁。",
            "comment": ""
        },
        {
            "title": "蝶恋花",
            "content": "高下亭台山水境。两畔清辉，中有垂杨径。鹭点前汀供雪景。花乘流水传春信。不醉无归先说定。醉待言归，又被风吹醒。月下壶天游未尽。广寒宫是波中影。",
            "comment": ""
        },
        {
            "title": "八声甘州",
            "content": "化工多事了，却收天巧，都与西风。数峰云如扫，闲垂六幕，初见秋容。昨夜烦襟顿释，一雨洗遥空。偏有银蟾好，千里人同。引起游人多感，为静中景色，悲思无穷。傍雕栏怀古，谁问紫元翁。也难逢、金华时候，又岂知、幽会水精宫。尘缘满，指烟霞去，多在江东。",
            "comment": ""
        },
        {
            "title": "喜朝天/踏莎行",
            "content": "雪云浓。送愁思，衾寒更怯霜风。惹起离恨，为光阴恼，人意无穷。谁省年华屡换，渐作个、浮生玉髯翁。休易感，新醅泛蚁，且共时同。相逢。笑语相契，况驾言游处，山里齐宫。寂寞时候，自有皓景，粉泽冬容。先顾丽人期约，痛赏候、花开洛城红。三十日，回头过尽，喜对春工。",
            "comment": ""
        },
        {
            "title": "满庭芳",
            "content": "琼馆烟轻，银河风细，玉桥云锁方开。晓虹千丈，宛转下天来。人在水精宫里，行乐处、锦绣成堆。仍相问，人间天上，何处有蓬莱。徘徊。追往事，征南巧架，傅野怀才。谩石驱东海，沙合龙台。好是乐成初宴，红牙碎、声隐晴雷。江天晚，游人未散，莫放隼旟回。",
            "comment": ""
        },
        {
            "title": "桂枝香",
            "content": "人烟一簇。正寄演，客飞升，翠微麓。楼阁参差，下瞰水天红绿。腰间剑去人安在，记千年、寸阴何速。山趋三岸，潭吞二水，岁丰人足。是处有、雕阑送目。更无限笙歌，芳酝初熟。休诧滕王看处，落霞孤鹜。雨中尤爱烟波上，见渔舟、来去相逐。数声歌向芦花，还疑是湘灵曲。",
            "comment": ""
        }
    ]
}