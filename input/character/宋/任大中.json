{
    "dynasty": "宋",
    "author": "任大中",
    "poems": [
        {
            "title": "绝句",
            "content": "莫管流年一掷梭，花前对酒且高歌。命中若有终须有，到底无时不奈何。",
            "comment": ""
        },
        {
            "title": "送永倅周茂叔还濂溪",
            "content": "君去何人最泪流，老翁身独宿南州。随君不及秋来雁，直到潇湘水尽头。",
            "comment": ""
        },
        {
            "title": "从清逸老人游西山夜宿翠岩联句",
            "content": "苍龙夭矫西北来，銮破明珠成碧岫。何人驾空起楼阁，地灵不敢藏馀秀。锁窗云重衣巾润，梳木风清肌骨透。客来一夜与僧谈，气觉浩然充宇宙。",
            "comment": ""
        },
        {
            "title": "和祖无择题袁州东湖卢肇石",
            "content": "宜阳刺史才，祖择之维杰。大旱雨一方，尽使焦枯活。公退趣尚深，水石探其绝。长江北岸林，唐有卢子发。曾居此林下，高把簪组脱。岁远成荒墟，佳名讵泯没。有石数尺长，犹是旧时物。况辱泥涂久，实在坚重节。择之渡水见，力为心惨切。万夫一呼聚，挠动雷声揭。地险若驱来，岩谷俱震裂。幽辅郡东河，脱得太华骨。白玉漏纤纹，雨频为澡刷。草蔓渐盘遶，柳绿密挥拂。润恐欲迸泉，怪亦有奥穴。安知无蛰龙，时见微云出。几因牵夜吟，帘晓捲残月。气暗逼人寒，蒙笼未若别。烟重风扫开，独立势突兀。苏武见单于，傲睨腰不折。人皆画将归，予笔恨粗拙。择之岂不贤，天涯避谗舌。对此忧足忘，我观未甚悦。不得见娲皇，愿天无破缺。",
            "comment": ""
        }
    ]
}