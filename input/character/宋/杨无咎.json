{
    "dynasty": "宋",
    "author": "杨无咎",
    "poems": [
        {
            "title": "点绛唇",
            "content": "小阁清幽，胆瓶高插梅千朵。主宾欢坐。不速还容我。换羽移宫，绝唱谁能和。伊知麽。暂听些个。已觉丝成裹。",
            "comment": ""
        },
        {
            "title": "蓦山溪",
            "content": "蟾宫仙种，几日飘鸳甃。密叶绣围栾，似翦出、佳人翠袖。叶间金粟，蔌蔌糁枝头，黄菊嫩，碧莲披，独对秋容瘦。浓香馥郁，庭户宜熏透。十里远随风，又何必、凭阑细嗅。明犀一点，暗里为谁通，秋夜永，月华寒，无寐听残漏。",
            "comment": ""
        },
        {
            "title": "忆秦娥",
            "content": "情难足。不堪黄帽催行速。催行速。扁舟一叶，别愁千斛。津亭送客惊相嘱。举杯欲唱眉先蹙。眉先蹙。背人掩面，不能终曲。",
            "comment": ""
        },
        {
            "title": "蝶恋花",
            "content": "春睡腾腾长过午。楚梦云收，雨歇香风度。起傍妆台低笑语。画檐双鹊尤偷顾。笑指遥山微敛处。问我清癯，莫是因诗苦。不道别来愁几许。相逢更忍从头诉。",
            "comment": ""
        },
        {
            "title": "柳梢青",
            "content": "粉墙斜搭。被伊勾引，不忘时霎。一夜幽香，恼人无寐，可堪开币。晓来起看芳丛，只怕里、危梢欲压。折向胆瓶，移归芸阁，休薰金鸭。",
            "comment": ""
        },
        {
            "title": "渔家傲",
            "content": "昨日小春才得信。明宵新月初生晕。又对寿觞斟九酝。香成阵。欢声点破梅梢粉。琪树长青资玉润。鸳鸯不老眠沙稳。此去期程知远近。君休问。山河有尽情无尽。",
            "comment": ""
        },
        {
            "title": "柳梢青",
            "content": "江月轩中。拍堤新涨，绕院熏风。深注瑶觞，低歌金缕，声在晴空。新词尽索无穷。断酩酊、衰颜为红。愿得年年，繁枝子满，绿叶阴浓。",
            "comment": ""
        },
        {
            "title": "蓦山溪",
            "content": "玉英檀蕊，细意凭君看。青帝忒多情，费几许、春风暗剪。晓来敧枕，不觉嫩香飘，披宿雾，启幽窗，不道开初遍。无穷风味，乍可蜂莺占。莫遣俗人知，怕毒眼、急须遮断。倚墙压架，娇困卧枝头，心绪里，阿谁知，似个人撩乱。",
            "comment": ""
        },
        {
            "title": "传言玉女",
            "content": "料峭寒生，知是那番花信。算来都为，惜花人做恨。看犹未足，早觉枝头吹尽。曲栏幽榭，乱红成阵。酾酒花前，试停杯、与细问。褪香销粉，问东君怎忍。韶华过半，谩赢得、几场春困。厌厌空自，为花愁损。",
            "comment": ""
        },
        {
            "title": "玉楼春",
            "content": "朱帘碧瓦干云际。占尽潇滩形势地。傍墙人唤状元家，想见华堂融瑞气。寿杯莫惜团栾醉。跳虎转龟寻旧喜。小邦只恐久难留，异日君王重赐第。",
            "comment": ""
        },
        {
            "title": "玉烛新",
            "content": "荒山藏古寺。见傍水梅开，一枝三四。兰枯蕙死。登临处、慰我魂消惟此。可堪红紫。曾不解、和羹结子。高压尽、百卉千葩，因君合修花史。韶华且莫吹残，待浅搵松煤，写教形似。此时胸次。凝冰雪、洗尽从前尘滓。吟安个字。判不寐、勾牵幽思。谁伴我、香宿蜂媒，光浮月姊。",
            "comment": ""
        },
        {
            "title": "於中好",
            "content": "溅溅不住溪流素。忆曾记、碧桃红露。别来寂寞朝朝暮。恨遮乱、当时路。仙家岂解空相误。嗟尘世、自难知处。而今重与春为主。尽浪蕊、浮花妒。",
            "comment": ""
        },
        {
            "title": "柳梢青",
            "content": "灼灼红榴，垂垂绿柳，庭户清和。罗绮香中，十分春酒，几叠高歌。遐龄欲问如何。记平日、阴功数多。千载今朝，笑看池面，龟戏青荷。",
            "comment": ""
        },
        {
            "title": "南歌子",
            "content": "笛喷风前曲，歌翻意外声。年来老子厌风情。可是於君一见、眼双明。枕臂听残漏，停杯对短檠。直教笔底有文星。欲状此时情味、若为成。",
            "comment": ""
        },
        {
            "title": "夜行船",
            "content": "醉袖轻拢檀板转。听声声、晓莺初啭。花落江南，柳青客舍，多少旧愁新怨。我也寻常听见惯。浑不似、这翻撩乱。调少情多，语娇声咽，曲与寸肠俱断。",
            "comment": ""
        },
        {
            "title": "滴滴金",
            "content": "相逢未尽论心素。早容易、背人去。忆得歌翻断肠句。更惺惺言语。萋萋芳草迷南浦。正风吹、打船雨。静听愁声夜无眠，到水村何处。",
            "comment": ""
        },
        {
            "title": "瑞鹤仙",
            "content": "见兰枯菊悴。□寂寞，天与春风来至。梅梢弄晴蕊。似於人，装点十分和气。吴头楚尾。听民谣、欢声鼎沸。总扶携□手，嬉游鼓腹，顿忘愁悴。谁比。承流宣化，问俗观风，一时双美。笙歌宴启。交酬献，尽沈醉。□□□，行看宸庭同拜，归向天街并辔。对西湖把酒，应须共谈旧治。",
            "comment": ""
        },
        {
            "title": "锯解令",
            "content": "送人归後酒醒时，睡不稳、衾翻翠缕。应将别泪洒西风，尽化作、断肠夜雨。卸帆浦溆。一种恓惶两处。寻思却是我无情，便不解、寄将梦去。",
            "comment": ""
        },
        {
            "title": "两同心",
            "content": "月可中庭，夜凉初燕。见个人人、越格风流，饶济济、入时打扮。小从容，不似前回，匆匆得见。坐上不禁肠断。捧杯深劝。争敢望、白雪新声，唯啜得、秋波一眄。告从今，休要教人，千呼万唤。",
            "comment": ""
        },
        {
            "title": "柳梢青",
            "content": "玉骨冰肌。为谁偏好，特地相宜。一段风流，广平休赋，和靖无诗。绮窗睡起春迟。困无力、菱花笑窥。嚼蕊吹香，眉心贴处，鬓畔簪时。",
            "comment": ""
        },
        {
            "title": "永遇乐",
            "content": "风褪柔英，雨肥繁实，又还如豆。玉核初成，红腮尚浅，齿软酸微透。粉墙低亚，佳人惊见，不管露沾襟袖。折一枝、钗头未插，应把手捘频嗅。相如病酒，只因思此，免使文君眉皱。入鼎调羹，攀林止渴，功业还依旧。看看飞燕，衔将春去，又是欲黄时候。争如向、金盘满捧，共君对酒。",
            "comment": ""
        },
        {
            "title": "水龙吟",
            "content": "智琼娇额涂黄，为谁种作秋风蕊。寒香半露，绿帏深护，犹闻十里。山麝生脐，水沈削蜡，一时羞避。向钱塘江上，中秋月下，有人暗寻遗子。不奈书生习气。对群花、领略风味。骚人已去，欲纫幽佩，重为湘酹。天赋风流，友梅兄蕙，舆桃奴李。向明窗棐几，纤枝未老，眼明如水。",
            "comment": ""
        },
        {
            "title": "解蹀躞",
            "content": "金谷楼中人在，两点眉颦绿。叫云穿月，横吹楚山竹。怨断忧忆因谁，坐中有客，犹记住、平阳宿。泪盈目。百转千声相续。停杯听难足。谩夸天海风涛旧时曲。夜深烟惨云愁，倩君沈醉，明日看、梅梢玉。",
            "comment": ""
        },
        {
            "title": "倾杯/倾杯乐",
            "content": "瑞日凝晖，东风解冻，峭寒犹浅。正池馆、梅英粉淡，柳梢金软，兰芽香暖。滕城谁种芙蕖满。浸银蟾影，一夜万花开遍。翠楼朱户，是处重帘竞卷。罗绮簇、欢声一片。看五马行春旌旆远。拥襦裤、千里歌谣，都入太平弦管。且莫厌、瑶觞屡劝。闻凤诏、催归非晚。愿岁岁今夜里，端门侍宴。",
            "comment": ""
        },
        {
            "title": "柳梢青",
            "content": "送雁迎鸿，未寒时节，已凉天气。针线倦拈，帘帏低卷，别般风味。敧眠梦到山中，共老幼、扶携笑喜。桑柘影深，鸡豚香美，家家人醉。",
            "comment": ""
        },
        {
            "title": "青玉案",
            "content": "南州独数多名士。谁富贵、归桑梓。昼锦如公难比似。傍湖开径，雨帘云栋，平地居仙子。行须勋业超青史。再侍宸帏任非次。醉袖尽教春酒渍。明年此会，寿觞欲举，百拜君王赐。",
            "comment": ""
        },
        {
            "title": "玉抱肚",
            "content": "同行同坐。同携同卧。正朝朝暮暮同欢，怎知终有抛亸。记江皋惜别，那堪被、流水无情送轻舸。有愁万种，恨未说破。知重见、甚时可。见也浑闲，堪嗟处、山遥水远，音书也无个。这眉头、强展依前锁。这泪珠、强抆依前堕。我平生、不识相思，为伊烦恼忒大。你还知麽。你知後、我也甘心受催挫。又只恐你，背盟誓、似风过。共别人、忘著我。把洋澜在，都卷尽与，杀不得、这心头火。",
            "comment": ""
        },
        {
            "title": "水龙吟",
            "content": "夜来六出飞花，又催寂寞袁门闭。幽斋无寐，寒欺衾布，明吞窗纸。起步闲庭，月华交映，长空如水。便乘风欲去，凌云直上，青冥际、骑箕尾。谁信团成和气。在贤侯、笑谈声里。咸惊句琢琼瑰，端是锦缠肠胃。宿麦连云，遗蝗入地，田家知未。更明年看取，东阡北陌，黄云万里。",
            "comment": ""
        },
        {
            "title": "多丽",
            "content": "晚风清，淡云卷尽轻罗。看银蟾、初离海上，万里碧汉澄波。碾云衢、玉轮缓驾，照山影、宝镜新磨。光彻庭除，寒生绮席，无聊清兴助吟哦。共宴赏、明宵天气，晴晦又知他。无眠处，衣濡湛露，目断明河。念年来、青云失志，举头羞见嫦娥。且高歌、细敲檀板，拚痛饮、频倒金荷。断约他年，重挥大手，桂枝须斫最高柯。恁时节、清光比似，今夕更应多。功名事，到头须在，休用忙呵。",
            "comment": ""
        },
        {
            "title": "青玉案",
            "content": "芝兰桃李环围著。拥和气、浮帘幕。寿斝交飞争满酌。一声珠丳，数敲牙板，应有梁尘落。腰金虽重何曾觉。更看悬鱼上麟阁。不用祖洲寻灵药。平时阴德，几人今日，额手称安乐。",
            "comment": ""
        },
        {
            "title": "柳梢青",
            "content": "日转墙东。几枝寒影，一点香风。清不成眠，醉凭诗兴，起绕珍丛。平生只个情锺。渐老矣、无愁可供。最是难忘，倚楼人在，横笛声中。",
            "comment": ""
        },
        {
            "title": "人月圆",
            "content": "月华灯影光相射。还是元宵也。绮罗如画，笙歌递响，无限风雅。闹蛾斜插，轻衫乍试，闲趁尖耍。百年三万六千夜，愿长如今夜。",
            "comment": ""
        },
        {
            "title": "雨中花/夜行船",
            "content": "海宇澄明，天气宴温，人情物态昭苏。喜分付揽辔，来与春俱。潇洒兰亭醉墨，丁宁黄石传书。到如今几载，不坠风流，世有名儒。山川瑞色，樵牧欢声，尽随弦管虚徐。判醉笑、频挥玉麈，共□金壶。湔祓聊勤大手，谋谟宜佐皇图。定知朝暮，未容温席，已促锋车。",
            "comment": ""
        },
        {
            "title": "水调歌头",
            "content": "芗林有何好，花蕊不惊秋。千章云木，长见密叶翠光流。中有三朝勋旧，早岁辞荣轩冕，归伴赤松游。不羡鸳鸯侣，锺听景阳楼。问向来。麟阁上，凤池头。有谁能继，向来解印似苏州。自是英姿绝俗，非我与时违异，何用衣羊裘。况得长生趣，千岁有怀忧。",
            "comment": ""
        },
        {
            "title": "清平乐",
            "content": "开心暖胃。最爱门冬水。欲识味中犹有味。记取东坡诗意。笑看玉笋双传。还思此老亲煎。归去北窗高卧，清风不用论钱。",
            "comment": ""
        },
        {
            "title": "眼儿媚",
            "content": "柳腰花貌天然好，聪慧更温柔。千娇百媚，一时半霎，不离心头。是人总道新来瘦，也著甚来由。假饶薄命，因何瘦了，剗地风流。",
            "comment": ""
        },
        {
            "title": "蝶恋花",
            "content": "万里无云秋色静。上下天光，共水交辉映。坐对冰轮心目莹。此身不在尘寰境。扑漉文禽飞不定。勾引离人，分外添归兴。来往悠悠重记省。夜阑人散花移影。",
            "comment": ""
        },
        {
            "title": "雨中花/夜行船",
            "content": "漠漠云轻，涓涓露重，西风特地飕飕。觉良宵初永，袢暑微收。乘鹤缑山，浮槎银汉，尚想风流。笑人间儿戏，瓜果堆盘，缯彩为楼。广庭净扫，露坐披衣，细看新月如钩。谁道是、嫦娥不嫁，独守清秋。雅有骚人伴侣，长交清影夷犹。举杯相属，却应羞杀，呆女痴牛。",
            "comment": ""
        },
        {
            "title": "柳梢青",
            "content": "嫩蕊商量。无穷幽思，如对新妆。粉面微红，檀唇羞启，忍笑含香。休将春色包藏。抵死地、教人断肠。莫待开残，却随明月，走上回廊。",
            "comment": ""
        },
        {
            "title": "生查子",
            "content": "秋深郎未归，月上人初静。无语意迟迟，步转梧桐影。罗衣宽莫裁，云鬓松还整。谁与问相思，立尽清宵永。",
            "comment": ""
        },
        {
            "title": "好事近",
            "content": "花里爱姚黄，琼苑旧曾相识。不道风流种在，又一枝倾国。拟图遮断倚阑人，休教妄攀摘。其奈老来情减，负十分春色。",
            "comment": ""
        },
        {
            "title": "蝶恋花",
            "content": "端正纤柔如玉削。窄袜宫鞋，暖衬吴绫薄。掌上细看才半搦。巧偷强夺尝春酌。稳称身材轻绰约。微步盈盈，未怕香尘觉。试问更谁如样脚。除非借与嫦娥著。",
            "comment": ""
        },
        {
            "title": "惜黄花慢",
            "content": "霁空如水。衬落木坠红，遥山堆翠。独立闲阶，数声□度风前，几点雁横云际。已凉天气未寒时，问好处、一年谁记。笑声里。摘得半钗，金蕊来至。横斜为插乌纱，更碎揉、泛入金尊琼蚁。满酌霞觞，愿人寿百千，可奈此时情味。牛山何必独沾衣，对佳节、惟应欢醉。看睡起。晓蝶也愁花悴。",
            "comment": ""
        },
        {
            "title": "殢人娇",
            "content": "恼乱东君，满目千花百卉。偏怜处、爱他秾李。莹然风骨，占十分春意。休漫说、唐昌观中玉蕊。妒雪凝霜，凌红掩翠。看不足、可人情味。会须移种，向曲栏幽砌。愁绿叶成阴，道傍人指。",
            "comment": ""
        },
        {
            "title": "扫花游/扫地游",
            "content": "乳莺啭午。□好梦初醒，小轩清楚。水沈细缕。趁游丝落絮，缓随风舞。罥起春心，又是愁云怨雨。玉人去。遍徙倚旧时，曾并肩处。相望知几许。纵远隔云山，不遮愁路。捧杯荐俎。记低歌丽曲，共论心素。薄恨斜阳，不道离情最苦。正凝伫。向谯门、又催笳鼓。",
            "comment": ""
        },
        {
            "title": "品令",
            "content": "水寒江静。浸一抹、青山影。楼外指点渔村近。笛声谁喷。惊起宾鸿阵。往事总归眉际恨。这相思、□□谁问。泪痕空把罗襟印。泪应尽。争奈情无尽。",
            "comment": ""
        },
        {
            "title": "柳梢青",
            "content": "月堕霜飞。隔窗疏瘦，微见横枝。不道寒香，解随羌管，吹到屏帷。个中风味谁知。睡乍起、乌云任敧。嚼蕊挼英，浅颦轻笑，酒半醒时。",
            "comment": ""
        },
        {
            "title": "南歌子",
            "content": "露宠妆成态，风扶醉里身。谩劳驿使走征尘。岭外陇头处、不知春。诗思如清水，毫端妙入神。可怜徒效越娘颦。为问吟哦摹写、几曾真。",
            "comment": ""
        },
        {
            "title": "探春令",
            "content": "搦儿身分，测儿鞋子、捻儿年纪。著一套、时样不肯红，甚打扮、诸馀济。回头一笑千娇媚。知几多深意。奈月华、灯影交相照，诮没个、商量地。",
            "comment": ""
        },
        {
            "title": "点绛唇",
            "content": "散策芗林，几回来绕团团树。月明风露。平地神仙数。准拟归来，移近东家住。应相许。为君起舞。直到高寒处。",
            "comment": ""
        },
        {
            "title": "水调歌头",
            "content": "帝里记当日，赐第富相联。惟君家最称著，桐木老参天。三相勋庸才业，一代风流人物，继世赖君贤。自合跻清要，小屈佐平川。下车初，逢庆旦，听欢传。冰清玉润，仁爱终始被江堧。满泛黄花称寿，细看红萸枝健，和气霭芳筵。隔日醉重九，千岁似今年。",
            "comment": ""
        },
        {
            "title": "柳梢青",
            "content": "槐夏风清。霁天欲晓，武曲增明。元是今朝，曾生名将，力佐中兴。朝家息马休兵。享逸乐、嬉游太平。忧国胸襟，平戎材略，分付瑶觥。",
            "comment": ""
        },
        {
            "title": "瑞鹤仙",
            "content": "看灯花尽落。更欲换，门外初听剥啄。一尊赴谁约。甚不知早暮，忒贪欢乐。嗔人调谑。饮芳容、索强倒恶。渐娇慵不语，迷奚带笑，柳柔花弱。难藐。扶归鸳帐，不褪罗裳，要人求托。偷偷弄搦。红玉软，暖香薄。待酒醒枕臂，同歌新唱，怕晓愁闻画角。问昨宵、可�晒槌伲�更休道著。",
            "comment": ""
        },
        {
            "title": "渔家傲",
            "content": "梅晕渐开红蜡垒。菊篱尚耀黄金蕊。正是小春风物美。宜家喜。生朝颜巷犹和气。古鼎氤氲云缕细。霞觞潋滟红鳞起。听取殷勤歌里意。千秋气。北堂同我供甘旨。",
            "comment": ""
        },
        {
            "title": "满庭芳",
            "content": "节物争妍，江山改观，已闻春到萧滩。瑞烟和气，葱茜接螺川。元是使君诞日，半千运、来踵三贤。争相竞，谁知胜地，拜相有前山。芳筵。开富寿，罗绮间，簪组骈阗。正雪梅迎腊，霜月将圆。看取霜髯秀颊，人人道、平世神仙。调元手，阴功在继，八百定长年。",
            "comment": ""
        },
        {
            "title": "一丛花",
            "content": "娟娟□月可庭方。窗户进新凉。美人为我歌新曲，翻身调、韵超出宫商。犀箸细敲，花瓷清响，馀韵绕红梁。风流难似我清狂。随处占烟光。怜君语带京华样，纵娇软、不似吴邦。拚了醉眠，不须重唱，真个已无肠。",
            "comment": ""
        },
        {
            "title": "两同心",
            "content": "枕簟凉生秋早。梦魂忒好。见玉人、且喜且悲，挨琼脸、厮偎厮抱。信言多磨，刚被山禽，一声催晓。觉来满船清悄。愁恨多少。知是我、怜你心微，知是你、与我情厚。谢殷勤，不易山遥水远寻到。",
            "comment": ""
        },
        {
            "title": "蓦山溪",
            "content": "天姿雅素，不管群芳妒。微笑倚春风，似窥宋、墙头凝伫。一春花草，陡觉更无香，悬绣帐，结罗巾，谁更熏沈炷。可堪开晚，未放韶光去。生怕糁庭阶，直不忍、苍苔散步。会须开宴，满摘蘸瑶觞，何况有，绮窗人，娇鬓相宜处。",
            "comment": ""
        },
        {
            "title": "鹊桥仙",
            "content": "云容掩帐，星辉排烛，待得鹊成桥後。匆匆相见夜将阑，更应副、家家乞巧。经年怨别，霎时欢会，心事如何可了。朝朝暮暮是佳期，乍可在、人间先老。",
            "comment": ""
        },
        {
            "title": "望江南/忆江南",
            "content": "锺陵好，佳节庆元正。瑞色潜将春共到，台星遥映月初升。贤帅为时生。人意乐，天宇亦清明。淡薄眉腮娇倚暖，依微柳眼喜窥晴。和气满江城。",
            "comment": ""
        },
        {
            "title": "人月圆",
            "content": "风和日薄馀烟嫩，测测透鲛绡。相逢且喜，人圆玳席，月满丹霄。烂游胜赏，高低灯火，鼎沸笙箫。一年三百六十日，愿长似今宵。",
            "comment": ""
        },
        {
            "title": "柳梢青",
            "content": "目断南枝。几回吟绕，长怨开迟。雨浥风欺，雪侵霜妒，却恨离披。欲调商鼎如期。可奈向、骚人自悲。赖有毫端，幻成冰彩，长似芳时。",
            "comment": ""
        },
        {
            "title": "上林春令/一落索",
            "content": "秾李夭桃堆绣。正暖日、如熏芳袖。流莺恰恰娇啼。似为劝、百觞进酒。少年未用称遐寿。愿来岁、如今时侯。相将得意皇都，同携手、上林春昼。",
            "comment": ""
        },
        {
            "title": "蝶恋花",
            "content": "昔在仁皇当极治。南极星宫，曾降为嘉瑞。犹有画图传好事。身材只恐君今是。对酒不妨同看戏。他日功名，晏子堪为比。更愿远孙逢九世。安排君在鸡窠里。",
            "comment": ""
        },
        {
            "title": "点绛唇",
            "content": "宝勒嘶归，未教佳客轻辞去。姊夫屡鼠。笑听殊方语。清入回肠，端助诗情苦。春风路。梦寻何处。门掩桃花雨。",
            "comment": ""
        },
        {
            "title": "步蟾宫",
            "content": "一斑两点从初起。这手脚、渐不灵利。背人只待暗搔爬，腥臭气、薰天炙地。下梢管取好脓水。要洁净、怎生堪洗。自身作坏匹如闲，更和傍人带累。",
            "comment": ""
        },
        {
            "title": "玉楼春",
            "content": "酒阑未放宾朋散。自拈冰芽教旋碾。调膏初喜玉成泥，溅沫共惊银作线。已知於我情非浅。不必宁宁书碗面。满尝乞得夜无眠，要听枕边言语软。",
            "comment": ""
        },
        {
            "title": "永遇乐",
            "content": "黄叶缤纷，碧江清浅，锦水秋暮。画鼓冬冬，高牙颭颭，离棹无由驻。波声笳韵，芦花蓼穗，翻作别离情绪。须知道、风流太守，未尝恝情来去。那堪对此，来时单骑，去也文鸳得侣。绣被熏香，蓬窗听雨，还解知人否。一川风月，满堤杨柳，今夜酒醒何处。调疏呵，双栖正稳，慢摇去橹。",
            "comment": ""
        },
        {
            "title": "探春令",
            "content": "雪梅风柳，弄金匀粉，峭寒犹浅。又还近、三五银蟾满。渐玉漏、声初短。尊前重约年时伴。拈灯词先按。便直饶、心似蛾儿撩乱。也有春风管。",
            "comment": ""
        },
        {
            "title": "齐天乐",
            "content": "後堂芳树阴阴见。疏蝉又还催晚。燕守朱门，萤粘翠幕，纹蜡啼红慵剪。纱帏半卷。记云亸瑶山，粉融珍簟。睡起援毫，戏题新句谩盈卷。睽离鳞雁顿阻，似闻频念我，愁绪无限。瑞鸭香销，铜壶漏永，谁惜无眠展转。蓬山恨远。想月好风清，酒登琴荐。一曲高歌，为谁眉黛敛。",
            "comment": ""
        },
        {
            "title": "柳梢青",
            "content": "傲雪凌霜。平欺寒力，搀借春光。步绕西湖，兴馀东阁，可奈诗肠。娟娟月转回廊。悄无处、安排暗香。一夜相思，几枝疏影，落在寒窗。",
            "comment": ""
        },
        {
            "title": "瑞鹤仙",
            "content": "数文章翰墨。前辈远，稍□风流岑寂。公才万夫敌。嗣家声，不坠江西人物。凝脂点漆。向鸳行、神峰秀出。况襟怀倜傥，词华洒落，未容俦匹。均逸。妙龄识退，故国怀归，问安亲戚。屏风坐隔。看除召，在晨夕。对生朝，且趁清明时节，痛饮无妨堕帻。著莱衣戏舞，千春永如是日。",
            "comment": ""
        },
        {
            "title": "玉楼春",
            "content": "娉婷标格神仙样。几日佩环离海上。小春只隔一旬期，菊蕊包香犹未放。霞觞满酌摇红浪。慢引新声云际响。玉颜长与姓相宜，寿数三回排第行。",
            "comment": ""
        },
        {
            "title": "渔家傲",
            "content": "菊暗枯秋已满。枨黄橘绿冬初暖。草草杯盘成小宴。殷勤劝。尊前莫遣霞觞浅。两鬓从教霜点半。人生最要长为伴。举洒岂徒称寿算。深深愿。来年更看门风换。",
            "comment": ""
        },
        {
            "title": "滴滴金",
            "content": "当初本合蟾宫里。谩容易、到尘世。表里冰清谁与比。占无双两地。诜诜已是多孙子。看将来、总荣贵。岁岁今朝捧瑶觞，劝南园桃李。",
            "comment": ""
        },
        {
            "title": "天下乐",
            "content": "雪後雨儿雨後雪。镇日价、长不歇。今番为寒忒太切。和天地、也来厮鳖。睡不著、身心自暗攧。这况味、凭谁说。枕衾冷得浑似铁。只心头、些个热。",
            "comment": ""
        },
        {
            "title": "隔浦莲/隔浦莲近拍",
            "content": "墙头低荫翠幄。格磔鸣乌鹊。好梦惊回处，馀酲推枕犹觉。新晴人意乐。云容薄。丽日明池阁。卷帘幕。披衣散策，闲庭吟绕红药。残英几许，尚可一供春酌。天气今宵怕又恶。凭托。东风且慢吹落。",
            "comment": ""
        },
        {
            "title": "传言玉女",
            "content": "小院春长，整整绣帘低轴。异葩幽艳，满千瓶百斛。珠钿翠佩，尘袜锦笼环簇。日烘风和，奈何芬馥。凤髓龙津，觉从前、气味俗。夜阑人醉，引春葱兢□。只愁飞去，暗与行云相逐。月娥好在，为歌新曲。",
            "comment": ""
        },
        {
            "title": "水龙吟",
            "content": "小轩潇洒清宵午，风正紧、门深闭。藜床危坐，竹窗频听，春虫扑纸。灯烬垂红，篆烟消碧，衣轻如水。料飞花未止，堆檐已满，时催折、琅玕尾。骨冷魂清无寐。这身在、广寒宫里。暗怀千古，浑疑一夜，冰生肠胃。岁事峥嵘，故园睽阻，归期犹未。向寒乡、不念丰年，只忆青天万里。",
            "comment": ""
        },
        {
            "title": "水龙吟",
            "content": "当年谁种官梅，自开自落清无比。一朝惊见，危亭岑立，繁华丛里。知是贤侯，有难兄弟，素书时寄。纵舞携如意，吟搔短发，无从诉、心中喜。却对斜枝冷蕊。似於人、不胜风味。冰姿斜映，朱唇浅破，欣然会意。青子垂垂，翠阴密密，尤堪频憩。待促归禁近，邦人指点，作甘棠比。",
            "comment": ""
        },
        {
            "title": "朝中措",
            "content": "打窗急听□然汤。沈水剩熏香。冷暖旋投冰碗，荤膻一洗诗肠。酒醒酥魂，茶添胜致，齿颊生凉。莫道淡交如此，於中有味尤长。",
            "comment": ""
        },
        {
            "title": "醉落魄/一斛珠",
            "content": "双心小萼。瑞炉慢炷轻烟初著。清香已透红绡幄。底事多情，玉笋更轻掠。鬓云侧畔□眉角。妆成曾印铅华薄。几回殢酒襟怀恶。莺舌偷传，低语教人嚼。",
            "comment": ""
        },
        {
            "title": "长相思",
            "content": "急雨回风，淡云障日，乘闲携客登楼。金桃带叶，玉李含朱，一尊同醉青州。福善桥头。记檀槽凄绝，春笋纤柔。窗外月西流。似浔阳、商妇邻舟。况得意情怀，倦妆模样，寻思可奈离愁。何妨乘逸兴，甚征帆、只抵芦洲。月却花羞。重见想、欢情更稠。问何时，佳期卜夜，如今双鬓惊秋。",
            "comment": ""
        },
        {
            "title": "醉蓬莱",
            "content": "见恩荣故里。□著贤关，特然超诣。满腹诗书，洗膏粱馀味。羞挽乌号，换将蓝绶，向广庭亲试。磊落胸襟，雍容人物，于今谁比。争许才猷，合跻严禁，行看横飞，少将清议。喜对生朝，且陶陶欢醉。太华莲开，海山桃熟，况是当佳致。满引瑶觞，相期眉寿，君家重耳。",
            "comment": ""
        },
        {
            "title": "醉花阴",
            "content": "捧杯不管馀酲恶。玉腕宽金约。宛转一声清，戛玉敲冰，浑胜鸣弦索。朱唇浅破桃花萼。重注鸬鹚杓。夜永醉归来，细想罗襟，犹有梁尘落。",
            "comment": ""
        },
        {
            "title": "解蹀躞",
            "content": "迤逦韶华将半。桃杏匀於染。又还撩拨、春心倍凄黯。准拟□□狂吟，可怜无复当年，酒肠文瞻。倦游览。憔悴羞窥鸾鉴。眉端为谁敛。可堪风雨、无情暗亭槛。触目千点飞红，问春争得春愁，也随春减。",
            "comment": ""
        },
        {
            "title": "南歌子",
            "content": "彩缕牵肠断，明珠暗滴圆。从头颗颗手亲穿。寄与仙乡同结、此生缘。和串拢瑜臂，连云坠雪肩。循环密数对沈烟。似我真情不断、永相联。",
            "comment": ""
        },
        {
            "title": "雨中花/夜行船",
            "content": "雨霁云收，风高露冷，银河万里波澄。正冰轮初见，玉斧修成。还是一年，凭栏望处，对景愁生。想姮娥应念，待久西厢，为可中庭。翻思皓彩，未如微暗，向人多少深情。长记得、墙阴密语，花底潜行。饮散频羞烛影，梦馀常怯窗明。此时此意，有谁曾问，月白风清。",
            "comment": ""
        },
        {
            "title": "洞仙歌",
            "content": "痴牛呆女，谩恩深情远。一岁惟能一相见。纵金风玉露，胜却人间，争奈向、雪月花时阻间。幽欢犹未足，催度桥归，乌鹊无端便惊散。别後欲重来，杳杳银河，空怅望、不胜凄断。最可惜、当初泛槎人，甚不问、天边这些磨难。",
            "comment": ""
        },
        {
            "title": "柳梢青",
            "content": "渐近青春，试寻红瓃，经年疏隔。小立风前，恍然初见，情如相识。为伊只欲颠狂，犹自把、芳心爱惜。传与东君，乞怜愁寂，不须要勒。",
            "comment": ""
        },
        {
            "title": "瑞鹤仙",
            "content": "听梅花再弄。残酒醒，无寐寒衾愁拥。凄凉谁与共。谩赢得，别恨离怀千种。拂墙树动。更晓来、云阴雨重。对伤心好景，回首旧游，恍然如梦。欢纵。西湖曾是，画舫争驰，绣鞍双控。归来夜中。要银烛，卸金凤。到而今，谁拈花枝同载，谁酌酒杯笑捧。但逢花对酒，空祗自歌自送。",
            "comment": ""
        },
        {
            "title": "永遇乐",
            "content": "鸳瓦霜明，绣帘烟暖，和气容与。云想衣裳，风清环佩，拥翠娥扶步。蓬山远别，仙班知是，有客旧同俦侣。朅来到、人间又也，爱他相门荣遇。清秋菊在，小春梅绽，正是年华好处。酒满瑶觞，歌翻金缕，莫放行云去。已随夫贵，仍因儿显，两国看齐楚。此时对、生朝听我，却称寿语。",
            "comment": ""
        },
        {
            "title": "步蟾宫",
            "content": "桂花馥郁清无寐。觉身在、广寒宫里。忆吾家、妃子旧游，瑞龙脑、暗藏叶底。不堪午夜西风起。更颭颭、万丝斜坠。向晓来、却是给孤园，乍惊见、黄金布地。",
            "comment": ""
        },
        {
            "title": "於中好",
            "content": "梅花摘索穿疏竹。荫纹禽、喜欢相逐。坐中已自清堪掬。更潇洒、人如玉。新声爱度周郎曲。捧霞杯、再三相嘱。无情有恨重分北。也撩得、双眉蹙。",
            "comment": ""
        },
        {
            "title": "探春令",
            "content": "东风初到，小梅枝上，又惊春近。料天台不比，人间日月，桃萼红英晕。刘郎浪迹凭谁问。莫因诗瘦损。怕桑田变海，仙源重返，老大无人认。",
            "comment": ""
        },
        {
            "title": "柳梢青",
            "content": "小阁深沈，酒醺香暖，容易眠熟。梦入仙源，桃红似火，李莹如玉。觉来几许悲凉，记永夜、传杯换烛。绣被熏香，宝钗落枕，同论心曲。",
            "comment": ""
        },
        {
            "title": "点绛唇",
            "content": "借问嫦娥，当初谁种婆娑树。空中呈露。不坠凡花数。却爱芗林，便似蟾宫住。清如许。醉看歌舞。同在高寒处。",
            "comment": ""
        },
        {
            "title": "踏莎行",
            "content": "灯月交光，笙簧递响。繁华依旧升平样。心期休卜紫姑神，文章曾照青藜杖。歌落梁尘，酒摇鳞浪。暂还南国同邀赏。明年侍辇向端门，却瞻日表青霄上。",
            "comment": ""
        },
        {
            "title": "水调歌头",
            "content": "寥亮度弦管，笑语集簪缨。又逢华旦争庆，豪杰为时生。犹对中秋月影，渐放重阳菊蕊，万宝正西成。爽气知多少，天赋满襟灵。擅词华，追鲍谢，踵斯冰。入趋禁近，出镇藩辅早辞荣。休恋平湖佳致，好为苍生重起，归去侍宸庭。一德及元□，千载致升平。",
            "comment": ""
        },
        {
            "title": "柳梢青",
            "content": "水曲山傍。寒梢冷蕊，隐映修篁。细细吹香，疏疏沈影，恼断回肠。为伊驻马横塘。漫立尽、烟村夕阳。空袅吟鞭，几多诗句，不入思量。",
            "comment": ""
        },
        {
            "title": "解连环",
            "content": "素书谁托。嗟鳞沈雁断，水遥山邈。问别来、几许离愁，但只觉衣宽，不禁消薄。岁岁年年，又岂是、春光萧索。自无心、强陪醉笑，负他满庭花药。援琴试弹贺若。尽清于别鹤，悲甚霜角。怎似得、斜拥檀槽，看小品吟商，玉纤推却。旋暖熏炉，更自炷、龙津双萼。正怀思、又还夜永，烛花自落。",
            "comment": ""
        },
        {
            "title": "探春令",
            "content": "梅英粉淡，柳梢金软，兰芽依旧。见万家、灯火明如昼。正人月、圆时候。挨香傍玉偷携手。尽轻衫寒透。听一声、画角催残漏。惜归去、频回首。",
            "comment": ""
        },
        {
            "title": "雨中花令",
            "content": "已是花魁柳冠。更绝唱、不容同伴。画鼓低敲，红牙随应，著个人勾唤。慢引莺喉千样转。听过处、几多娇怨。换羽移宫，偷声减字，不愿人肠断。",
            "comment": ""
        },
        {
            "title": "水龙吟",
            "content": "西湖天下应如是。谁唤作、真西子。云凝山秀，日增波媚，宜晴宜雨。况是深秋，更当遥夜，月华如水。记词人解道，丹青妙手，应难写、真奇语。往事输他范蠡。泛扁舟、仍携佳丽。毫端幻出，淡妆浓抹，可人风味。和靖幽居，老坡遗迹，也应堪记。更凭君画我，追随二老，游千家寺。",
            "comment": ""
        },
        {
            "title": "醉花阴",
            "content": "淋漓尽日黄梅雨。断送春光暮。目断向高楼，持酒停歌，无计留春住。扑人飞絮浑无数。总是添愁绪。回首问春风，争得春愁，也解随春去。",
            "comment": ""
        },
        {
            "title": "卜算子",
            "content": "平分月殿香，碎点金盘露。占断秋光独自芳，端称觞飞羽。谢了却重开，若个花同侣。谁识灵心一点通，手拈空无语。",
            "comment": ""
        },
        {
            "title": "齐天乐",
            "content": "疏疏数点黄梅雨。殊方又逢重五。角黍包金，草蒲泛玉，风物依然荆楚。衫裁艾虎。更钗凫朱符，臂缠红缕。扑粉香绵，唤风绫扇小窗午。沈湘人去已远，劝君休对酒，感时怀古。慢啭莺喉，轻敲象板，胜读离骚章句。荷香暗度。渐引入陶陶，醉乡深处。卧听江头，画船喧叠鼓。",
            "comment": ""
        },
        {
            "title": "琐窗寒",
            "content": "柳暗藏鸦，花深见蝶，物华如绣。情多思远，又是一番清瘦。忆前回、庭榭来春，个人预约同携手。恨迟留，载酒期程，孤负踏青时候。搔首。双眉暗斗。况无似今年，一春晴昼。风﹀雨︽。直得□时迤逗。想闲窗、针线倦拈，寂寞细拈酴醿嗅。待还家、定自冤人，泪粉盈襟袖。",
            "comment": ""
        },
        {
            "title": "垂丝钓",
            "content": "燕将旧侣。呢喃终日相语。似惜别离情，知几许。谁与度。为向人代诉。空朝暮。谩千言百句。怎生会得，争如作个青羽。又闻院宇。不在当时住。飞去无寻处。肠万缕。寄暴风横雨。",
            "comment": ""
        },
        {
            "title": "点绛唇",
            "content": "瓦枕藤床，道人劝饮鸡苏水。清虽无比。何似今宵意。红袖传持，别是般情味。歌筵起。绛纱影里。应有吟鞭坠。",
            "comment": ""
        },
        {
            "title": "柳梢青",
            "content": "瑞鸭烟浓。晓来弦管，声在霜空。却退寒威，借回春色，满苑香风。几时人下瑶宫。记千载、今朝庆逢。满捧瑶觞，芝兰丛里，锦绣光中。",
            "comment": ""
        },
        {
            "title": "夜行船",
            "content": "夹岸绮罗欢聚。看喧喧、彩舟来去。晴放湖光，雨添山色，谁识总相宜处。输与骚人知胜趣。醉临流、戏评坡句。若把西湖比西子，这东湖、似东邻女。",
            "comment": ""
        },
        {
            "title": "清平乐",
            "content": "花阴转午。小院清无暑。雪碗冰瓯凝灏露。自涤紫毫鸡距。麝煤落纸生春。只应李卫夫人。我亦前身逸少，莫嗔太逼君真。",
            "comment": ""
        },
        {
            "title": "醉花阴",
            "content": "楚乡易得天时恶。风雨长如约。不道有幽人，衣带秋深，犹自悬鹑索。招呼朋侣如花萼。有酒须同酌。世态任凋疏，却爱黄花，不似群花落。",
            "comment": ""
        },
        {
            "title": "夜行船",
            "content": "怪被东风相误。落轻帆、暂停烟渚。桐树阴森，茅檐潇洒，元是那回来处。相与狂朋沽绿醑。听胡姬、隔窗言语。我既痴迷，君还留恋，明日慢移船去。",
            "comment": ""
        },
        {
            "title": "两同心",
            "content": "行看不足。坐看不足。柳条短、斜倚春风，海棠睡、醉敧红玉。清堪掬。桃李漫山，真成粗俗。遥夜几番相属。暗魂飞逐。深酌酒、低唱新声，密传意、解回娇目。知谁福。得似风流，可伊心曲。",
            "comment": ""
        },
        {
            "title": "鹧鸪天",
            "content": "蕙性柔情忒可怜。盈盈真是女中仙。披图一见春风面，携手疑同玳瑁筵。挥象管，擘蛮笺。等闲写就碧云篇。风流意态犹难画，潇洒襟怀怎许传。",
            "comment": ""
        },
        {
            "title": "鹧鸪天",
            "content": "湖上风光直万金。芙蓉并蒂照清深。须知花意如人意，好在双心同一心。词共唱，酒俱斟。夜阑扶醉小亭阴。当时比翼连枝愿，未必风流得似今。",
            "comment": ""
        },
        {
            "title": "两同心",
            "content": "秋水明眸、翠螺堆发。却扇坐、羞落庭花，凌波步、尘生罗袜。芳心发。分付春风，恰当时节。渐解愁花怨月。忒贪娇劣。宁宁地、情态于人，惺惺处、语言低说。相思切。不见须臾，可堪离别。",
            "comment": ""
        },
        {
            "title": "柳梢青",
            "content": "为爱冰姿，画看不足，吟看不足。已恨春催，可堪风里，飞英相逐。只应自惜高标，似羞伴、妖红媚绿。藏白收香，放他桃李，漫山粗俗。",
            "comment": ""
        },
        {
            "title": "卜算子",
            "content": "昨夜月初圆，今日春才半。自是元君并旦生，岂在称遐算。花诰看加封，玉斝休辞满。绮席来年谁与同，笑揖麻姑伴。",
            "comment": ""
        },
        {
            "title": "西江月",
            "content": "沙上鸥群□戏，云端雁阵斜铺。殷勤特为故人书。写尽衷肠情素。名字纵非俦匹，夤缘自合欢娱。尽教涂抹费工夫。到底翻成吃醋。",
            "comment": ""
        },
        {
            "title": "双雁儿",
            "content": "休惊明日岁华新。且喜得，又逢春。北堂歌舞奉慈亲。愿遐龄，等大椿。□□□□□□□。□□□，□□□。□□□□□□□。□□□，□□□。",
            "comment": ""
        },
        {
            "title": "阳春",
            "content": "蕙风轻，莺语巧，应喜乍离幽谷。飞过北窗前，递晴晓，丽日明透翠帏縠。篆台芬馥。初睡起、横斜簪玉。因甚自觉腰肢瘦，新来又宽裙幅。对清镜、无心忺梳裹，谁问著、馀酲带宿。寻思前欢往事，似惊回、好梦难续。花亭遍倚槛曲。厌满眼、争春凡木。尽憔悴、过了清明候，愁红惨绿。",
            "comment": ""
        },
        {
            "title": "醉蓬莱",
            "content": "正才过七夕，又近中元，素秋时候。月皎风高，渐凉生襟袖。灏气澄凝，是谁清白，应此□□秀。味洗膏粱，才侔沈谢，三朝勋旧。好是新来，日临连帅，化格黔黎，政归仁厚。早祷群祠，有雨随车骤。愿与寰区，共资膏泽，岁岁称眉寿。孝感灵泉，涓涓不绝，斟为醇酎。",
            "comment": ""
        },
        {
            "title": "醉花阴",
            "content": "满城风雨无端恶。孤负登高约。佳节若为酬，盛与歌呼，胜却秋萧索。菊花旋摘揉青萼。满满浮杯杓。老鬓未侵霜，醉里乌纱，不怕风吹落。",
            "comment": ""
        },
        {
            "title": "青玉案",
            "content": "奇葩珍树丛丛绕。望仙隐、蓬莱小。前枕湖光秋色晓。荷花今岁，也如人意，不逐西风老。霞觞献寿频频倒。瑞蔼浮空凝不扫。定自日边飞诏早。芝庭呈秀，桂宫得意，更看明年好。",
            "comment": ""
        },
        {
            "title": "南歌子",
            "content": "巾染乌烟碧，衣拖晓露鲜。盈盈风骨小神仙。特地勾牵处士、梦巫山。星宿罗胸次，牙签弄指端。凭君为算小行年。试问与伊结得、几生缘。",
            "comment": ""
        },
        {
            "title": "倒垂柳",
            "content": "晓来烟露重，为重阳、增胜致。记一年好处，无似此天气。东篱白衣至，南陌芳筵启。风流曾未远，登临都在眼底。人生如寄。谩把茱萸看子细。击节听高歌，痛饮莫辞醉。乌帽任教，颠倒风里坠。黄花明日，纵好无情味。",
            "comment": ""
        },
        {
            "title": "南歌子",
            "content": "小雨疏疏过，长江滚滚流。落霞残照晚明楼。又是一番重午，身寄南州。罗绮纷香陌，鱼龙漾彩舟。不堪回首凤池头。谁道於今霜鬓，犹自淹留。",
            "comment": ""
        },
        {
            "title": "柳梢青",
            "content": "暴雨生凉。做成好梦，飞到伊行。几叶芭蕉，数竿修竹，人在南窗。傍人笑我恓惶。算除是、铁心石肠。一自别来，百般宜处，都入思量。",
            "comment": ""
        },
        {
            "title": "念奴娇",
            "content": "单于吹罢，望西山乞得，斜阳收脚。素魄旋升，听桂子、风里时时飘落。莹彻杯盘，冷侵毛发，浑不胜衣著。天公有意，为人掀尽云幕。童稚犹也多情，广庭扫净草，不容纤恶。步绕周遭，疑便是、踏雪当年东郭。慢引歌声，响穿云际，直使姮娥觉。一尊重酹，为言千载同约。",
            "comment": ""
        },
        {
            "title": "雨中花令",
            "content": "惆怅红尘千里。恨死拨、浮名浮利。欠我温存，少伊撋就，两处悬悬地。拟待归来伏不是。更与问、孤眠子细。月照纱窗，晓灯残梦，可�啥褡宋丁�",
            "comment": ""
        },
        {
            "title": "鹧鸪天",
            "content": "休倩傍人为正冠。披襟散发最宜闲。水云况得平生趣，富贵何曾著眼看。低拍棹，称鸣銮。一尊长向枕边安。夜深贪钓波间月，睡起知他日几竿。",
            "comment": ""
        },
        {
            "title": "瑞云浓",
            "content": "睽离谩久，年华谁信曾换。依旧当时似花面。幽欢小会，记永夜、杯行无算。醉里屡忘归，任虚檐月转。能变新声，随语意、悲欢感怨。可更馀音寄羌管。倦游江浙，问似伊、阿谁会见。度已无肠，为伊可断。",
            "comment": ""
        },
        {
            "title": "生查子",
            "content": "秋来愁更深，黛拂双蛾浅。翠袖怯春寒，修竹萧萧晚。此意有谁知，恨与孤鸿远。小立背西风，又是重门掩。",
            "comment": "【注释】①双蛾：即双眉。【评解】这首词上片写景，景中蕴情。翠袖天寒，修竹萧萧，秋色满眼，添人愁思。下片抒情。背立西风，又掩重门。此时心情，有谁得知！全词清疏雅洁，委婉含蓄，抒情细腻，思绪绵绵，余意不尽。"
        },
        {
            "title": "雨中花令",
            "content": "自是云温雨润。诮不解、佯嗔偷闷。倾坐精神，忺人情性，眉际生春晕。语带京华清更韵。听娅姹、莺喉娇稳。别後相思，心头欲见，觅个灯花信。",
            "comment": ""
        },
        {
            "title": "柳梢青",
            "content": "天付风流。相时宜称，著处清幽。雪月光中，烟溪影里，松竹梢头。却憎吹笛高楼。一夜里、教人鬓秋。不道明朝，半随风远，半逐波浮。",
            "comment": ""
        },
        {
            "title": "生查子",
            "content": "妖娆百种宜，总在春风面。含笑又和嗔，莫作丹青现。问著却无言，觑了还回盼。底处奈思量，卷了还重展。",
            "comment": ""
        },
        {
            "title": "二郎神",
            "content": "炎光欲谢，更几日、薰风吹雨。共说是天公，亦嘉神贶，特作澄清海宇。灌口擒龙，离堆平水，休问功超前古。当中兴、护我边陲，重使四方安堵。新府。祠庭占得，山川佳处。看晓汲双泉，晚除百病，奔走千门万户。岁岁生朝，勤勤称颂，可但民无灾苦。□愿得、地久天长，佐绍兴□□□。",
            "comment": ""
        },
        {
            "title": "渔家傲",
            "content": "事事无心闲散惯。有时独坐溪桥畔。雨密波平鱼曼衍。鱼曼衍。轮轻钓细随风卷。忆昔故人为侣伴。而今怎奈成疏间。水远山长无计见。无计见。投竿顿觉肠千断。",
            "comment": ""
        },
        {
            "title": "朝天子",
            "content": "小阁宽如掌。占螺浦、山川夷旷。千奇万状。见云烟收放。更永夜、风生明月上。用取真成无尽藏。谁共赏。徙倚抚、危栏吟望。",
            "comment": ""
        },
        {
            "title": "乌夜啼",
            "content": "不禁枕簟新凉。夜初长。又是惊回好梦、叶敲窗。江南望。江北望。水茫茫。赢得一襟清泪、拌馀香。",
            "comment": ""
        },
        {
            "title": "曲江秋",
            "content": "前山雨歇。爱竹树低阴，轩窗无热。珠箔半垂，清风细绕，萧萧吹华发。珍簟粲枕设。珊瑚瘦，琉璃滑。永日敧枕，知谁是伴，旧书重揭。清绝。轻云淡月。梦同泛、沧波万叠。杯盘狼籍处，相扶就枕，欢笑歌翻雪。转棹小溪湾，人家灯火断明灭。正携手，无端惊回，槛外数声鶗鴂。",
            "comment": ""
        },
        {
            "title": "醉蓬莱",
            "content": "见禾山凝秀，禾水澄清，地灵境胜。天与珍奇，产凌霄峰顶。嫩叶森枪，轻尘飞雪，冠中州双井。绝品家藏，武陵有客，清奇相称。坐列群贤，手呈三味，云逐瓯圆，乳随汤迸。珍重殷勤，念文园多病。毛孔生香，舌根回味，助苦吟幽兴。两腋风生，从教飞到，蓬莱仙境。",
            "comment": ""
        },
        {
            "title": "曲江秋",
            "content": "鸣鸠怨歇。对急雨过云，暗风吹热。漠漠稻田，差差柳岸，新沐青丝发。楼上素琴设。爱流水，随弦滑。深炷龙津，浓熏绛帏，博山频揭。超绝。遥岑吐月。照苍茜、重重叠叠。恍然身在处，浑疑同泛，花舫波喷雪。滉漾醉魂醒，惊呼不是沤生灭。伫望久，空叹无才可赋，厌听鶗鴂。",
            "comment": ""
        },
        {
            "title": "柳梢青",
            "content": "茅舍疏篱。半飘残雪，斜卧低枝。可更相宜，烟笼修竹，月在寒溪。宁宁伫立移时。判瘦损、无妨为伊。谁赋才情，画成幽思，写入新诗。",
            "comment": "【注释】①宁宁：宁静之意。又作亭亭。　移时：谓少顷。【评解】这首咏画词，梅花与人融为一体。既写梅花的精神，也表现了诗人的情操。意境幽美，用语工妙，含蓄蕴藉，构思新颖，耐人寻味。【集评】俞陛云《唐五代两宋词选释》：画梅始于五代，皆著色而俪以禽鸟。至逃禅翁，始以水墨作花，遂雅逸出群，世称江西墨梅，至今片纸兼金，为画苑秘宝。遗词一卷，选家多未登录。其绵丽工炼，则颇似梦窗。"
        },
        {
            "title": "白雪",
            "content": "檐收雨脚，云乍敛、依然又满长空。纹蜡焰低，熏炉烬冷，寒衾拥尽重重。隔帘栊。听撩乱、扑漉春虫。晓来见、玉楼珠殿，恍若在蟾宫。长爱越水泛舟，蓝关立马，画图中。怅望几多诗□，无句可形容。谁与问、已经三白，忒是报年丰。未应真个，情多老却天公。",
            "comment": ""
        },
        {
            "title": "倒垂柳",
            "content": "南州初会遇。记惺惺、说底语。而今精神□，倾下越风措。雍门人独夜，客舍停杯处。馀香应未泯，凭君重唱金缕。移宫易羽。纵有离愁休怨诉。客里□凄凉，怕听断肠句。情山曲海，君已心相许。骖鸾乘月，正好同归去。",
            "comment": ""
        },
        {
            "title": "南歌子",
            "content": "波静明如染，山光翠欲流。晚来乘兴上章楼。楼外谁歌新唱，知有黄州。拟泛银可浪，聊乘藕叶舟。蓬山应自隐鳌头。借问谪仙何在，今为谁留。",
            "comment": ""
        },
        {
            "title": "朝中措",
            "content": "杯盘狼藉烛参差。欲去未容辞。春雪看飞金碾，香云旋涌花瓷。雍容四座，矜夸一品，重听新词。归路清风生腋，不妨轻拈吟髭。",
            "comment": ""
        },
        {
            "title": "鹧鸪天",
            "content": "不学真空不学仙。不居尘市不居山。时沽鲁酒供诗兴，莫管吴霜点鬓斑。只麽去，几时还。岂知魂梦□□间。凭君休作千年调，到处惟□一味闲。",
            "comment": ""
        },
        {
            "title": "双雁儿",
            "content": "穷阴急景暗推迁。减绿鬓，捐朱颜。利名牵役几时闲。又还惊，一岁圆。劝君今夕不须眠。且满满，泛觥船。大家沈醉对芳筵。愿新年，胜旧年。",
            "comment": ""
        },
        {
            "title": "曲江秋",
            "content": "香消烬歇。换沈水重燃，薰炉犹热。银汉坠怀，冰轮转影，冷光侵毛发。随分且宴设。小槽酒，真珠滑。渐觉夜阑，乌纱露濡，画帘风揭。清绝。轻纨弄月。缓歌处、眉山怨叠。持杯须我醉，香红映脸，双腕凝霜雪。饮散晚归来，花梢指点流萤灭。睡未稳，东窗渐明，远树又闻鶗鴂。",
            "comment": ""
        },
        {
            "title": "於中好",
            "content": "墙头艳杏花初试。绕珍丛、细挼红蕊。欲知占尽春明媚。诮无意、看桃李。持杯准拟花前醉。早一叶、两叶飞坠。晚来旋旋深无地。更听得、东风起。",
            "comment": ""
        },
        {
            "title": "西江月",
            "content": "态度雪香花瘦，情怀雨润云温。故将淡墨写精神。记得洗妆馀晕。只恐妖娆未似，谁云彼此难分。别来憔悴不堪论。相对无言有恨。",
            "comment": ""
        },
        {
            "title": "御街行",
            "content": "平生厌见花时节。惟只爱、梅花发。破寒迎腊吐幽姿，占断一番清绝。照溪印月，带烟和雨，傍竹仍藏雪。松煤淡出宜孤洁。最嫌把、铅华说。暗香销尽欲飘零，须得笛声呜咽。这些风味，自家领略，莫与傍人说。",
            "comment": ""
        },
        {
            "title": "柳梢青",
            "content": "屋角墙隅。占宽闲处，种两三株。月夕烟朝，影侵窗牖，香彻肌肤。群芳欲比何如。癯儒岂、膏梁共途。因事顺心，为花修史，从记中书。",
            "comment": ""
        },
        {
            "title": "卓牌子慢/卓牌子",
            "content": "西楼天将晚。流素月、寒光正满。楼上笑揖姮娥，似看罗袜尘生，鬓云风乱。珠帘终夕卷。判不寐、阑干凭暖。好在影落清尊，冷侵香幄，欢馀未教人散。",
            "comment": ""
        },
        {
            "title": "水龙吟",
            "content": "晓来雨歇风生，素商乍入鸳鸯浦。红蕖翠盖，不知西帝，神游何处。罗绮丛中，是谁相慕，凭肩私语。似汉皋佩解，桃源人去，成思忆、空凝伫。肯为风流令尹，把芳心、双双分付。碧纱对引，朱衣前导，应须此去。好揖清香，盛邀嘉客，杯行无数。唤瑶姬并立，如花并蒂，唱黄金缕。",
            "comment": ""
        },
        {
            "title": "甘草子",
            "content": "秋暮。永夜西楼，冷月明窗户。梦破橹声中，忆在松江路。敧枕试寻曾游处。记历历、风光堪数。谁与浮家五湖去。尽醉眠秋雨。",
            "comment": ""
        },
        {
            "title": "夜行船",
            "content": "不假铅华嫌太白。玉搓成、体柔腰搦。明月堂深，莲花杯软，情重自斟琼液。寄语碔砆休并色。信秦城、未教轻易。绛阙楼成，蓝桥药就，好吹箫共乘鸾翼。",
            "comment": ""
        },
        {
            "title": "夜行船",
            "content": "宝髻双垂烟一缕。年纪小、未周三五。压一精神，出群标格，偏向众中翘楚。记得谯门初见处。禁不定、乱魂飞去。掌托鞋儿，肩拖裙子，悔不做、闲男女。",
            "comment": ""
        },
        {
            "title": "垂丝钓",
            "content": "玉纤半露。香檀低应鼍鼓。逸调响穿空，云不度。情几许。看两眉碧聚。为谁诉。听敲冰戛玉。恨云怨雨。声声总在愁处。放杯未举。倾坐惊相顾。应也肠千缕。人欲去。更画檐细雨。",
            "comment": ""
        },
        {
            "title": "选冠子",
            "content": "海上楼台，壶中日月，乍觉挈来平地。熙熙鸡犬，簇簇僮奴，亦自有登天志。知是仙宫，出应亨期，因识前修风味。看纵横才美，雍容谈笑，一团和气。锺秀处、雪洁霜□，梅清竹瘦，占尽小春佳致。笙歌韵溢，锦绣香浓，饮少未妨欢醉。好在双椿，伫看丹桂分折，芝庭兰砌。向游惟功行，和羹勋业，共传家世。",
            "comment": ""
        },
        {
            "title": "迎春乐",
            "content": "新来特特更门地。都收拾、山和水。看明年、事事都如意。迎福禄、俱来至。莫管明朝添一岁。尽同向、尊前沈醉。且唱迎春乐，祝慈母、千秋岁。",
            "comment": ""
        },
        {
            "title": "醉花阴",
            "content": "金铃玉屑嫌非巧。生作文鸳小。西帝也多情，偷取佳名，分付闲花草。渊明手把谁携酒。羞把簪乌帽。寄与绮窗人，百种妖娆，不似酴醿好。",
            "comment": ""
        },
        {
            "title": "卜算子",
            "content": "婆娑月里枝，隐约空中露。拟访嫦娥高处看，一夜心生羽。仙种落人间，群艳难俦侣。恼乱骚人有底香，欲赋无奇语。",
            "comment": ""
        },
        {
            "title": "柳梢青",
            "content": "雪艳烟痕。又要春色来到芳尊。却忆年时，月移清影，人立黄昏。一番幽思谁论。但永夜、空迷梦魂。绕遍江南，缭墙深苑，水郭山村。",
            "comment": ""
        },
        {
            "title": "青玉案",
            "content": "五云楼阁蓬瀛路。空相望、无由去。弱水渺茫谁可渡。君家徐福，荡舟寻访，却是曾知处。群仙应问来何暮。说与荣归锦封句。句里丁宁天已许。要教强健，召还廊庙，永作商岩雨。",
            "comment": ""
        }
    ]
}