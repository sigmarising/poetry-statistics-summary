{
    "dynasty": "宋",
    "author": "朱南杰",
    "poems": [
        {
            "title": "延陵道中即事三绝",
            "content": "笋舆取道自吴干，东作村村喜一般。已拜劝农田畯赐，旧租何似放令宽。",
            "comment": ""
        },
        {
            "title": "刘直孺示拙逸诗编且命着语",
            "content": "拙自愚中来，逸与怠相比。限界固分明，差忒亦容易。人心自有机，天下本无事。更参大学章，终始一诚意。",
            "comment": ""
        },
        {
            "title": "晓发嘉兴府",
            "content": "晓发嘉兴府，人家门未开。闸关船侧过，水涨堰平推。浓绿暗官格，把红绽野梅。城中箫鼓发，知是使君回。",
            "comment": ""
        },
        {
            "title": "泊崇德",
            "content": "堰未抵长河，先从古县过。诗舟寻旧岸，酒市鬻新歌。傍水人家密，依山僧寺多。夷犹观未足，无柰月明何。",
            "comment": ""
        },
        {
            "title": "枫桥湾酒家有枫桥午古压波光之句用韵以纪所",
            "content": "枫桥酒味胜官坊，随分红裙取次妆。月照乍圆新气象，僧闲不减旧风光。一桥地势横分水，两岸人家竞采桑。惟有塔铃太多管，笑人来往自玎珰。",
            "comment": "【注释】【原题】：枫桥湾酒家有枫桥午古压波光之句用韵以纪所见"
        },
        {
            "title": "春日呈{左山右肃}岩",
            "content": "朝来惭愧又逢春，总把官身换客身。堤柳未归新气象，窗梅犹带旧精神。村居牢落谁沽我，吏醉清闲却笑人。打叠故书排日去，一樽随意踏芳尘。",
            "comment": ""
        },
        {
            "title": "寿实斋侍郎王先生",
            "content": "崧高维岳诵生申，整顿乾坤属旧臣。天下安危关出处，性中存养自真纯。便归紫橐酬公论，已草黄麻授正人。天为皇家锡难老，愿将霖雨福斯民。",
            "comment": ""
        },
        {
            "title": "出嘉兴",
            "content": "舟出嘉禾五里城，僧楼山塔互峥嵘。酒旗密比随风舞，渔网横拖漾日晴。画舫贵人帆去稳，单衣游女着来轻。山歌已接长河堰，到得临平月又明。",
            "comment": ""
        },
        {
            "title": "垂虹亭",
            "content": "凭虎蝃蝀逼人寒，中有危亭百尺宽。天接水腰呈绝景，风回帆脚涨狂澜。半稿落日吟将就，一抹晴烟画亦难。不是酒杯今日窄，直须邀月上栏干。",
            "comment": ""
        },
        {
            "title": "舟过吴江县",
            "content": "寺满吴江县，钟声两岸分。买鱼嫌少室，沽酒欠文君。平地桥边浪，无心岭外云。稿人添德色，为策过湖勋。",
            "comment": ""
        },
        {
            "title": "饯海盐史后乐",
            "content": "秦溪邑大号难治，后乐三年以德为。海阔有楼还旧观，堂深无日不新诗。虚舟只载来时物，实惠常教去后思。相业真传公不忝，苍生况是望霖时。",
            "comment": ""
        },
        {
            "title": "孤山观梅",
            "content": "费尽年年造化功，精神全在雪霜中。一枝映带窗前月，消得逋仙作主翁。",
            "comment": ""
        },
        {
            "title": "题吴梅庵和靖索句图",
            "content": "童寒鹤冷雪霏霏，正是先生得句时。一段孤清图不尽，梅花从此厌人诗。",
            "comment": ""
        },
        {
            "title": "朱知镇戎服警盗窃案不惮雪夜酒库在镇外不得",
            "content": "戎装元不碍儒冠，盗贼潜窥胆自寒。金鼓声闻三里外，旌旗影庇四民安。肯从叶力多君子，愧不同盟是酒官。龢气酿成年可卜，晓来喜见雪漫漫。",
            "comment": "【注释】【原题】：朱知镇戎服警盗窃案不惮雪夜酒库在镇外不得与戏呈"
        },
        {
            "title": "夜坐书怀",
            "content": "挑灯看彻后村诗，忽尔惮惮百所思。不待人言已知错，要知分定盍如斯。但求甘旨安无事，浪说荣华自有时。倒指新篘当已熟，且煨闽芋一中之。",
            "comment": ""
        },
        {
            "title": "七夕呈坐间诸友时留平江宿和靖书院次日",
            "content": "叶已鸣秋夜渐长，年年织女会牛郎。龙梭暂歇七襄驾，云袖轻飘百和香。输我晚凉和月饮，任渠明发渡河忙。要知工巧元无用，乐得身闲拙不妨。",
            "comment": ""
        },
        {
            "title": "书考",
            "content": "人说宦途好，元来是险途。不亲真利害，难话细工夫。下考初书一，中心有愧无。官卑何展布，三载且糊涂。",
            "comment": ""
        },
        {
            "title": "烟雨楼",
            "content": "锦绣囊开城角东，规模绵亘境相通。一亭旧占梅边月，两径新添竹外风。山色有无烟变态，湖光浓淡雨收功。凭栏正好催归去，横笛数声芦苇中。",
            "comment": ""
        },
        {
            "title": "尹楼岩久留华亭",
            "content": "风雷昨夜揭窗纱，未信楼岩不忆家。和靖山头春到了，莫因寻鹤负梅花。",
            "comment": ""
        },
        {
            "title": "延陵道中即事三绝",
            "content": "人家密簇近溪旁，旧寥青裙竞采桑。相唤相呼相叹息，茧丝岁岁为官忙。",
            "comment": ""
        },
        {
            "title": "甲辰入京春深犹雪和吴{左山右肃}岩二首",
            "content": "岁事客里过，今年只去年。甘贫常寂寂，知已孰拳拳。花艳卑崇帐，江流羡祖鞭。家山芳意动，野骑盍言还。",
            "comment": ""
        },
        {
            "title": "横林遇雨",
            "content": "雨湿桅竿风飐帆，不禁篷漏滴衣单。苍头更说无眠处，始信人生行路难。",
            "comment": ""
        },
        {
            "title": "自库八镇十二里皆山径刑侯以马相招道间口占",
            "content": "蹇驴突兀万山间，欲雨还晴雪又悭。一路梅花寻不见，多应开向小溪湾。",
            "comment": "【注释】【原题】：自库八镇十二里皆山径刑侯以马相招道间口占问梅"
        },
        {
            "title": "饯徐衍道知县",
            "content": "事业文章属当家，刃游余地宰金沙。挽回凶岁作丰稔，安集流民绝叹嗟。两载秋霜威盗贼，一犁春雨沃桑麻。宽民实意言难尽，胜种河阳满县花。",
            "comment": ""
        },
        {
            "title": "入京",
            "content": "客怀醉杀也醒醒，昨夜思家梦几惊。道阴且长无信息，只将喜鹊验安平。",
            "comment": ""
        },
        {
            "title": "横林遇雨",
            "content": "断当篙师到锡山，片云尼我竹林间。短篷展转浑无寐，只听邮铃去复还。",
            "comment": ""
        },
        {
            "title": "除夜怀刘朋山为坑司干官",
            "content": "失脚糟丘又一春，岁除牢落颇关情。谁家不换桃符句，比屋相闻竹爆声。旧友未知能铸冶，新年宜入孰陶成。来朝无甚人交往，乐得齁齁睡到明。",
            "comment": ""
        },
        {
            "title": "东新桥值雪",
            "content": "间关入帝乡，飞雪断羁肠。天地皆明白，山川忽老苍。柳眉遮旧影，梅额上新妆。客里急先务，湖边问短航。",
            "comment": ""
        },
        {
            "title": "和吴{左山右肃}岩韵",
            "content": "春回笔底露潜机，为怯高吟且遁肥。又见牛鞭春到日，羞披鹑结旧来衣。雪随着处分单厚，梅不关人自密稀。归计商量今始定，乐哉心事看云飞。",
            "comment": ""
        },
        {
            "title": "同刘朋山游湖边作",
            "content": "谁立西湖造化功，峰分南北境相通。四时风物弦歌里，两岸人家图画中。堤柳送迎忘尔汝，棹声来往自西东。风波便作恩波看，此乐君王与众同。",
            "comment": ""
        },
        {
            "title": "和吴梅庵同登白龙对月韵",
            "content": "秋容满目带微寒，帆稳兰舟驾碧澜。照我湖我天共色，袭人花气露初乾。笑谈红袖日中舞，惊动苍龙水底蟠。最是一清无着处，却惭狼籍草杯盘。",
            "comment": ""
        },
        {
            "title": "张玉轩南园",
            "content": "南园不与昔时同，绵亘规模十里通。万古倚山如踞虎，一亭跨水似垂虹。虚堂旧占梅边月，曲径新添竹外风。诗料满前吟不尽，主人樽酒未应空。",
            "comment": ""
        },
        {
            "title": "陈梅隐求诗",
            "content": "旱岁走江湖，那堪又岁除。隐梅非活计，行李盍宁居。自有珠玑集，不携朝贵书。酬君无好语，索笑谩踌躇。",
            "comment": ""
        },
        {
            "title": "林竹翁求跋",
            "content": "何物耐交情，林翁竹借名。霜严不改操，风劲镇长清。袖里森珠玉，胸中富甲兵。江湖莫相笑，已播逸民聋。",
            "comment": ""
        },
        {
            "title": "过长河堰",
            "content": "帆指长河风力微，渔舟个个有鱼归。一声水际笛三弄，几处梅边竹四围。桑伐远扬蚕事熟，花消浓艳柳绵飞。西湖只在钱塘外，又见孤山梅子肥。",
            "comment": ""
        },
        {
            "title": "同陈明叔游湖作",
            "content": "四月湖边冷若秋，先贤堂下系扁舟。山头积翠来新意，波面飘红忆旧游。无柰杨花欺倦客，已多荷叶护轻鸥。堤边谁道春归了，犹有一声黄栗留。",
            "comment": ""
        },
        {
            "title": "甲辰入京春深犹雪和吴{左山右肃}岩二首",
            "content": "掀髯论时事，莫问是邪非。绿句池边得，青阳柳外归。夜深嫌薄酒，春浅怯单衣。门巷雪撩乱，低头且掩扉。",
            "comment": ""
        },
        {
            "title": "延陵道中即事三绝",
            "content": "小立青帘卖酒家，味虽薄薄胜空茶。今年春满疏篱外，数轻红出杏花。",
            "comment": ""
        },
        {
            "title": "富民犯米四十字以喻之",
            "content": "彼此有人心，人心即讼庭。初无深利害，倒自费调亭。私意生荆棘，公家有典刑。落便宜是益，座右可刊铭。",
            "comment": ""
        },
        {
            "title": "舟行过平江",
            "content": "踪迹平生马少游，功名外物等虚舟。不多饮酒常成醉，自在吟诗只遣愁。已幸一帆离锡邑，更宽两日到杭州。晓来忽见盘门塔，疑是西湖大佛头。",
            "comment": ""
        },
        {
            "title": "摄事华亭归舟口占",
            "content": "挈来司市正花时，补陋支倾费品题。顾影自惭身是客，片帆又逐晓风西。",
            "comment": ""
        }
    ]
}