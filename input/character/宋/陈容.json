{
    "dynasty": "宋",
    "author": "陈容",
    "poems": [
        {
            "title": "为人赋横舟二首",
            "content": "古悲歌，泪如血，渡河无船气欲绝。古非歌，泪如泉，河激汤汤声彻天。峨舸大艑载琛贝，锦缆迷楼催管弦。人生苦乐不相等，风波血刃蛟流涎。神虺九首能三足，巨鳌独怒群帝迁。纵有扁舟竟何往，乘桴意在沧洲上。只缘辙朽无人知，入海居夷每惆怅。三间破屋名横舟，三呼不答江水流。一帆径渡溯天去，不系斜阳古渡头。",
            "comment": ""
        },
        {
            "title": "题浯溪中兴颂二首",
            "content": "银旗金甲渡巴西，灵武城楼已万几。一札祗闻元帅命，五笺合待使臣归。未闻请表更追表，且看黄衣换紫衣。天性非由人伪灭，何缘尚父结张妃。",
            "comment": ""
        },
        {
            "title": "题浯溪中兴颂二首",
            "content": "六等胜如诛独柳，二张纵活亦何颜。太师死后犹书法，水部刑章托颂间。最忆海青投乐器，绝怜甄济隐青山。中兴碑下奸臣惧，天道何尝不好还。",
            "comment": ""
        },
        {
            "title": "为人赋横舟二首",
            "content": "黄头子，捩柁听吾语。三老驾三翼，叠鼓峭帆看风色。一千水，归黄河，世无客星泛灵槎。恒河水，波斯匿王母将去，六十年间成坏故。性无生灭河水似，黄面瞿昙以筏谕。长淮水，一箭许，边城白骨多於土。年年调舟已成泥，寿蔡孤城付朝暮。岷江汉源天上来，一夕不保如风埃。重庆今为天下首，汉中不复言规恢。朽木为舟土为楫，白波如山水皆立。当时商家畚筑子，梦里撑船济川去。只今无梦岂无舟，水浅都非泊舟处。",
            "comment": ""
        },
        {
            "title": "题灵丰庙壁",
            "content": "紫马仙人跨白犀，繙经台映钓鱼矶。千年老树风雷坼，独有红泉洗断碑。",
            "comment": ""
        },
        {
            "title": "题云龙图",
            "content": "骑元气，游太空。普厥施，收成功。抉河汉，触华嵩。",
            "comment": ""
        }
    ]
}