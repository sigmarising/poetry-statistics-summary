{
    "dynasty": "宋",
    "author": "张复",
    "poems": [
        {
            "title": "知宫高士菊岩",
            "content": "来游九锁山，忽遇菊岩仙。老翠偃千亩，黄金铺万钱。花经令尹受，词入北司编。最重水中石，平舟曾为镌。",
            "comment": ""
        },
        {
            "title": "山出云",
            "content": "山静云初吐，霏微触石新。无心离碧岫，有叶占青春。散类如虹气，轻同不让尘。凌空还似翼，映润欲成鳞。异起临汾鼎，疑随出峡神。为霖终济旱，非独降贤人。",
            "comment": ""
        },
        {
            "title": "送张无梦归天台",
            "content": "学道探玄务谷神，薜衣疏野见明君。暂来北阙利名地，归去旧山鸾鹤群。洞壑深藏尘外士，冠裳不系岭头云。赤城千仞幽居处，夜籁秋猿枕上闻。",
            "comment": ""
        }
    ]
}