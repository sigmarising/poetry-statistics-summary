{
    "dynasty": "宋",
    "author": "胡斗南",
    "poems": [
        {
            "title": "题汪水云诗卷十首",
            "content": "箧里新诗意不传，飘蓬白发地行仙。江南江北都看了，更往西湖一百年。",
            "comment": ""
        },
        {
            "title": "挽文山",
            "content": "金骨神仙玉色人，千霜万雪见吾真。圣贤尽节心弥寿，天地为棺道不贫。河汉横流豪杰泪，风霆怒发鬼神嗔。先生出入骑箕尾，长现网常四大身。",
            "comment": ""
        },
        {
            "title": "题汪水云诗卷十首",
            "content": "翠柳摇摇迓客来，红梅的的为公开。管宁昔作辽东去，苏武新从塞北回。",
            "comment": ""
        },
        {
            "title": "题汪水云诗卷十首",
            "content": "老来无意谒侯门，自爱梅花水月村。更拟孤山结茅屋，杖藜聊复信乾坤。",
            "comment": ""
        },
        {
            "title": "题汪水云诗卷十首",
            "content": "越舞吴讴别几春，御船坊下即迷律。年来依旧多游赏，半是南人半北人。",
            "comment": ""
        },
        {
            "title": "送张治中朝京",
            "content": "乾坤人物老，牛斗景星明。鸿翼天风顺，马蹄沙路平。松楸还有托，草木亦知名。归日吟千首，江山万里程。",
            "comment": ""
        },
        {
            "title": "题汪水云诗卷十首",
            "content": "当年出塞几红娃，曾共氈房看雪花。今日湖亭霜月夜，梦中犹听撚琵琶。",
            "comment": ""
        },
        {
            "title": "题汪水云诗卷十首",
            "content": "一琴一鹤一扁舟，南北东西更九州。一曲湖山真得计，半生交结尽清流。",
            "comment": ""
        },
        {
            "title": "挽文山",
            "content": "裂指秋风感别离，乾坤人物太瑰奇。生为孝子忠臣劝，死结皇天后土知。万折江流鱼腹石，千年人立首阳碑。一门史氏春秋笔，愁绝湖光入画时。",
            "comment": ""
        },
        {
            "title": "题汪水云诗卷十首",
            "content": "诗家冷淡作生涯，有客相过旋煮茶。斫去梅花除去柳，绕隄只合种桑麻。",
            "comment": ""
        },
        {
            "title": "题汪水云诗卷十首",
            "content": "螺子江头酒一壶，瑒花香处赋归欤。西湖他日笙歌里，还忆山中人姓胡。",
            "comment": ""
        },
        {
            "title": "题汪水云诗卷十首",
            "content": "十里莺花处处娇，南新桥过北新桥。船来船去东风里，何处佳人弄玉萧。",
            "comment": ""
        },
        {
            "title": "题汪水云诗卷十首",
            "content": "魁笑先生尚可痴，湖山日日有新诗。水光云影窗三尺，雨抹晴装画四时。",
            "comment": ""
        }
    ]
}