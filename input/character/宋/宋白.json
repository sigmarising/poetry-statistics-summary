{
    "dynasty": "宋",
    "author": "宋白",
    "poems": [
        {
            "title": "宫词",
            "content": "骠国朝天进乐时，宫商依约似龟兹。教坊风便伶官俊，全曲偷将并不知。",
            "comment": ""
        },
        {
            "title": "句",
            "content": "竹底衙人吏，花间押簿书。",
            "comment": ""
        },
        {
            "title": "题义门胡氏华林书院",
            "content": "君家仙馆带村塘，气象清鲜雅趣长。千里客来如海纳，一楼书静透山光。门闾旌表芝泥贵，科篇联翩桂籍香。帝时词人多景慕，谩题诗句满修篁。",
            "comment": ""
        },
        {
            "title": "宫词",
            "content": "龙焙中春进乳茶，金瓶汤活越瓯花。玉堂宣赐元承旨，明日登庸降白麻。",
            "comment": ""
        },
        {
            "title": "宫词",
            "content": "水心高殿接兰塘，才拂龙须一簟凉。瑟瑟枕函云母帐，冰盘仙果近人香。",
            "comment": ""
        },
        {
            "title": "宫词",
            "content": "虫响金阶捣练天，玉狻呀口喷香烟。来宵待赏中秋月，剩取珊瑚钉御筵。",
            "comment": ""
        },
        {
            "title": "宫词",
            "content": "节假君王不坐朝，斗残芳草日难销。樗蒲长幸皆宫戏，输与昭容玉步摇。",
            "comment": ""
        },
        {
            "title": "七夕",
            "content": "纤吹浮云荐，非因散巧楼。灵俦不可觌，仙溪泛悠悠。",
            "comment": ""
        },
        {
            "title": "句",
            "content": "凌晨走退暇蟆鼻，几日飞经滟滪堆。",
            "comment": ""
        },
        {
            "title": "宫词",
            "content": "楼前宣赦制金鸡，大礼新成彩仗归。万岁声高天地喜，庆云飞上衮龙衣。",
            "comment": ""
        },
        {
            "title": "宫词",
            "content": "碁品从来重一先，后庭无事绿窗闲。昭容不赌寻常物，言得千金紫玉环。",
            "comment": ""
        },
        {
            "title": "九日三首",
            "content": "陶家篱落菊花开，醉拎西风立钓台。一座良交皆不见，数声燕雁戛云来。",
            "comment": ""
        },
        {
            "title": "牡丹诗十首",
            "content": "澹黄容止间深檀，妥媠香红露未乾。和沾似嫌春渐老，向人如说夜来寒。妆成有样教天媛，礼绝无心下国兰。针绣笔描俱未是，好风相倚笑边鸾。",
            "comment": ""
        },
        {
            "title": "宫词",
            "content": "律管飞灰报早春，寿阳梅淡落香烟。词人竞进新诗入，俊思无过白舍人。",
            "comment": ""
        },
        {
            "title": "宫词",
            "content": "龙脑天香撒地衣，锦书新册太真妃。宫官一夜铺黄道，却踏金莲步步归。",
            "comment": ""
        },
        {
            "title": "句",
            "content": "昔日曾为尺木阶，今朝真是青云友。",
            "comment": ""
        },
        {
            "title": "宫词",
            "content": "萧萧宫树正秋风，虎圈门开辇路通。金屋阿娇心胆小，却嗔冯媛独当熊。",
            "comment": ""
        },
        {
            "title": "宫词",
            "content": "春水绫纹积翠池，凌波仙鸟拂花枝。黄衣宫使宣阎相，错入中书唤画师。",
            "comment": ""
        },
        {
            "title": "宫词",
            "content": "贪领吴娃唱鹧鸪，洞箫词赋顿生疏。沉吟不记当时字，却向宫中问婕好。",
            "comment": ""
        },
        {
            "title": "牡丹诗十首",
            "content": "烟容粉态傍歌楼，半似窥人半似羞。把笔乍题先巧笑，凭栏微唤不回头。吹乾玉笛香犹在，槌破灵黾爱未休。更得黄鹂将粉蝶，东西南北说风流。",
            "comment": ""
        },
        {
            "title": "赠麻仲英",
            "content": "宣毫歙墨川笺纸，寄与麻家小秀才。七岁能吟天骨异，前生应折桂枝来。",
            "comment": ""
        },
        {
            "title": "嘉州",
            "content": "嘉阳信美郡，风物眷多奇，有湖题明月，有楼名荔枝。",
            "comment": ""
        },
        {
            "title": "宫词",
            "content": "五岳无尘四海清，太平天子爱长生。蓬莱方士壶中宿，旋种仙芝一夜成。",
            "comment": ""
        },
        {
            "title": "宫词",
            "content": "雪梅初谢小桃芳，院院莺啼报海棠。昨日司花新奉勅，后园差使结丁香。",
            "comment": ""
        },
        {
            "title": "宫词",
            "content": "春云如鹤惹银台，银榜宫门隔水开。女史尚书供甲令，玉妃明日祀高禖。",
            "comment": ""
        },
        {
            "title": "宫词",
            "content": "欢笑声高出禁园，禄儿新样绣初翻。青娥阿监知非礼，心怕君王不敢言。",
            "comment": ""
        },
        {
            "title": "牡丹诗十首",
            "content": "许多颜色泥春娇，就里轻红最□饶。生处地须名紫府，落时魂想返青霄。霞英散焰烧织手，药粉飘香著步摇。轻剪自怜支节痛，倚烟啼露一无憀。",
            "comment": ""
        },
        {
            "title": "宫词",
            "content": "金堂曲宴夜厌厌，仙乐声清御酒黏。不用司宫排蜡烛，海人新贡夜明帘。",
            "comment": ""
        },
        {
            "title": "云",
            "content": "化作奇形随物态，散成文锦自天机。红堆远峤日初上，碧满长空人未归。逸兴狂来连海阔，高情间甚出山飞。须知深处藏雷雨，不独江边绕钓矶。",
            "comment": ""
        },
        {
            "title": "宫词",
            "content": "万国车书一太平，宫花无数管弦声。近臣入奏新祥瑞，昨夜黄河彻底清。",
            "comment": ""
        },
        {
            "title": "宫词",
            "content": "麝波兰艳涌温汤，白玉莲花吐异香。春雪怕融偎侍女，尚衣新进蹙金裳。",
            "comment": ""
        },
        {
            "title": "宫词",
            "content": "日影风乌树影浓，黄门轻骑疾如风。一行御札缘何事，勅借宁王避暑宫。",
            "comment": ""
        },
        {
            "title": "宫词",
            "content": "天玉风清北内闻，东朝相庆册储君。春坊晓奏元良瑞，鸡戟门西现彩云。",
            "comment": ""
        },
        {
            "title": "九日三首",
            "content": "霜冷风清九月九，茱萸黄菊家园有。何时玉殿接千官，称觞共进南山寿。",
            "comment": ""
        },
        {
            "title": "宫词",
            "content": "玉管金筝入夜调，今宵灵匹下青霄。穿针斗巧香烟湿，楼阁层层拂虹桥。",
            "comment": ""
        },
        {
            "title": "宫词",
            "content": "禁脔成功大殿邦，入朝宫骑绣双双。九霄弟子黄金辇，十万人家凭看窗。",
            "comment": ""
        },
        {
            "title": "宫词",
            "content": "慢拍红牙转眼波，念奴楼上一声歌。春喉爽朗天颜喜，不遣帘前乐器和。",
            "comment": ""
        },
        {
            "title": "句",
            "content": "吉音来碧落，帖子报红笺。",
            "comment": ""
        },
        {
            "title": "宫词",
            "content": "骊山讲武六师回，日月旗高过苑来。鞭入夹城箫鼓动，材林轻骑闹如雷。",
            "comment": ""
        },
        {
            "title": "狂吟八韵送英公暂归故乡迁殡二亲",
            "content": "十八般书四海传，长安话别已多年。今来帝里重相见，转觉师心更自然。下笔入神皆得法，出言成句书通玄。花时乘兴先行乐，月夜忘机静坐禅。到处僧俗争识面，满朝英俊赠佳篇。长沙母葬彰纯孝，八水人恩有善缘。衡岳醉投秋雨寺，汉江吟渡夕阳舡。前期指在春三月，回首东风好著鞭。",
            "comment": ""
        },
        {
            "title": "花",
            "content": "谁将枝叶染还裁，却使馨香次第来。春柄定教三月主，天心合与一齐开。如何零露方滋菊，岂得东风不为梅。低蹙艳容愁似语，也疑由命不由才。",
            "comment": ""
        },
        {
            "title": "寄蔡昆",
            "content": "却忆醉相逢，云深太白东，离别经腊雪，魂梦又春风。芳草晴天滋阔，黄鹂细雨中。倚筇愁望处，烟树过错蒙笼。",
            "comment": ""
        },
        {
            "title": "宫词",
            "content": "丝丝新织御{左革右斿}韁，紫燕春鞍照地光。双控坠梢皆侍女，玉鞭柔软拂垂杨。",
            "comment": ""
        },
        {
            "title": "宫词",
            "content": "今夜金吾不禁街，灯山火树准宣牌。长安一片星河里，丹凤楼高众乐谐。",
            "comment": ""
        },
        {
            "title": "句",
            "content": "回眸已觉三山近，满壁潜惊五月寒。",
            "comment": ""
        },
        {
            "title": "中秋感怀二首",
            "content": "云彩冰光似去年，云年人月两婵娟。今宵不辨连明坐，拚醉抽身黑处眠。",
            "comment": ""
        },
        {
            "title": "宫词",
            "content": "翰苑新除李谪仙，鳌宫春雨湿花砖。宣来立草和亲诏，一笔书成对御前。",
            "comment": ""
        },
        {
            "title": "宫词",
            "content": "殿角风琴细韵移，烛台春幸翰林时。三更向尽诸宫闭，犹在金銮夜赋诗。",
            "comment": ""
        },
        {
            "title": "宫词",
            "content": "月殿闻随羽客过，桂宫门外近天河。常娥装束还何似，潜问君王记得么。",
            "comment": ""
        },
        {
            "title": "宫词",
            "content": "宫棋初罢请银笙，合曲偏宜钿面筝。未伏延年花下唱，金钱百万赏新声。",
            "comment": ""
        },
        {
            "title": "宫词",
            "content": "鱼龙百戏闹嘈嘈，戏罢珠楼日色高。移入芳林排小宴，赤瑛盘里进樱桃。",
            "comment": ""
        },
        {
            "title": "宫词",
            "content": "幕次春排晓御楼，千官贺雨拜珠旒。斜阳却幸鸳鸯殿，袍夸宫人尽筑毬。",
            "comment": ""
        },
        {
            "title": "宫词",
            "content": "春封东岳罢泥金，羽卫还宫禁禦深。昨夜祥风来入律，侍臣朝进五弦琴。",
            "comment": ""
        },
        {
            "title": "宫词",
            "content": "道院秋眠对绮疏，翻思十五入宫初。花前听得君王道，禁掖三千总不如。",
            "comment": ""
        },
        {
            "title": "宫词",
            "content": "上苑欣逢祓楔辰，踏青因过望贤春。连昌宫使开金锁，步障花深不见人。",
            "comment": ""
        },
        {
            "title": "宫词",
            "content": "十二楼前御柳垂，九重城里百花时。宣州恰进红丝毯，便遣宫娥舞柘枝。",
            "comment": ""
        },
        {
            "title": "宫词",
            "content": "秋天如水月如霜，玉笛风清曲破长。众乐任高声迥别，六宫齐道是君王。",
            "comment": ""
        },
        {
            "title": "句",
            "content": "劳君赠我古风诗，逋翁所谓扑凸奇。",
            "comment": ""
        },
        {
            "title": "宫词",
            "content": "便路横穿玉兔门，夜宣狎客讌罇。江郎才俊思华别，赐坐从容索绣墩。",
            "comment": ""
        },
        {
            "title": "宫词",
            "content": "千官朝谒五门前，一路春风蜡烛烟。宫漏乍停班已定，紫云开处望尧天。",
            "comment": ""
        },
        {
            "title": "宫词",
            "content": "小苏年少最多才，半酒扶将入内来。重饮玉钟方下笔，思泉如涌不劳催。",
            "comment": ""
        },
        {
            "title": "句",
            "content": "道出嘉阳正西指，一带灵峰如湧起。",
            "comment": ""
        },
        {
            "title": "宫词",
            "content": "水殿东西夹翠楼，春乘步辇过瀛洲。赭袍如日花如锦，一半宫人尽里头。",
            "comment": ""
        },
        {
            "title": "黄陵二妃庙",
            "content": "重瞳天子狩南荒，二女音容已渺茫。静听瑶琴当皓月，再闻珠泪洒幽篁。松愁老鹤清无梦，水映疏萤冷放光。一夜辽辽千古意，香魂信约绕潇湘。",
            "comment": ""
        },
        {
            "title": "送陈尧叟赴广西漕",
            "content": "莫辞征骑去迢迢，尽泻纯诚许圣朝。北阙皇恩从此布，南方沴气必然销。为诗自可怡情性，服药尝闻助摄调。仙馆份闱官职好，定期骞翥上烟霄。",
            "comment": ""
        },
        {
            "title": "宫词",
            "content": "春宵宫女着春绡，铃索无风自动摇。昼下珠口帘猧子睡，红蕉窠下对芭蕉。",
            "comment": ""
        },
        {
            "title": "宫词",
            "content": "宫门间掩兽钚斜，微雨新晴满地花。番次未当车驾出，却寻同伴学宣麻。",
            "comment": ""
        },
        {
            "title": "句",
            "content": "玉津县里三年闷，金粟山前九月愁。",
            "comment": ""
        },
        {
            "title": "牡丹诗十首",
            "content": "水精冠叶镂春冰，巧思镌研仿未能。风砑红绡光点血，暖销金镂细含稜。韶容旖旎终无比，晚艳低伽更可憎。戏脱仙衣亲手覆，香身柔软力难胜。",
            "comment": ""
        },
        {
            "title": "宫词",
            "content": "天子今朝就食迟，延英徵得逸人归。灵台监里知嘉瑞，隔月先曾奏少微。",
            "comment": ""
        },
        {
            "title": "句",
            "content": "梅雪初销腊酒香，嘉州属县且寻芳。",
            "comment": ""
        },
        {
            "title": "宫词",
            "content": "离宫春晚雨霏霏，日晚君王带雨归。翠辇急行红袂湿，中途方忆瓦油衣。",
            "comment": ""
        },
        {
            "title": "宫词",
            "content": "微雨点月汉宫秋，水殿疏萤黑处流。凤管不调慵进曲，却排银烛夜藏钩。",
            "comment": ""
        },
        {
            "title": "宫词",
            "content": "乐府新呈按舞图，教时仍遗促功夫。梨园辫子知天意，月五楼前欲大酺。",
            "comment": ""
        },
        {
            "title": "宫词",
            "content": "御府书踪字字奇，散教宫女倣来时。研精笔法难停稳，并恨义之与献之。",
            "comment": ""
        },
        {
            "title": "宫词",
            "content": "春风法曲舞霓裳，绣罢深宫请赐香。司宝传言贵妃坐，真珠帘映雪衣娘。",
            "comment": ""
        },
        {
            "title": "宫词",
            "content": "天地储祥集凤麟，凌烟高阁写功臣。宫中记得鸦儿句，偏问虞南第几人。",
            "comment": ""
        },
        {
            "title": "牡丹诗十首",
            "content": "风排香阵拂瑶墀，御苑新晴烂漫时。十五素娥羞水色，三千红面洗胭脂。宫腰暎酒思轻舞，檀口偎牋欲咏诗。铁石心肠为君变，多情多恨一枝枝。",
            "comment": ""
        },
        {
            "title": "春",
            "content": "隔岸黄鸝语，当轩白鸟斜。晚来风紧处，飞絮满人家。",
            "comment": ""
        },
        {
            "title": "宫词",
            "content": "蚕馆春晴阴绿桑，亲蚕天气日初长。九嫔参酌前朝礼，须戴金钗十二行。",
            "comment": ""
        },
        {
            "title": "九日三首",
            "content": "秋色萧萧野水边，茱萸时节菊花天。明时未达青云晚，惆怅登高又一年。",
            "comment": ""
        },
        {
            "title": "宫词",
            "content": "砌台春媛映垂杨，皇子皇孙戏艳阳。半騃半骄花里闹，真珠线断紫罗囊。",
            "comment": ""
        },
        {
            "title": "宫词",
            "content": "太液春波浅盪舟，花如血点水如油。波臣莫织青丝网，自有银轮翡翠钩。",
            "comment": ""
        },
        {
            "title": "句",
            "content": "宋朝妲圣主，潘阆是诗人。",
            "comment": ""
        },
        {
            "title": "宫词",
            "content": "如何帝女降钧天，泽国增封旧粉田。仙史多才颜似玉，乘鸾消息在今年。",
            "comment": ""
        },
        {
            "title": "宫词",
            "content": "水晶宫闭月光铺，羯鼓声乾雨点粗。一曲未终余思在，急宣前殿唤花奴。",
            "comment": ""
        },
        {
            "title": "宫词",
            "content": "御制新成喜雪篇，六宫传写满香笺。金銮殿女曾偷和，不敢将呈万乘前。",
            "comment": ""
        },
        {
            "title": "宫词",
            "content": "天上鸡人唱晓筹，严妆钟动景阳楼。千门竞洗燕脂面，流作香波入御沟。",
            "comment": ""
        },
        {
            "title": "宫词",
            "content": "掖庭宫女仅千人，有勅都教放出门。恋主顿忘幽愤意，促辞中使尽啼痕。",
            "comment": ""
        },
        {
            "title": "普贤寺",
            "content": "菩萨悲深居此地，峨眉名重镇南州。不知立处高多少，只见星辰在下头。",
            "comment": ""
        },
        {
            "title": "句",
            "content": "峨眉多雨雅江秋，溢岸清波入郡流。",
            "comment": ""
        },
        {
            "title": "宫词",
            "content": "重阳菊蕊泛香醪，上寿因添饮兴高。玉项琵琶犹未快，别宣金凤紫檀槽。",
            "comment": ""
        },
        {
            "title": "宫词",
            "content": "便殿沉沉永巷秋，宫中击拂最风流。参差玉指和花数，恰到君王自得头。",
            "comment": ""
        },
        {
            "title": "句",
            "content": "最念春风尝酒处，梅酸笋翠后溪头。",
            "comment": ""
        },
        {
            "title": "宫词",
            "content": "彤廷立仗雪初销，仙乐空悬讌寮。齐指终南称万寿，远平香案碧岧峣。",
            "comment": ""
        },
        {
            "title": "宫词",
            "content": "玉殿金扉夜不扃，露华如水洗圆灵。昭阳女伴新承宠，心祝君王拜寿星。",
            "comment": ""
        },
        {
            "title": "宫词",
            "content": "东宫鸾凤卦中飞，花烛荧煌夜纳妃。明日龙楼歌舞罢，门前扫聚碎珠玑。",
            "comment": ""
        },
        {
            "title": "宫词",
            "content": "春雪轻轻洒露盘，直珠箔外玉勾栏。仙妃未起宫娃小，错报西楼晓月寒。",
            "comment": ""
        },
        {
            "title": "宫词",
            "content": "寒食宫中也禁烟，郁金堂北画鞦千。梨花明月皆如雪，时送清香到酒前。",
            "comment": ""
        },
        {
            "title": "宫词",
            "content": "万方琛贽泛云涛，来庆星枢电彩高。讌罢乐声移别殿，对花重换赭红袍。",
            "comment": ""
        },
        {
            "title": "宫词",
            "content": "彤管先修女史箴，清才绝妙继词林。玉织新出黄金赐，愈见中宫逮下心。",
            "comment": ""
        },
        {
            "title": "宫词",
            "content": "鹦鹉今朝在辇竿，辇官防护换肩难。逡巡渐入花深处，却索低骢鞴玉鞍。",
            "comment": ""
        },
        {
            "title": "宫词",
            "content": "花萼楼高望柳堤，春桥横水短虹蜺。五陵游侠翩翩过，半脱朱袍斗锦鸡。",
            "comment": ""
        },
        {
            "title": "句",
            "content": "清夜惊神王，胧明到省前。",
            "comment": ""
        },
        {
            "title": "宫词",
            "content": "南宫春榜奏贤良，万乘临轩试一场。赋出御题深称旨，状元先驱拜秘书郎。",
            "comment": ""
        },
        {
            "title": "宫词",
            "content": "昨日传宣唤打毬，星丸月杖奉宸游。上阳宫女偏蹻捷，争得楼前第一筹。",
            "comment": ""
        },
        {
            "title": "惜别诗",
            "content": "年来又惜别清尘，故国荣过喜风新。竹叶莫辞千日酒，梅花惟寄一枝春。苦心曾未抛黄卷，得路终期近紫宸。不待政成迎风诏，颂声洋溢桂州人。",
            "comment": ""
        },
        {
            "title": "中酒",
            "content": "中酒事俱妨，偷眠就黑房。静嫌鹦鹉闹，渴忆荔枝香。病与慵相续，心和梦尚狂。从今改题品，不号醉为乡。",
            "comment": ""
        },
        {
            "title": "宫词",
            "content": "里头宫女浅妆梳，选入昭阳奉玉舆。一曲新声春称旨，赐绯教赐小金鱼。",
            "comment": ""
        },
        {
            "title": "一春",
            "content": "一春情调淡悠悠，闲倚书窗背小楼。暖日只添中酒睡，晚风频动惜花愁。莺冲舞蝶侵人过，絮逐天丝触处游。已为韶光发惆帐，可堪家近白蘋洲。",
            "comment": ""
        },
        {
            "title": "宫词",
            "content": "南内天花照从官，上皇春醉圣情欢。月中间说骊山事，笑向将军道阿瞒。",
            "comment": ""
        },
        {
            "title": "宫词",
            "content": "春营小殿号披香，宣借天孙作学堂。李白宫词多好句，侧书红壁两三行。",
            "comment": ""
        },
        {
            "title": "宫词",
            "content": "飞烟缥缈拂楼台，才捲珠帘雉扇开。春满天颜两眉喜，玉关新有捷书来。",
            "comment": ""
        },
        {
            "title": "宫词",
            "content": "绣骑前驱尽国娃，芳园初看牡丹花。千官狼狈如蜂蝶，回避杨妃七宝车。",
            "comment": ""
        },
        {
            "title": "宫词",
            "content": "绣鞍新辔饰玫瑰，随驾堤边试马回。苑惠香轻沙路湿，玉蹄沾得落花来。",
            "comment": ""
        },
        {
            "title": "宫词",
            "content": "雪鹘轻宠好六梢，五方供进内家调。灵和殿上乘飏，一点秋星印碧霄。",
            "comment": ""
        },
        {
            "title": "宫词",
            "content": "虢国威仪过薛王，担夫争路气扬扬。宫嫔后出香车送，飐碎钗头玉凤凰。",
            "comment": ""
        },
        {
            "title": "宫词",
            "content": "白莲亭下柳垂丝，正是春波涮马时。宫女隔花相倚看，如龙步骤出涟漪。",
            "comment": ""
        },
        {
            "title": "宫词",
            "content": "新生帝子浴漪兰，三日宫中列绮筵。嫔御称觞呼万岁，笙歌一片夜掀天。",
            "comment": ""
        },
        {
            "title": "宫词",
            "content": "竹宫春祀望神仙，百和烟高杂绛烟。中夜上元来玉座，五云随凤驾珠軿。",
            "comment": ""
        },
        {
            "title": "宫词",
            "content": "外国人来献宝珠，瑠璃双眼赤金须。奇形不欲宫中见，诏遣滕王进画图。",
            "comment": ""
        },
        {
            "title": "宫词",
            "content": "后苑秋晴校猎归，淡妆宫女尽戎衣。数中供奉谁精熟，斜勒骄聪掠草飞。",
            "comment": ""
        },
        {
            "title": "宫词",
            "content": "春来车驾入西都，父老千人拜路隅。潜问马嵬端正树，枝条犹似旧家无。",
            "comment": ""
        },
        {
            "title": "句",
            "content": "春风麦陇连蛮芊，细雨梨花问海棠。",
            "comment": ""
        },
        {
            "title": "牡丹诗十首",
            "content": "锦为行障绣为衾，不杀猩猩色已深。花谱扬名居一品，药栏才见赏千金。谁忘正为褰珠箔，得意惟能挑玉琴。洛水桥南三月里，两无言语各知心。",
            "comment": ""
        },
        {
            "title": "宫词",
            "content": "绣额珠帘窣地重，微风吹动牡丹枝。金笼鹦鹉耽春睡，忘却新教御制诗。",
            "comment": ""
        },
        {
            "title": "牡丹诗十首",
            "content": "日华鲜丽露华浓，梳流香朝竞□容。来在梦中甘化蝶，入伊心里不如蜂。宫娥捧拥西施醉，天乐喧阗虢国风。高拗浮□须继烛，玳簪分载酒千钟。",
            "comment": ""
        },
        {
            "title": "宫词",
            "content": "珠为双佩玉为箫，御女长眉称细腰。诏赐公卿纵游赏，春来频放紫宸朝。",
            "comment": ""
        },
        {
            "title": "句",
            "content": "风中宫漏尽，日出榜绳悬。",
            "comment": ""
        },
        {
            "title": "宫词",
            "content": "春赐千官宴喜钱，任从行乐太平年。三十六所春宫馆，一一香风送管弦。",
            "comment": ""
        },
        {
            "title": "牡丹诗十首",
            "content": "□应春处即□春，粉面□相□番新。语得必传天上事，摘来真是掌中身。百花推戴教为主，□日妖□欲□人。无可奈何□爱惜，少偷金蕊咽芳津。",
            "comment": ""
        },
        {
            "title": "宫词",
            "content": "腊日天寒苑猎迟，猎回诸卫龊枪旗。女真王子新朝觐，旋遣黄门赐口脂。",
            "comment": ""
        },
        {
            "title": "宫词",
            "content": "年来春早过新丰，只向官池祭玉龙。一片香云千里雨，樊川杜曲绣重重。",
            "comment": ""
        },
        {
            "title": "宫词",
            "content": "红笺一幅卷明霞，织手题诗寄大家。檀口微吟绕廊柱，蒙蒙春雨湿梨花。",
            "comment": ""
        },
        {
            "title": "牡丹诗十首",
            "content": "春风平地谪花仙，红袅生香下九天。艳欲总费用垂玉筯，动如移步索金莲。含情待去云雨，忍笑佯来听管弦。胧月轻寒应不惯，夜深浑擬傍晚{上艹右聚}眠。",
            "comment": ""
        },
        {
            "title": "宫词",
            "content": "帝诰皇喷味有余，万几无暇旋生疏。终须别置三千女，分记金华殿里书。",
            "comment": ""
        },
        {
            "title": "宫词",
            "content": "宫花灼灼柳绵绵，一道春风响静鞭。驾出未知何处去，月华池上教龙舡。",
            "comment": ""
        },
        {
            "title": "宫词",
            "content": "去年因戏赐霓裳，权戴金冠奉玉皇。久着淡黄心觉大厌，春来不敢便红妆。",
            "comment": ""
        },
        {
            "title": "牡丹诗十首",
            "content": "春心相惜最相亲，湘叶忩忩换翠裙。双蒂喜如嫔二女，一枝愁似寡文君。艳繁谁卷真珠看，香好曾歌琥珀闻。深染鲛绡笼玉槛，莫教飞去作卿云。",
            "comment": ""
        },
        {
            "title": "中秋感怀二首",
            "content": "去年今夜此堂前，人正清歌月正圆。今夜秋来人且散，不如云雾蔽青天。",
            "comment": ""
        },
        {
            "title": "宫词",
            "content": "红骑翩翩小绣旗，苑中秋雁恰来时。何妨十日方归内，料得千官总不知。",
            "comment": ""
        },
        {
            "title": "宫词",
            "content": "中使传宣出未央，外宫庭燎发荣光。怪来连夜摧仪注，元是平明同五王。",
            "comment": ""
        },
        {
            "title": "宫词",
            "content": "绣衣宫女把宫门，不遣中人谒至尊。晚霁微行向何处，灞陵原接杏花村。",
            "comment": ""
        },
        {
            "title": "宫词",
            "content": "双双金刹同宫墙，内寺幡花散道场。妃子不来春雨细，玉真公主代行香。",
            "comment": ""
        },
        {
            "title": "宫词",
            "content": "甘州唱罢晓光新，簇簇才人与美人。不分昭阳赵飞燕，汉皇夸是掌中身。",
            "comment": ""
        }
    ]
}