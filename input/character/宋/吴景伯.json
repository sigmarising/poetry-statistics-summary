{
    "dynasty": "宋",
    "author": "吴景伯",
    "poems": [
        {
            "title": "沁园春",
            "content": "再上高台，访谪仙兮，仙何所之。但石城西踞，潮平白鹭，浮图南峙，云淡乌衣。凤鸟不来，长安何处，惟有碧梧三数枝。兴亡事，对江山休说，谁是谁非。庭花飘尽胭脂。算结绮、繁华能几时。问何人重向，新亭挥泪，何人更到，别墅围棋。笑拍阑干，功名未了，宁肯绿蓑寻钓矶。深深饮，任玉山醉倒，明月扶归。",
            "comment": ""
        },
        {
            "title": "句",
            "content": "楚山连白帝，蜀道控乌蛮。",
            "comment": ""
        }
    ]
}