{
    "dynasty": "宋",
    "author": "陈岩",
    "poems": [
        {
            "title": "双峰居士书堂",
            "content": "夜鹤相催蕙帐眠，归来领略旧山川。油云捲入双峰顶，收得声名四十年。",
            "comment": ""
        },
        {
            "title": "戛玉亭",
            "content": "丘中流水度鸣琴，静与僧房发妙音。高下抑扬浑不断，时时写出昔贤心。",
            "comment": ""
        },
        {
            "title": "南阳涧",
            "content": "人家四散占荒丘，晓夜悲鸣涧水流。点点寒鸦来不尽，昏云颓日古猷州。",
            "comment": ""
        },
        {
            "title": "净信院",
            "content": "来自青松翠竹关，秋风吹帽醉醒间。纷纷遮眼尘如海，拈起毫端又说山。",
            "comment": ""
        },
        {
            "title": "下雪潭雪浪亭",
            "content": "潭面摇光媚日华，水文倒影射簷牙。倚阑如在云霄上，俯看萦风万雪花。",
            "comment": ""
        },
        {
            "title": "齐云岭",
            "content": "金阙瑶阶路不迷，白云翠岭一般齐。我今要达参寥境，借作凌虚万丈梯。",
            "comment": ""
        },
        {
            "title": "刘相公寨基",
            "content": "苦雾腥云染寇锋，万家乡井雉罹罿。山前堆满纵横骨，换得将军不战功。",
            "comment": ""
        },
        {
            "title": "天香岭",
            "content": "日边有诏起徵君，遥望长安隔万云。一炷清香天在上，徵君只欲断知闻。",
            "comment": ""
        },
        {
            "title": "黄粒稻",
            "content": "紫芒金粒动秋风，三月腰鎌捲地空。农事倦时天与力，机舂相继便论功。",
            "comment": ""
        },
        {
            "title": "头陀岭无相院",
            "content": "头陀岭下招提境，画阁阑干几度凭。游客骤来还倏去，看山输与在家僧。",
            "comment": ""
        },
        {
            "title": "罗汉行道峰",
            "content": "碧眼禅师锡振空，石头无路不相通。俯看尘世三千界，总在空花起灭中。",
            "comment": ""
        },
        {
            "title": "归云领",
            "content": "飞云蔼蔼出从龙，遍为山村办岁丰。雨到足时云自敛，有功及物不言功。",
            "comment": ""
        },
        {
            "title": "派派泉",
            "content": "水源同出万山头，上半支分各自流。曲折绕从山下去，短莎随地弄轻柔。",
            "comment": ""
        },
        {
            "title": "狮子峰",
            "content": "懒上维摩室里床，却来山顶现毫光。纷纷百兽俱驯伏，檐蔔春风到处香。",
            "comment": ""
        },
        {
            "title": "上雪潭三汲亭",
            "content": "水沫抛来骤出奇，满空洒下雪纷披。云端惊见双峰面，恰是仙人剪水时。",
            "comment": ""
        },
        {
            "title": "龙池庵",
            "content": "惠崇往矣邈遗踪，时有风来撼古松。想见草庵无恙日，月明池上独支筇。",
            "comment": ""
        },
        {
            "title": "秀绿亭",
            "content": "曾看双峰老子诗，秀攒绿绕妙天机。有人爱此无声画，更著幽亭相发挥。",
            "comment": ""
        },
        {
            "title": "蜃蟠岭",
            "content": "迤逦冈峦迅下驰，萦回蟠结几蛟螭。终然鼓勇归沧海，只待风雷借便时。",
            "comment": ""
        },
        {
            "title": "百丈潭",
            "content": "目观溶溶眩水精，耳根虩虩受雷声。一杯更吸潭间味，并要胸中领此清。",
            "comment": ""
        },
        {
            "title": "览胜亭",
            "content": "亭中妙墨粲于珍，添得一番山色新。幽坐看来如看画，我今欲画恨无人。",
            "comment": ""
        },
        {
            "title": "龟山崇寿院",
            "content": "白云起处著招提，一岭嵯峨众岭低。多少山间好风景，人来先看蒋公题。",
            "comment": ""
        },
        {
            "title": "谏堂山",
            "content": "茸茸莎草褭风长，二百年前一谏堂。旧地几番新地主，谏堂名字愈辉光。",
            "comment": ""
        },
        {
            "title": "漱玉滩",
            "content": "水石相逢骤作声，铿然律吕自天成。山中纵泛知音听，亦有流鱼傍岸行。",
            "comment": ""
        },
        {
            "title": "稻积峰",
            "content": "探得松苓足养身，仙家留稻仓囷。岂知山下人辛苦，五月青苗已糶新。",
            "comment": ""
        },
        {
            "title": "云峰",
            "content": "诘朝云出雨如倾，向晚云归日逗明。不比世间翻覆手，望云人要验阴晴。",
            "comment": ""
        },
        {
            "title": "上下华池",
            "content": "听钟吃饭东西寺，就水烹茶上下池。二百年来陈迹在，摩挲苔藓日西时。",
            "comment": ""
        },
        {
            "title": "秀华亭",
            "content": "瘦田糁糁豆花明，冷径毵毵柏叶清。何处路通云际寺，山人指我秀华亭。",
            "comment": ""
        },
        {
            "title": "璎珞泉",
            "content": "花花结结净无尘，却笑庄严未是真。五色明珠光照水，湛然清净本来身。",
            "comment": ""
        },
        {
            "title": "翠瀑亭",
            "content": "湿翠抛来觉染衣，倚阑兀兀坐移时。偶因过雨添流水，增重棼丝曳练诗。",
            "comment": ""
        },
        {
            "title": "龙安院",
            "content": "蔓草丛生伴棘薪，古藤直上绕松身。寺前寺后清幽处，山鸟飞来不避人。",
            "comment": ""
        },
        {
            "title": "文殊峰",
            "content": "佛法中存不二门，空然洗尽意根尘。山头日月如旋磨，照见光明示现身。",
            "comment": ""
        },
        {
            "title": "清漪潭",
            "content": "水出双溪似镜平，萦迴遇石自成文。眼明波上谁相对，只有飞来白鹭鲜。",
            "comment": ""
        },
        {
            "title": "白龟泉",
            "content": "白龟摆脱泥涂辱，步入金莲佛道场。玉水迸流山石裂，有灵初不为刳肠。",
            "comment": ""
        },
        {
            "title": "浮桃涧",
            "content": "庐山董凤曾栽杏，凤岭知微亦种桃。怕有人来问前古，涧中不肯放渔舠。",
            "comment": ""
        },
        {
            "title": "莲花庵",
            "content": "冷屋栖云是几年，嗔人履迹破苔钱。不辞更入山深处，手种西方社里莲。",
            "comment": ""
        },
        {
            "title": "青峭湾",
            "content": "石磵竹冈无尽时，上难著脚下难窥。平生所性佳山水，烟雨中行不废诗。",
            "comment": ""
        },
        {
            "title": "滕子京书堂",
            "content": "云外峰前结旧庐，胸中经济眼中书。兵间一范同鞍马，不记深山蕙帐虚。",
            "comment": ""
        },
        {
            "title": "香林峰",
            "content": "几许山花照夕阳，不栽不植自芬芳。林梢一点风微起，吹作人间百合香。",
            "comment": ""
        },
        {
            "title": "晏坐岩",
            "content": "掠地霜风黄叶飞，山人晏坐已多时。但知六凿俱通透，不省支床旧有龟。",
            "comment": ""
        },
        {
            "title": "绮霞峰",
            "content": "欲识晴岚熊度奇，直须待到夕阳时。回光倒影山如染，状出余霞散绮诗。",
            "comment": ""
        },
        {
            "title": "沉机石",
            "content": "忠诚为国心无累，简易临民讼自稀。与世相安真省事，若为作意苦沉机。",
            "comment": ""
        },
        {
            "title": "饮猿潭",
            "content": "月照秋空风满林，孤猿渴饮碧潭深。我今忘我兼忘物，兀坐怡然不动心。",
            "comment": ""
        },
        {
            "title": "龙池",
            "content": "喷激喧豗无已时，惊雷出地怒涛随。水从千仞峰头过，遇险应成一段奇。",
            "comment": ""
        },
        {
            "title": "招贤峰",
            "content": "翘翘车乘力招贤，建业山河五十年。欲问兴亡无问处，一声山鸟忽来前。",
            "comment": ""
        },
        {
            "title": "云外峰",
            "content": "耸入云端一壁青，地高转步即天京。有人著屐冲云去，但见云从脚下生。",
            "comment": ""
        },
        {
            "title": "澌澌水",
            "content": "危柱抨抨曳素丝，水声还解发天机。风来未定风还住，恍讶山中鼓瑟希。",
            "comment": ""
        },
        {
            "title": "净居院",
            "content": "缭白萦青照眼波，芙蓉出没在天河。不因云影閒来去，安得春山熊度多。",
            "comment": ""
        },
        {
            "title": "普贤台",
            "content": "石台宿草几年荒，不比维摩狮子床。大士向来曾晏坐，是身如电暗回光。",
            "comment": ""
        },
        {
            "title": "煎茶峰",
            "content": "春山细摘紫英芽，碧玉瓯中散乳花。六尺禅床支瘦骨，心安不恼睡中蛇。",
            "comment": ""
        },
        {
            "title": "凤皇岭",
            "content": "望望梧桐一划齐，山深曾是凤来栖。只今吾道非耶是，更有何人歌凤兮。",
            "comment": ""
        },
        {
            "title": "代城池",
            "content": "簇簇青莲满意开，老僧夸说旧栽培。尘埃不涅花心性，净客原从净士来。",
            "comment": ""
        },
        {
            "title": "天井",
            "content": "分派天河入地深，断无射鲋汩泥尘。仙乡初不谙机事，多少山间抱瓮人。",
            "comment": ""
        },
        {
            "title": "七布水",
            "content": "只缘雨过水倾崖，霍地冰帘数幅开。始信人间真实相，尽从无始劫中来。",
            "comment": ""
        },
        {
            "title": "五龙湾",
            "content": "石骨分开四角稜，日华磨透镜光明。水流圆折仍方折，忽作铿然戛玉声。",
            "comment": ""
        },
        {
            "title": "琉璃滩",
            "content": "青青琉璃手可拈，寒花多在雨中添。高风不捲银河浪，仿佛康王谷里帘。",
            "comment": ""
        },
        {
            "title": "二神峰",
            "content": "伯仲怡然意甚真，齐肩握手笑相亲。云阴解駮排空立，秀出人间棣萼春。",
            "comment": ""
        },
        {
            "title": "独秀峰",
            "content": "一山夐出众山中，日照烟浮紫翠浓。山不争高人共仰，几多丘垤俨相从。",
            "comment": ""
        },
        {
            "title": "赤石绣石壁",
            "content": "圣世承平百岁余，老翁因话建炎初。绿林躏藉人波迸，二壁中间各占居。",
            "comment": ""
        },
        {
            "title": "望江亭",
            "content": "衮衮长江浸落晖，水流不尽觉云移。登高忽动离骚恨，无奈山川苦要诗。",
            "comment": ""
        },
        {
            "title": "风轮石",
            "content": "我心匪石不可转，有石当风如转轮。何物山灵能薄相，工夫胜却斲轮人。",
            "comment": ""
        },
        {
            "title": "列仙峰",
            "content": "笑闯黄冠高切云，前携后掖互相亲。我来历历披云看，试问肩随是几人。",
            "comment": ""
        },
        {
            "title": "玉田庄",
            "content": "妇馌夫耕笑语喧，地平一望暖生烟。得毋划草来寻璧，好倩山家护玉田。",
            "comment": ""
        },
        {
            "title": "最胜亭",
            "content": "烟收雾敛翠成园，来助幽亭眼界奇。衲子若于山索句，稜稜瘦骨不禁诗。",
            "comment": ""
        },
        {
            "title": "金地茶",
            "content": "瘦茎尖叶带余馨，细嚼能令困自醒。一段山间奇绝事，会须添入品茶经。",
            "comment": ""
        },
        {
            "title": "永安塔",
            "content": "心不能安总是魔，亭亭孤塔镇岩阿。倘无佛力三千行，奈此丘蛇井鼠何。",
            "comment": ""
        },
        {
            "title": "天柱庵",
            "content": "石壁参天驻冷云，一声幽鸟忽惊人。庵前庵后山如旧，朽柏年来不再春。",
            "comment": ""
        },
        {
            "title": "吴氏新城宅",
            "content": "溪声西去疾於雷，山麓云根翠户开。枉却幽寻三十载，壶天月窟欠曾来。",
            "comment": ""
        },
        {
            "title": "覆瓯峰",
            "content": "生铁团团铸翠峦，一瓯倒覆白云端。瓯中姓氏无人识，应被山灵静揭看。",
            "comment": ""
        },
        {
            "title": "云峰",
            "content": "有动皆从静处生，岚光正与晶争熏。山灵要眩游人眼，石缝中间旋出云。",
            "comment": ""
        },
        {
            "title": "甘露泉",
            "content": "山接灵河两派长，松间石上泻天浆。几思吸取清泠味，洗我一生烟火肠。",
            "comment": ""
        },
        {
            "title": "天池峰",
            "content": "雁浴鸥栖水影平，菰莆菱芡透波生。冷风瑟瑟山前起，应是天仙下濯缨。",
            "comment": ""
        },
        {
            "title": "翠微峰",
            "content": "岚气阴阴浅色山，更分黛墨染松关。喷云泄雾空濛外，湿翠冷沾襟袖间。",
            "comment": ""
        },
        {
            "title": "垂云涧",
            "content": "飞瀑奔崖色皎然，飘空上下势相连。看来不是天河水，尽是兜罗片片绵。",
            "comment": ""
        },
        {
            "title": "李白书堂",
            "content": "兰芷春风满地香，谪仙曾卧白云乡。山间精爽今犹在，落月时时见屋梁。",
            "comment": ""
        },
        {
            "title": "醮坛",
            "content": "粲粲无尘一石平，向来此地步虚声。薜萝今绕空山里，千古清风窦子明。",
            "comment": ""
        },
        {
            "title": "高僧石",
            "content": "柏根翻动一炉香，白足高僧礼梵王。还了十方行脚债，却来山顶放圆光。",
            "comment": ""
        },
        {
            "title": "大还岭",
            "content": "龟肠刳尽不缘饥，鹤骨生来岂解肥。炼得丹成生羽翼，山中无复赵知微。",
            "comment": ""
        },
        {
            "title": "缟溪",
            "content": "风信吹凉入鬓清，悠然自送一鸥轻。鸥飞不尽天回影，练色波光曳曳明。",
            "comment": ""
        },
        {
            "title": "双泉",
            "content": "槛泉涌出不多深，兑泽相资互有心。水净苦嫌尘土污，底须吾欲濯吾襟。",
            "comment": ""
        },
        {
            "title": "天柱峰",
            "content": "鬼烂神焦不救燃，岂知此柱固依然。九关尝藉扶持力，肯信人间有杞天。",
            "comment": ""
        },
        {
            "title": "升云峰",
            "content": "云本无心尽日閒，溶溶曳曳不离山。忽思去作人间雨，腾上虚空一饷间。",
            "comment": ""
        },
        {
            "title": "忘归亭",
            "content": "雨袖飘飘恍欲仙，半醒半醉酒明船。太虚一室都无碍，皎月凉风石上民。",
            "comment": ""
        },
        {
            "title": "虎头岩",
            "content": "下视眈眈猛若神，世方重利反轻身。纵教是虎真非石，藜藿来寻亦有人。",
            "comment": ""
        },
        {
            "title": "漂溪",
            "content": "摇摇曳曳水西流，风定波凝不起沤。傍岸人家星散住，尘埃终莫污沙鸥。",
            "comment": ""
        },
        {
            "title": "翠峰庵",
            "content": "缚屋山中数十年，薙茅诛棘旋开田。何须折柳溪边去，枯木寒林总是禅。",
            "comment": ""
        },
        {
            "title": "滴水岩",
            "content": "点溜常穿石眼寒，藓纹如绣不曾乾。山头一滴曹溪水，山下人人仰面看。",
            "comment": ""
        },
        {
            "title": "菖蒲涧",
            "content": "膜外浮云不较多，只将无事养天和。生来懒觅仙人药，九节菖蒲奈我何。",
            "comment": ""
        },
        {
            "title": "黄匏城",
            "content": "草色浓于野烧烟，春风吹面午阴天。长江摇荡游人眼，兴在悠悠一雁边。",
            "comment": ""
        },
        {
            "title": "石屋",
            "content": "磊磈中间忽洞开，旧题字字照苍苔。只言如我贪山少，亦有游人先我来。",
            "comment": ""
        },
        {
            "title": "澜溪",
            "content": "小溪亦有怒涛翻，可但沧溟始足观。世事会心无广狭，请君来此试观澜。",
            "comment": ""
        },
        {
            "title": "宝陀岩",
            "content": "阴磴层崖洞室宽，奇花异草几多般。彩云不动金光起，便作金莲法界看。",
            "comment": ""
        },
        {
            "title": "五台明智院",
            "content": "前冈后陇尽纡余，岚影烟光半有无。山脚断边开古刹，五台分布似连珠。",
            "comment": ""
        },
        {
            "title": "金沙泉",
            "content": "金能生水水涵金，本本源源造化心。几许碎金随水出，披沙终日若为寻。",
            "comment": ""
        },
        {
            "title": "西洪岭",
            "content": "众壑中分岭势回，数家茅店傍山开。长风吹入松梢去，一片笙簧动地来。",
            "comment": ""
        },
        {
            "title": "老人峰",
            "content": "佝偻形容古貌浑，旁连众岭似儿孙。荒山太古万万古，眼见游人来几番。",
            "comment": ""
        },
        {
            "title": "碧云峰",
            "content": "瘦藤引我上崚嶒，苍壁如梯石作层。袖得碧云无用处，却将分赠住山僧。",
            "comment": ""
        },
        {
            "title": "罗汉峰",
            "content": "阅尽人间万劫尘，平生结习一无存。居山更向山头坐，兀兀真成不动尊。",
            "comment": ""
        },
        {
            "title": "仙人塘",
            "content": "陂塘一曲水泓澄，山簇瑶台十二层。剩脉余膏流不尽，芝田蕙圃岁常登。",
            "comment": ""
        },
        {
            "title": "双石岩",
            "content": "旧日禅扉松竹幽，寺移西去几经秋。谁知一匝枯茅地，曾是谈经石点头。",
            "comment": ""
        },
        {
            "title": "弄珠潭",
            "content": "龙抱明珠出岸隈，夜光草木亦昭回。叮咛莫向深潭睡，恐有人从颔底来。",
            "comment": ""
        },
        {
            "title": "钵盂峰",
            "content": "农家辛苦靳逢年，谁似僧家饱饭眠。留得巾盂为老伴，丰年常在粥盂边。",
            "comment": ""
        },
        {
            "title": "芙蓉馆",
            "content": "拂壁留诗墨尚鲜，如今屈指五年前。直须强健常来此，到老宁消几五年。",
            "comment": ""
        },
        {
            "title": "石船涧",
            "content": "不怕掀天浪拍春，石船系在古溪滨。纵然水绕东流岸，犹胜虚舟误触人。",
            "comment": ""
        },
        {
            "title": "邃谷岩",
            "content": "千古尝留一窖冰，女萝竿竹锁寒阴。仙人肯为游人出，试问中间苦许深。",
            "comment": ""
        },
        {
            "title": "双峰",
            "content": "仙洞深沉杳不扃，层峦双耸插天青。矞云常抱山头石，曾是前朝岳降灵。",
            "comment": ""
        },
        {
            "title": "延华观",
            "content": "五百年间岸谷移，邯郸枕上梦回时。兔葵燕麦玄都观，好继刘郎旧日诗。",
            "comment": ""
        },
        {
            "title": "协济祠",
            "content": "水流无限白云深，胜迹灵光古到今。第一溪山神卜宅，蕙肴椒酒万家心。",
            "comment": ""
        },
        {
            "title": "九子峰",
            "content": "小大扶携作伴行，欢然恋恋意相倾。信知万古山头石，还有人间母子情。",
            "comment": ""
        },
        {
            "title": "曹溪",
            "content": "近水人家自是奇，水成湾处各开扉。波光一片青铜镜，无数文禽照影飞。",
            "comment": ""
        },
        {
            "title": "笑指亭",
            "content": "多少人间狭路偏，山川还是旧山川。淡然忘笑兼忘指，嘿嘿真成第一禅。",
            "comment": ""
        },
        {
            "title": "龙女泉",
            "content": "祖师正渴山头水，龙女俄分海眼泉。万事不离无始劫，千年賸结未来缘。",
            "comment": ""
        },
        {
            "title": "少微峰",
            "content": "隐居不惠不夷间，拜爵山中驿使还。身远觚稜几千里，少微星影堕空山。",
            "comment": ""
        },
        {
            "title": "望仙祠",
            "content": "岚翠相迎一笑中，窅然想见旧仙踪。纷纷云气蓬莱近，目断前山几十重。",
            "comment": ""
        },
        {
            "title": "炼丹井",
            "content": "閒中惟有高低枕，老去宁无内外丹。千载稚川今往矣，谁言古井不生澜。",
            "comment": ""
        },
        {
            "title": "翠光亭",
            "content": "呷呷波间锦羽明，地无尘处可幽亭。唤回天上张公子，来与山家注水经。",
            "comment": ""
        },
        {
            "title": "千尺泉",
            "content": "下临无地上连天，中有飞流涌满泉。今我不图今日到，诗成要檄两龙眠。",
            "comment": ""
        },
        {
            "title": "神光岭",
            "content": "眼看恒河几劫沙，随身锁子骨钩加。岭头闪闪神光动，无尽灯中转法华。",
            "comment": ""
        },
        {
            "title": "古仙峰",
            "content": "日薄烟低莽苍间，古仙相望白云端。山中倘有安期枣，觅取归来当晚餐。",
            "comment": ""
        },
        {
            "title": "花塘涧",
            "content": "疏岩剔薮空王宅，金碧光中开宝坊。日日散花方丈里，山门流水例沾香。",
            "comment": ""
        },
        {
            "title": "翠盖峰",
            "content": "烟际亭亭出古崖，几层翠盖倚天开。铿然风向林梢过，知有神仙玉佩来。",
            "comment": ""
        },
        {
            "title": "煎茶峰",
            "content": "缓火烘来活水煎，山头卓锡取清泉。品茶懒检茶经看，舌本无非有味禅。",
            "comment": ""
        },
        {
            "title": "翠屏峰",
            "content": "削玉横陈开翠屏，东西有路总堪登。向来同识春山面，犹有苍苍九节藤。",
            "comment": ""
        },
        {
            "title": "白鹤庙",
            "content": "庙貌森严屋枕崖，地寒铺满纸钱灰。空明一碧秋如洗，若有神仙引鹤来。",
            "comment": ""
        },
        {
            "title": "三游洞",
            "content": "清风披拂藓苔痕，洞里仙乡万古春。有路尽通尘世客，来游何独是三人。",
            "comment": ""
        },
        {
            "title": "化城寺",
            "content": "匝径茸茸菜甲青，透池艳艳藕花明。四方衲子寻幽践，多少空山振锡声。",
            "comment": ""
        },
        {
            "title": "十丈洞",
            "content": "水从洞口泻玻瓈，松桧林中日影低。胜景略无人避世，始知不是武林溪。",
            "comment": ""
        },
        {
            "title": "灵龟石",
            "content": "巧石排成五总龟，人间无事不前知。如今已自灵於物，还记泥中曳尾时。",
            "comment": ""
        },
        {
            "title": "龙潭利众院",
            "content": "日涵林壑紫光凝，草动花翻气似蒸。胜地划开鼪鼬迳，数间松屋住残僧。",
            "comment": ""
        },
        {
            "title": "天柱峰",
            "content": "直拄虚空倚不斜，上通绛阙玉皇家。若移此柱天西北，炼石无功说女娲。",
            "comment": ""
        },
        {
            "title": "观音岩",
            "content": "一性圆时万境通，三生绮念堕真空。如今举眼无非佛，身在光明法界中。",
            "comment": ""
        },
        {
            "title": "卧云庵",
            "content": "乱云堆里酣酣梦，人在清泉白石间。膠扰劳生鼎中沸，有官不换此身閒。",
            "comment": ""
        },
        {
            "title": "莲花峰",
            "content": "风动云开净客颜，三千丈石锦烂斑。淤泥不是花开处，擢出天河绿水间。",
            "comment": ""
        },
        {
            "title": "圣泉院",
            "content": "释子亲传马祖衣，枯藤来此卓烟霏。斓斑锦石寒泉底，湛碧中涵五色辉。",
            "comment": ""
        },
        {
            "title": "静观亭",
            "content": "打围行蚁时时战，触纸痴蝇日日鑽。有客云山深处卧，静中同向此心观。",
            "comment": ""
        },
        {
            "title": "黄石溪",
            "content": "平田千亩万山中，水脉高低处处通。黄石一溪三十里，暖风吹动稻花丛。",
            "comment": ""
        },
        {
            "title": "碧云庵",
            "content": "常日双扉多不开，客须投分始相陪。庭前蓦地失松影，试问碧云何处来。",
            "comment": ""
        },
        {
            "title": "合涧",
            "content": "涧分南北两源通，绕转春山翠几重。偶尔混然成一派，滔滔东去共朝宗。",
            "comment": ""
        },
        {
            "title": "访山亭",
            "content": "又拚十日作山行，去路一程高一程。三十年游游未了，青山应笑白髭生。",
            "comment": ""
        },
        {
            "title": "呈凤岭",
            "content": "彩凤飞来以瑞呈，飘飘五色锦衣明。悬知不入鸱鸮伴，要向朝阳效一鸣。",
            "comment": ""
        },
        {
            "title": "福海院",
            "content": "风送香来草木灵，寿松何事不重青。日当亭午禅扉静，药杵声中鹤梦醒。",
            "comment": ""
        },
        {
            "title": "碧玉泉",
            "content": "蕴玉含晖一水间，碧光炯炯照人寒。却疑洗出荆山璞，若有瑕疵试指看。",
            "comment": ""
        },
        {
            "title": "展旗峰",
            "content": "山形南去疾如驰，高处展开三丈旗。山下行人争指似，龙蛇影动夕阳时。",
            "comment": ""
        },
        {
            "title": "李化文书堂",
            "content": "世路嵚崎两鬓丝，山中留客且伸眉。竹林胜践虽相似，犹恨前贤所欠诗。",
            "comment": ""
        },
        {
            "title": "双溪",
            "content": "二水来从翠岭头，相逢涧谷却同流。冷光如镜清人骨，探借山间六月秋。",
            "comment": ""
        },
        {
            "title": "野螺峰",
            "content": "野螺倒向空中立，回旋萦成翠甲长。沫雾濡云真得计，鱼蝦旧侣莫相忘。",
            "comment": ""
        },
        {
            "title": "透碧岩",
            "content": "空洞玲珑万石攒，中间逗入翠光寒。人来坐对山无语，表里虚明不碍观。",
            "comment": ""
        },
        {
            "title": "金光洞",
            "content": "神剜鬼划剧幽深，门外藤萝浅结阴。洞里金仙十年坐，湛然认得本来心。",
            "comment": ""
        },
        {
            "title": "开元观",
            "content": "坏道哀湍鬼火青，山间留得观冲名。仙宫分置玄真像，想见开元旧太平。",
            "comment": ""
        },
        {
            "title": "安禅峰",
            "content": "山头兀坐已忘年，咫尺孤云两角天。但有圆明真实在，是身何往不安禅。",
            "comment": ""
        },
        {
            "title": "石照",
            "content": "刮垢磨光碧色深，日华穿漏解云阴。十分疑是仙人镜，照见茫茫万古心。",
            "comment": ""
        },
        {
            "title": "翠羽池",
            "content": "锦鸡花鸭烂成文，连雁双凫雪羽纷。同免王孙金弹子，飞来飞去一群群。",
            "comment": ""
        },
        {
            "title": "拱辰峰",
            "content": "水合众流同赴海，山分一岭独朝天。居高素以谦为德，日月倾心斗极边。",
            "comment": ""
        },
        {
            "title": "叠石塔",
            "content": "无复晨钟暮鼓声，慧云犹护法灯明。佛乘大有扶持力，旧塔虽欹不解倾。",
            "comment": ""
        },
        {
            "title": "流觞濑",
            "content": "四海秋风吹战尘，有来濯足到溪滨。天荒地老人间世，醉把流觞一笑春。",
            "comment": ""
        },
        {
            "title": "枕月峰",
            "content": "层崖缺处月婵娟，金背蝦蟆就石眠。笑问月边人在否，中宵有梦到钧天。",
            "comment": ""
        },
        {
            "title": "螺髻峰",
            "content": "山无重数总蟠青，直北孤峰最有情。天巧绾成螺髻样，梳云沐雨百娇生。",
            "comment": ""
        },
        {
            "title": "东阳涧",
            "content": "涧平如划水流迟，湛碧溶溶可染衣。白石栏边人不到，日明风细一鸥飞。",
            "comment": ""
        },
        {
            "title": "曹山延寿院",
            "content": "三解坳泓一角亏，其间浊水照摩尼。风幡不动炉烟直，正是僧禅定起时。",
            "comment": ""
        },
        {
            "title": "崇圣院",
            "content": "山形四抱水来前，中有金莲色界天。清磬一声僧定起，松间灵鹤舞蹁跹。",
            "comment": ""
        },
        {
            "title": "会仙峰",
            "content": "仙袂飘飘拂翠巅，知微来此宴群仙。人间风雨山间月，始信仙家别有天。",
            "comment": ""
        },
        {
            "title": "福安院",
            "content": "门前黄叶断人行，寂历山房昼亦扃。疏竹矮窗僧兀坐，炷香薰笔自抄经。",
            "comment": ""
        },
        {
            "title": "卧龙庵",
            "content": "孔明西去终扶汉，散骑南来莫拯唐。同时卧龙殊用舍，古今易地两南阳。",
            "comment": ""
        },
        {
            "title": "地藏塔",
            "content": "八十四级山头石，五百余年地藏坟。风撼塔铃天半语，众人都向梦中闻。",
            "comment": ""
        },
        {
            "title": "五钗松",
            "content": "五股钗松黛色鲜，山家插鬓不成妍。道人见了都无用，付与云鬟雾鬓仙。",
            "comment": ""
        },
        {
            "title": "半霄亭",
            "content": "烟际晴岚似有无，举头相望是云衢。若为透入云间路，直渡银河採白榆。",
            "comment": ""
        },
        {
            "title": "东藏源",
            "content": "腻雨增多树色深，惠风吹转药苗新。一湾水绕旃檀国，流向山前普济人。",
            "comment": ""
        },
        {
            "title": "东协济祠",
            "content": "新祠金碧照林丘，十五年前认昔游。月桂山茶分左右，满庭花事客春秋。",
            "comment": ""
        },
        {
            "title": "源清庄",
            "content": "湊入方池一脉泉，泥沙不杂性中天。时时自照清癯影，白露风标是水仙。",
            "comment": ""
        },
        {
            "title": "斧柯岭",
            "content": "偶尔观棋忽烂柯，岂知胜负是如何。归来笑问人间事，恰是人间胜负多。",
            "comment": ""
        },
        {
            "title": "保真院",
            "content": "野寺荒山涧水滨，古藤翠篠自摇春。僧閒晏坐无人到，内保禅心一味真。",
            "comment": ""
        },
        {
            "title": "白蟮穴",
            "content": "炊沙自昔终难饱，坎土于今乃可餐。翻笑青泥变青石，嵇康无分啜仙丹。",
            "comment": ""
        },
        {
            "title": "王季文书堂",
            "content": "要学骑蟾主簿仙，休官直上九华巅。我来细读碑间字，风叶时时一飒然。",
            "comment": ""
        },
        {
            "title": "广修院",
            "content": "别去招提恰十霜，几番梦到五峰堂。有怀此地同僧夏，对佛閒烧结愿香。",
            "comment": ""
        },
        {
            "title": "思贤岩",
            "content": "谏稿成埃两鬓丝，考槃在涧倚天知。岩前风叶行人耳，便是襄阳堕泪碑。",
            "comment": ""
        },
        {
            "title": "祈雨坛",
            "content": "万感生於一念间，炷香惊起老龙蟠。今年人协嘉鱼梦，荒却池前古石坛。",
            "comment": ""
        },
        {
            "title": "石牌峰",
            "content": "山断空青近玉京，一牌就石琢磨成。烟揩雾拭明如镜，留与游人记姓名。",
            "comment": ""
        },
        {
            "title": "逍遥台",
            "content": "拂面溪风洒洒清，轻衫短帽御风行。逍遥自是天游乐，不结沙鸥水石盟。",
            "comment": ""
        },
        {
            "title": "碧霄亭",
            "content": "秋风吹上碧霄亭，足蹑灵河袖拂星。云影四垂天接地，恍疑有路到仙扃。",
            "comment": ""
        },
        {
            "title": "云岩洞",
            "content": "卷曲山阿路窈深，春风随地散幽芬。洞中仙客谁为伴，去去来来自在云。",
            "comment": ""
        },
        {
            "title": "龙游涧",
            "content": "龙蟠水底安于命，龙奋云间便自神。或跃或潜须早决，何须来往涧南滨。",
            "comment": ""
        },
        {
            "title": "九子庵",
            "content": "修途百折到山顶，绀宇数间开道场。倦卧尽人身自在，翻愁作梦趁黄粱。",
            "comment": ""
        },
        {
            "title": "卧牛石",
            "content": "石犀沉后波涛息，石燕飞时风雨来。堪笑石牛徒解卧，山田无数任蒿莱。",
            "comment": ""
        },
        {
            "title": "濯缨潭",
            "content": "山深地僻人稀到，安得沧浪孺子歌。缨上本无尘可濯，莫将止水强杨波。",
            "comment": ""
        },
        {
            "title": "嘉鱼池",
            "content": "客有忘形物我间，寸丝不挂漫垂竿。游鱼得计洋洋乐，人作四方丙穴看。",
            "comment": ""
        },
        {
            "title": "悬水",
            "content": "日夜云间喷薄鸣，玉龙千尺绕山行。漏天泻下银河水，来作僧窗夜雨声。",
            "comment": ""
        },
        {
            "title": "古仙洞",
            "content": "凤袅藤萝水舞苔，洞门常闭不常开。草根满地皆灵药，鼓祖偓佺曾到来。",
            "comment": ""
        },
        {
            "title": "南台",
            "content": "旧日新罗国里僧，山间散满百千灯。只将一嘿消诸妄，坐透禅机最上乘。",
            "comment": ""
        },
        {
            "title": "刘世疏庵",
            "content": "乱草枯茅町疃场，寒风捲地日荒荒。有来提起山庵话，又是先生朽骨香。",
            "comment": ""
        },
        {
            "title": "净巾石",
            "content": "炯炯豁开明镜台，是中无处著尘埃。平生心地常如此，何暇频频拂拭来。",
            "comment": ""
        },
        {
            "title": "激清亭",
            "content": "灯影昏昏枕半欹，此清原自少人知。水声到夜浑如雨，睡思过于听雨时。",
            "comment": ""
        },
        {
            "title": "茗地源",
            "content": "暖风吹长紫芽茎，人向山头就水烹。陆羽傥曾经此地，谷帘安得擅佳名。",
            "comment": ""
        },
        {
            "title": "曾氏景全亭",
            "content": "绿色轩窗四面开，几曾閒却对山杯。十分尽是天然景，未信丹青画得来。",
            "comment": ""
        },
        {
            "title": "滴翠峰",
            "content": "春气薰空草木浮，绿云冉冉起山头。岚光浥翠浓於染，润入衣襟冷欲秋。",
            "comment": ""
        },
        {
            "title": "玉甑峰",
            "content": "茹芝仙客老仙乡，净尽人间粒食肠。玉甑岂能无用处，几番与世熟黄粱。",
            "comment": ""
        },
        {
            "title": "春阳台",
            "content": "富贵风吹一鬨埃，春阳留得旧时台。老松偃蹇山前立，曾是昔人歌舞来。",
            "comment": ""
        },
        {
            "title": "处士岩",
            "content": "枯松瘦柏几千年，老屋相依住翠烟。雷破前山风振海，先生兀兀正逃禅。",
            "comment": ""
        },
        {
            "title": "岩泉",
            "content": "月光泉脉泻虚明，澄碧无瑕注一泓。大字石间标圣水，只缘彻底是真清。",
            "comment": ""
        },
        {
            "title": "新城精舍",
            "content": "朱甍碧瓦粉墙围，花舫回光洞户辉。自是故家开第宅，乔林景物两芳菲。",
            "comment": ""
        },
        {
            "title": "碧桃岩",
            "content": "自要贪间非避秦，洞门隔断世间尘。山中不置四时历，开到碧桃知是春。",
            "comment": ""
        },
        {
            "title": "广福寺",
            "content": "五百年来贝叶光，劫灰难泯壁中藏。山僧要广人间福，长日工夫一炷香。",
            "comment": ""
        },
        {
            "title": "闳肃书堂",
            "content": "人生随遇是行藏，最有山灵引兴长。安得居乡伯休父，再来闳肃旧书堂。",
            "comment": ""
        },
        {
            "title": "百丈箭",
            "content": "飞瀑舂撞破的余，速如蓬矢脱桑弧。谁知水底天吴伯，曾识人间金仆姑。",
            "comment": ""
        },
        {
            "title": "双峰庵",
            "content": "江南九子云深处，亦有新罗国里人。用夏变夷夷变夏，世间毕竟是谁真。",
            "comment": ""
        },
        {
            "title": "资圣庵",
            "content": "朝暮相依五老仙，鸟啼花落几何年。尘劳不到山深处，窗外日高人尚眠。",
            "comment": ""
        },
        {
            "title": "云门峰",
            "content": "两崖对耸三千丈，上倚清虚小有天。玉户金铺云杳霭，罗衣摇曳几神仙。",
            "comment": ""
        },
        {
            "title": "拾宝岩",
            "content": "梵王住在光明殿，万宝真同瓦砾看。玉塊金沙随地有，好来撷取入中单。",
            "comment": ""
        },
        {
            "title": "狮子行道峰",
            "content": "佛力所至物皆化，看取南山金碧堆。林浮莽伏不衔毒，狮子昔曾行道来。",
            "comment": ""
        },
        {
            "title": "法乐院",
            "content": "无住师参第一禅，指开古洞秀岩天。东扶西倒都休问，且结人间见在缘。",
            "comment": ""
        },
        {
            "title": "斗鸡石",
            "content": "未悟雄冠死结缨，昂然对峙只徒争。山头化作千年石，盛气飞憍不再萌。",
            "comment": ""
        },
        {
            "title": "中峰",
            "content": "岪郁盘纡直拄空，众峰环绕独居中。山头要看僧禅定，南北东西路各通。",
            "comment": ""
        },
        {
            "title": "梅花峰",
            "content": "僵立枯梢带雪霜，至今阴极动潜阳。不嫌孤寂无人到，一点春风万壑香。",
            "comment": ""
        },
        {
            "title": "清隐岩",
            "content": "一生不买真清誉，平日不歌招隐诗。底事琢山成大字，有名还被众人知。",
            "comment": ""
        }
    ]
}