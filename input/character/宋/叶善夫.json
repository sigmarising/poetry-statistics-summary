{
    "dynasty": "宋",
    "author": "叶善夫",
    "poems": [
        {
            "title": "芹溪八咏",
            "content": "登楼眺望雪晴天，银作高山玉作田。最好夜深明月上，素娥滕六斗婵娟。",
            "comment": ""
        },
        {
            "title": "芹溪八咏",
            "content": "云谷山高列画屏，晚来尽对更多情。烟凝紫翠斜阳里，一幅丹青写不成。",
            "comment": ""
        },
        {
            "title": "芹溪八咏",
            "content": "芹溪处士古人风，宝剑尘埋未化龙。旧隐至今名不朽，扁题元出紫阳翁。",
            "comment": ""
        },
        {
            "title": "芹溪八咏",
            "content": "数尽寒鸦日已昏，疏钟隐隐隔林闻。僧归林下柴门静，声逐前村一片云。",
            "comment": ""
        },
        {
            "title": "芹溪八咏",
            "content": "何人辟谷砚山隈，洞府藤萝锁不开。炼就金丹乘鹤去，药炉烟冷未归来。",
            "comment": ""
        },
        {
            "title": "芹溪八咏",
            "content": "笔架三峰插碧虚，午来倒影落平湖。凭高最好供吟笑，宜入王维画里图。",
            "comment": ""
        },
        {
            "title": "芹溪八咏",
            "content": "月光如水水连天，万顷玻璃浸碧渊。一颗骊珠收不去，几回惊起卧龙眠。",
            "comment": ""
        },
        {
            "title": "芹溪八咏",
            "content": "高人栖隐向山林，林壑幽清绝俗尘。当日武陵人已老，谁知犹有种桃人。",
            "comment": ""
        }
    ]
}