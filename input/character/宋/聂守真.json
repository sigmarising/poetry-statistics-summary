{
    "dynasty": "宋",
    "author": "聂守真",
    "poems": [
        {
            "title": "哀被掳妇",
            "content": "当年结发在深闺，岂料人生有别离。到底不知因色误，马前犹自买臙脂。",
            "comment": ""
        },
        {
            "title": "题汪水云诗卷",
            "content": "三日钱塘海不波，子婴系组纳山河。兵临鲁国犹弦诵，客过殷墟独啸歌。铁马渡江功赫奕，铜人辞汉泪滂沱。知章喜得黄冠赐，野水閒云一钓蓑。",
            "comment": ""
        },
        {
            "title": "咏胡妇",
            "content": "双柳垂鬟别样梳，醉来马上倩人扶。江南有眼何曾见，争卷珠帘看固姑。",
            "comment": ""
        },
        {
            "title": "读水云丙子集",
            "content": "一夕缁尘蔽海东，潮头无力障西风。汗沾铁马唐陵在，泪洒铜仙汉祚终。昨日又闻金盌出，他年谁信瓦棺空。中郎未抵支郎惨，地老天荒恨莫穷。",
            "comment": ""
        },
        {
            "title": "题汪水云诗卷",
            "content": "汴隄杨柳摇春风，翠华南幸紫禁空。雕栏玉砌明月冷，羽人规作神仙宫。苏堤杨柳飘晴雪，又见紫鸾催驾发。沉香亭北莺乱啼，金殿又成诸佛刹。东南王气一旦终，乾坤四海今会同。兴亡成败自有数，不由人力由天公。二龙南翔一龙北，凤隻鸾孤重铩翮。南龙苦热北龙寒，鸾凤欲飞飞不得。周原禾黍秋离离，含光草色春萋萋。露盘应拆声动地，金铜仙人空泪垂。来今往古知几代，赢颠刘蹶浮云改。□平抵掌笑不言，会见桑田变沧海。",
            "comment": ""
        },
        {
            "title": "读水云丙子集",
            "content": "宇宙仓皇过一春，莺花无主亦销魂。冰霜不入狼头帽，风雨偏凌犊鼻褌。击楫当年无祖逖，闻鸡中夜有刘琨。五陵佳气飘扬尽，谁识龙颜旧子孙。",
            "comment": ""
        },
        {
            "title": "题汪水云诗卷",
            "content": "一曲丝桐奏未休，萧萧笳鼓禁宫秋。湖山有意风云变，江水无情日夜流。供奉自歌南渡曲，拾遗能赋北征愁。仙人一去无消息，沧海桑田空白头。",
            "comment": ""
        },
        {
            "title": "读水云丙子集",
            "content": "别了金台尺五天，归来行橐夜光县。剑横碧落琴收匣，云住青山水到渊。锡宴屡陪蓬岛客，唱酬休忆蕊宫仙。故家只在西湖上，好在晴光雨色边。",
            "comment": ""
        },
        {
            "title": "诏赦至感而有诗",
            "content": "乾坤杀气正沉沉，又听燕台降德音。万口尽传新诏好，累朝谁念旧恩深。分茅裂土将军志，问舍求田父老心。丽正立班犹昨日，小臣无语泪沾襟。",
            "comment": ""
        }
    ]
}