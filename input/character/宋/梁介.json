{
    "dynasty": "宋",
    "author": "梁介",
    "poems": [
        {
            "title": "止水亭",
            "content": "惊涛渺半空，怒势突千里。此岂水性哉，物有激之耳。方塘寻丈间，一泓清且泚。镜面烛须眉，水壑绝尘滓。道人修净观，此心如此水。不从苦海中，更放波澜起。",
            "comment": ""
        },
        {
            "title": "芙蓉桥",
            "content": "法{左氵右剧}瘴疠乡，六月旱烁石。榆柳秋不枯，蛇虺冬不蛰。长桥坐清虚，足以度朝夕。汲井埋深盆，芙蕖间红白。幽香自氲氛，南薰为披拂。虽无十丈花，有藕亦如蜜。",
            "comment": ""
        },
        {
            "title": "南定楼",
            "content": "堂堂百尺楼，制作极华丽。山围与水绕，秀色相妩媚。上无狐鼠窥，下有鱼龙畏。宾友升清虚，夷落耸瞻视。南陲粗安堵，北鄙方举燧。倚楼独何为，尚下忧国泪。",
            "comment": ""
        },
        {
            "title": "筹边堂",
            "content": "筹边无它长，幸此岁有秋。吏无打门宣，民无失业忧。史君来此邦，不但肉食谋。有言天命之，为汝消穷愁。夷蜑及生齿，各异风马牛。一醉堂上樽，莫运机与筹。",
            "comment": ""
        },
        {
            "title": "登卧龙山送酒",
            "content": "五马携壶上卧龙，四夔联骑与游从。山中古柏岁寒色，应为清流作意浓。",
            "comment": ""
        },
        {
            "title": "整暇堂",
            "content": "是邦无征科，为吏不劳力。今年到官初，牒诉颇纷集。大家张空簿，小家称倍息。弃责尔未能，义取犹可给。风晓便革心，老我多暇日。梦回黯空庭，小憩华胥国。",
            "comment": ""
        }
    ]
}