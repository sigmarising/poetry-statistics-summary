{
    "dynasty": "宋",
    "author": "黄敏德",
    "poems": [
        {
            "title": "太涤洞留题",
            "content": "忆昨朝真暂憩留，清宵澒洞乳泉流。重来人在山尤好，剩喜凉生暑顿收。玉柱擎天高拔地，翠蛟拥日冷涵秋。蝇头蜗角如饴美，林下谁能一转头。",
            "comment": ""
        },
        {
            "title": "舞翠亭观泉",
            "content": "坐来毛骨觉萧然，百尺飞流下碧天。杯酒未终身世换，尽移三峡到尊前。",
            "comment": ""
        },
        {
            "title": "入洞霄九锁路间",
            "content": "绿萝垂地白日暗，落叶满径行人稀。青童走入报迎客，惊罢先生一局棋。",
            "comment": ""
        },
        {
            "title": "太涤洞留题",
            "content": "九锁山深断世踪，云霞堆里著瑶宫。千年地胜身才到，一柱峰高路忽通。据石漱泉消俗念，扪萝扣洞挹仙风。直疑凡骨今朝换，不假金丹屡转功。",
            "comment": ""
        }
    ]
}