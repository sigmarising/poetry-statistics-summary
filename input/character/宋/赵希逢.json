{
    "dynasty": "宋",
    "author": "赵希逢",
    "poems": [
        {
            "title": "和清富楼",
            "content": "禅味曾参老释昙，混融万象就中观。眼前风月随时幻，胸次乾坤别样宽。自是临流清可赋，不成无酒白相看。碧潭秋月唯堪比，光莹吾心一片寒。",
            "comment": ""
        },
        {
            "title": "和幽居",
            "content": "不用堆钱更买山，群峰前后翠遮阑。玻璃千顷清无滓，星月一天光动寒。得趣吟成千首易，逃空降服寸心难。梦魂胜境飞难到，吹把以翠微诗细看。",
            "comment": ""
        },
        {
            "title": "和江上双舟摧发",
            "content": "沧茫万顷不计阔，仙槎曾泛天宫阙。至今风浪卷长空，破浪飞帆何处发。落鹰飞兔注急湍，千丈皑皑涌雪山。相忘鸥鹭惯舟楫，荡漾随流下小滩。晚来两两帆相续，牙樯拄定孤轮玉。寒注冷浸一江秋，分明写出潇湘轴。",
            "comment": ""
        },
        {
            "title": "和浦城买舟",
            "content": "倦客逢萸节，生涯寄叶舟。穷途危不雇，飞棹去难留。旧菊重阳日，寒芦两岸秋。多还惟破帽，犹恋老人头。",
            "comment": ""
        },
        {
            "title": "春暮",
            "content": "路入清溪一带桥，满汀红紫半零凋。数峰髧鬌山堆髻，百态妖娆柳飐腰。联辔踏花嘶宝马，当垆换酒解金貂。堂堂无计留春住，望断天涯去路迢。",
            "comment": ""
        },
        {
            "title": "和不祷",
            "content": "艰难险阻谩曾经，有惠终输有福人。邈尔大钧休致问，澹然方寸自能神。早知造物难侥倖，何似虚怀任屈伸。但看四时周复始，几曾雪后不回春。",
            "comment": ""
        },
        {
            "title": "和寄仵判院八首",
            "content": "宝笈琼函世人传，感君重诺订金千。相应未值南来雁，谓戏前言断不然。",
            "comment": ""
        },
        {
            "title": "和南浦水阁",
            "content": "受风蓬鬓三千丈，何日金钗十二行。逆旅相逢成白眼，可怜空学捧心妆。",
            "comment": ""
        },
        {
            "title": "和幽居",
            "content": "云锁烟封山几重，翠微深处夕阳红。么迂杨柳低迷路，木古藤萝密蔽空。枕漱有泉兼有石，衣披和月也和风。落花时或随流水，恍惚桃源陌与通。",
            "comment": ""
        },
        {
            "title": "和新市杂咏",
            "content": "醉来援笔壁飞鸦，他日还能罩碧纱。却喜樽前低笑道，长安何处没闲花。",
            "comment": ""
        },
        {
            "title": "和岩桂",
            "content": "嫦娥羞涩隐闺房，曾记当年窍药囊。奔入月中知几载，却於秋后喷幽房。枝头遗落兼金屑，坐上浓薰沉水香。恍惚蟾宫身屡到，似犹相隔一门墙。",
            "comment": ""
        },
        {
            "title": "和寄大庚郭县尉",
            "content": "缠腰跨飞鹤，不须上扬州。直欲抟扶摇，相从汗漫游。得意广寒宫，阔步玉京楼。迤逦叫阊阖，惜阶献前筹。骐骥千里志，縻首成淹留。少年灯火眼，眵昏岁几周。汉庭赊策对，唐匦空书投。抗言不畏避，视死等嬉游。想应初堕地，早已气食牛。慨然大勇闻，肯以小怯羞。一第真分内，谈笑期封侯。可惜刚比铁，不能曲如钩。转喉成触讳，身作治世囚。祸福若自取，行止非人由。飘零靡底定，踪迹萍梗犹。虽然遇坎止，未始随波流。相看得同志，有酒共解忧。议论发耿耿，正谊不利谋。仕路几阅人，来往一置邮。直须早回首，谁能沉复浮。管见颇自是，君其首肯不。江上与山间，风月无人收。不妨为管领，巾车更孤舟。但得免忧辱，外此复何求。",
            "comment": ""
        },
        {
            "title": "和新市杂咏",
            "content": "拚醉秦楼头强扶，樽空还更问当罅。兴阑梦觉明朝路，山色烟中半有无。",
            "comment": ""
        },
        {
            "title": "和杨花",
            "content": "禀受天香兼国色，一枝漏却春信息。断桥寂寞黄昏时，何人前村雪里归。五出六出夸两样，只将一眼为识赏。相看如昨不世情，超然风度不与京。有时冷浸月华白，不学寿阳点宫额。四时留得伴眼前，不妨长作陇头客。",
            "comment": ""
        },
        {
            "title": "和岁寒三友亭",
            "content": "春来到处富群英，浮浪应无实副名。独有岁寒三冷友，凌霜傲雪伴诗盟。",
            "comment": ""
        },
        {
            "title": "和忆弟妹",
            "content": "行行吊影建溪南，举眼何人共急难。同气蜂飞缘蜜剖，群奸蚋聚为醯酸。荆山那得枝和合，豆泣堪伤肉自剜。杜老固知怀弟妹，醉愁想更忆长安。",
            "comment": ""
        },
        {
            "title": "和巧松",
            "content": "秦人无故起阿房，赤立千林赭众冈。更觅长生游海上，不钭松实作津梁。",
            "comment": ""
        },
        {
            "title": "和田家",
            "content": "笠蓑懒把一身包，沾体何曾怕雨浇。待得年丰饶一饱，大家买酒醉溪桥。",
            "comment": ""
        },
        {
            "title": "和池亭即事",
            "content": "邂逅那堪皆我辈，一觞一咏觉情深。浮荣槐枕半炊梦，清兴竹林千古心。风涨晴空飞絮急，雨滋冷砌任苔侵。池亭小立便幽寂，时听清泉戛玉音。",
            "comment": ""
        },
        {
            "title": "和雪狮儿",
            "content": "雪狮塑出对琼卮，玉笋纤纤露手儿。掩口樽前还笑我，指头皴破作霜皮。",
            "comment": ""
        },
        {
            "title": "和巧松",
            "content": "肯将生意待春回，尺寸灵根破雪栽。爱护成阴十年后，漫山彷佛鲁祖来。",
            "comment": ""
        },
        {
            "title": "和苦蚊",
            "content": "入夜声不绝，朝来还迹灭。身絮巧粘肤，觜针微点铁。",
            "comment": ""
        },
        {
            "title": "和藕花",
            "content": "小池清晓试芒鞋，水国真仙簇仗来。微动袜尘移稳步，半酣卯酒晖娇腮。千重倚盖随风漾，一笑倾城特地开。口不能言犹可咏，那堪解语肯心灰。",
            "comment": ""
        },
        {
            "title": "和花村",
            "content": "路入前村认杏花，门前水积半溪沙。风汉仿佛朱陈俗，白酒黄鸡姓两家。",
            "comment": ""
        },
        {
            "title": "和寄两庠同舍",
            "content": "早欲排云扣帝阍，可怜驹隙过青春。文章未必劣班马，人物直疑分广闽。夜对短檠空抱恨，日愁破甑暗生尘。山间江上风和月，令眼傍观却笑人。",
            "comment": ""
        },
        {
            "title": "和枕上吟",
            "content": "梦回客枕觉衾寒，展转忧思不一端。相逢一醉谁能辞，纷纷尘谈霏屑玉。主人名阁意寓言，不饮俗客只饮仙。眼前具足吞云梦，梦象豁达无颇偏。一时价高洛阳纸，迭唱更酬萃朱紫。好风吹月入酒卮，志气飘逸神爽飞。悠然清兴正未艾，晨光峰头忽熹微。",
            "comment": ""
        },
        {
            "title": "和寿昌道中",
            "content": "债甘偿道路，脚惯踏江村。蓦地心生愧，何人日掩门。安贫居陋巷，无事对清樽。我亦动思静，此怀与谁论。",
            "comment": ""
        },
        {
            "title": "和当涂道中",
            "content": "至今修竹下，陈迹忆山阴。去去人如水，行行杖挂金。柳丝偏惹恨，禽语更关心。对景愁千斛，无言酒懒斟。",
            "comment": ""
        },
        {
            "title": "和题溪庄",
            "content": "遥望秋千露短墙，垂垂杨柳拂西庆。涨天无处着飞絮，过雨残红惊褪妆。禁火寒庖成辟谷，而饥醉腹喜如囊。人生能有几寒食，回首东风梦一场。",
            "comment": ""
        },
        {
            "title": "和早春梅山",
            "content": "昨夜何人雪里归，岭头折得去年枝。莫将寒暖分南北，直为春光剖破篱。",
            "comment": ""
        },
        {
            "title": "和酒醒",
            "content": "温柔乡里唤春回，低唱樽前肉作台。判取明朝都醉杀，解酲一笑有人开。",
            "comment": ""
        },
        {
            "title": "和读苏武李陵司马迁传",
            "content": "携手河梁一别归，衷情尽寄五言诗。故人妻子存乎否，因甚诗中无片辞。",
            "comment": ""
        },
        {
            "title": "和早春楮衾",
            "content": "楮衾重盖得春多，贵羽都忘纨与罗。一枕雷声齁鼻息，想应梦不到妖娥。",
            "comment": ""
        },
        {
            "title": "书堂遇雨",
            "content": "急风吹不散，肤寸起云层。覆手檐如泻，寒心霤莫承。雷轰天上鼓，电掣眼前灯。掩卷兴深省，书声息口滕。",
            "comment": ""
        },
        {
            "title": "和流萤",
            "content": "林塘腐草化为萤，星散飞来暗复明。拾向书窗辉眼目，当将檠火对南城。",
            "comment": ""
        },
        {
            "title": "和采石",
            "content": "平生李白几诗歌，传载存亡事不讹。捉月浪传何所据，欲将遗恨比湘娥。",
            "comment": ""
        },
        {
            "title": "和寄陈士元",
            "content": "开禧一失晚方收，在位诸公似拙谋。逞志真成穷鸭绿，悯寒谁识遣貂裘。王恢首事徒开釁，广利邀功要觅侯。多少英雄窗下会，沉吟无语暗搔头。",
            "comment": ""
        },
        {
            "title": "和寄王五四将仕",
            "content": "书诈谁知诬子孟，奏陈直欲动山涛。下机终不疑曾子，二主其明真察毫。",
            "comment": ""
        },
        {
            "title": "和读张子房传",
            "content": "当年罝兔视亡秦，一击之余果莫寻。堪笑乘舆森万骑，也无一个眼开人。",
            "comment": ""
        },
        {
            "title": "和山居",
            "content": "峨云羞杀鵕{仪去亻加鸟}冠，半掩山扉日不关。林下一般安分好，人生万事转头间。忘机禽鸟傍人语，入暮牛羊带日还。多少江山足诗料，一蓑更好伴鸥闲。",
            "comment": ""
        },
        {
            "title": "和纸帐",
            "content": "拟回暖律到寒襟，落价休论直几緡。已唤楮生同一榻，肯容小女动纤尘。窗横梅影眠和月，路入梨云梦着人。欲效负暄献天子，暖烘烘地一笼春。",
            "comment": ""
        },
        {
            "title": "和田家",
            "content": "门外无人水满池，独□一犬护门帏。蓦然踊跃闻声喜，翁媪犁锄带月归。",
            "comment": ""
        },
        {
            "title": "和别馆即事",
            "content": "溪摇日色远生光，飞絮随风上下狂。缬间群花连野发，锦添稚笋满林香。斜阳落尽千山晚，带月归来一苇航。老矣追叹非我事，效颦子美访黄娘。",
            "comment": ""
        },
        {
            "title": "和登楼晚望",
            "content": "一带江流接太虚，危楼特地幻荒芜。移来瀛丈三山胜，画出潇湘八景图。何处归帆随倦鸟，满汀落日照晴凫。须臾得月添佳致，万顷寒冰浸玉壶。",
            "comment": ""
        },
        {
            "title": "和寄王谓夫",
            "content": "才智当於缓急观，孤忠岂原效逢干。几多长技当施错，千万和谋莫主韩。便好多方收俊杰，忍教左衽溷衣冠。直须扫穴犁庭后，放马山阳脚始酸。",
            "comment": ""
        },
        {
            "title": "和花村",
            "content": "格是而今老有余，行行真欠瘦筇扶。不将心絮随风起，一恁闲花有似无。",
            "comment": ""
        },
        {
            "title": "和祷富沙",
            "content": "也知铜玉宁无璞，自是蒙金合以沙。挽首何辜联盗械，脱身无路觅仙槎。怀珍空自经三献，受用何尝得五车。事业万分浑杳一，可怜早已发生华。",
            "comment": ""
        },
        {
            "title": "和桃花",
            "content": "万种莫动孟柯喜，箪食难生颜子愁。醴酒当年如□□，□□□□□□□。",
            "comment": ""
        },
        {
            "title": "和寄仵判院八首",
            "content": "好问君王觅镜湖，含丹照白伴潇疎。玄中得趣浑闲事，只恐故人难得书。",
            "comment": ""
        },
        {
            "title": "和阅明妃传",
            "content": "青冢今成土一堆，娇容埋玉恨难开。无端当日毛延寿，轻把毫端巧作媒。",
            "comment": ""
        },
        {
            "title": "和南剑水阁",
            "content": "莫把铅刀比莫邪，匣藏文采锁烟霞。可怜建水踪犹梗，因忆洛阳酒与花。寸念空劳驰北闻，真经早合诵南华。几回魂断云山外，一掬乡心未到家。",
            "comment": ""
        },
        {
            "title": "和邻女搔绵吟",
            "content": "门外数声风动竹，知是客来矩舆辐。嫣然一笑为谁开，眼前喜见人如玉。奚奴侧背□锦囊，共看娇容理蟹筐。可堪清晓正凝霜，冰箸入手生寒芒。袜尘微动缫车索，三尺龙孙横左握。初方一缕惭如纶，衮衮不断巧绵络。沿淮土旷人更稀，未冬寒风已透帏。闲田不种木棉树，卒岁可怜无褐衣。岭南弥望无处着，堪与梨云同寞寞。收来比屋机杼鸣，谁复号寒叹落魄。",
            "comment": ""
        },
        {
            "title": "和百舌",
            "content": "四序循环机不息，百花独梅先占得。纷纷红紫未动头，飞蝶游蜂圣得识。数声啼破枝头春，来从何处绿杨阴。黄鹂钳口燕无语，是甚娇敢啭禽。梨花院落如飞雪，百样间关调巧舌。工兼众语媚韶华，一部笙簧长按节。东君拂袖赏音稀，寂寞无言蒿下飞。一春滕口说底事，徒尔贻笑诸羽衣。人生可以直则直，万言万当岂如默。三年不鸣忽一鸣，惊动东西与南北。",
            "comment": ""
        },
        {
            "title": "和寄王五四将仕",
            "content": "帝业未成三尺剑，老人先授一编书。遭时若与留侯异，蓑笠江湖亦可渔。",
            "comment": ""
        },
        {
            "title": "和寄王清之",
            "content": "奔驰造物实为之，何日连镳共赋归。有梦凭谁为递到，举头恨肉不能飞。公门胡靳栽桃李，治世谁甘采蕨薇。忍死初心终不负，原驱风鹤捷淮淝。",
            "comment": ""
        },
        {
            "title": "和暮秋闻雁有怀",
            "content": "有腹夫谁肯贮愁，笑他宋玉浪悲秋。征鸿纵使声多恨，怎得无声过小楼。",
            "comment": ""
        },
        {
            "title": "和春闺带花",
            "content": "帘卷黄昏月似眉，瘦梅淡月两相宜。樽前况有人如玉，鬓畔疑横竹外枝。",
            "comment": ""
        },
        {
            "title": "和田家",
            "content": "布衫裁就短平腰，两两三三步小桥。粗态撩人在何处，山花鬓畔露村娇。",
            "comment": ""
        },
        {
            "title": "和拜茶",
            "content": "地灵分异产，人力果何功。护想森神物，余应处下风。叶初缄嫩绿，色敢带昏红。珍重春前雪，殷勤奉帝宫。",
            "comment": ""
        },
        {
            "title": "和平政桥",
            "content": "潮之距京数千时，长短邮亭几屈指。脚踏富沙路恰分，山傍云飞峰乱起。低头万时瞰长江，如羊很石争跳梁。篙师骈首帽裹黄，舟行如飞电掣光。褰裳浅不比涉洧，舍安就危岂得计。何人鞭石压涛惊，巨川不假舟楫济。俶谋计直凡几缗，千柱津梁谈笑成。遂令深谷化平陆，飞翚直上凌空青。行尽吴头并楚尾，多少风光经眼底。胜绝未有如此桥，虹光映水洞表里。春来雨涨添洪波，波底森森剑戟罗。群鱼拨刺惯砰磕，跃水欲作龙腾梭。示寒石卷浪花雪，清晓日浴金盘赤。更如鏖战万鼓鸣，俯观颜容变行客。人间无限事不平，吞恨饮气那能名。谁能似此翻长舌，日夜怒号如诉声。",
            "comment": ""
        },
        {
            "title": "和题丹青阁",
            "content": "落日残霞映绮疎，群山横翠壮规模。登临那更添风月，唤作凌烟阁内图。",
            "comment": ""
        },
        {
            "title": "雪",
            "content": "云雪商量未了天，模糊远近色相兼。白呵冻手拈诗笔，青向谁家认酒帘。散乱飞花刀旋剪，须臾平地尺谁添。也知表沴并呈瑞，深浅阶前自可占。",
            "comment": ""
        },
        {
            "title": "和田家",
            "content": "豪门方夺吏还催，打户捶门陆续来。力弊筋驽不入腹，愁肠料得日千回。",
            "comment": ""
        },
        {
            "title": "和浦城买舟",
            "content": "丈夫偿知命，身肯委虚舟。不为君亲重，徒知道路忧。危机甘失脚，苦海莫回头。接迹岩墙下，滔滔皆若流。",
            "comment": ""
        },
        {
            "title": "和田家",
            "content": "赢粮破晓自薪樵，有米无柴着甚烧。更有一般欠区处，淡餐粝饭鼎中焦。",
            "comment": ""
        },
        {
            "title": "和清富楼",
            "content": "对景谁能不赋诗，凭高着眼到幽微。下临无地仙三岛，水远兼天山四围。岂但追陪闲着句，更应珍重为留衣。北山他日移文去，蕙帐无人月满扉。",
            "comment": ""
        },
        {
            "title": "和寄仵判院八首",
            "content": "便教老眼怎昏花，书债如何也不赊。更有一般春枕梦，合眸便到故人家。",
            "comment": ""
        },
        {
            "title": "和野菜吟",
            "content": "人生何用广田宅，忧怀千岁不满百。饥来粝饭荐苜蓿，不必脍鲁更炮鳖。何人日流饿虎涎，望望一饱蚁慕羶。岂知山林一天性，悠然野兴浩无边。冬菁春总甘美，入口寒泉生颊齿。鼎烹虽不罗八珍，盘餐尽定供百指。不妨寂寞类首阳，免得市声入耳忙。蕨薇风味千载下，发以姜橙苏蔱香。洗教瓦鼎光如镜，自拾樵薪归野径。兴来小摘烝复湘，不用玉纤巧饾饤。",
            "comment": ""
        },
        {
            "title": "和寄仵判院八首",
            "content": "琴樽畴昔记追随，富贵休教贫贱离。一日相思时十二，无书独可可无诗。",
            "comment": ""
        },
        {
            "title": "和幽居",
            "content": "谢他逋客请回车，曳钩清溪尽可渔。一饱何思更何虑，四时无欠亦无余。鸥闲与我两相似，鸠拙於人百不如。金马玉堂梦难到，凄凉分已爱吾庐。",
            "comment": ""
        },
        {
            "title": "和题富沙庙",
            "content": "瞬息鳞鳞万瓦空，伊谁叱驭半空中。郁攸饮气收残焰，群祀甘心处下风。坤转乾旋神有□，离居坎上水无功。乞灵可日趋祠下，借助青霄作凤冲。",
            "comment": ""
        },
        {
            "title": "暑",
            "content": "强学刘叉赋雪车，更陪河朔饮流霞。漱泉枕石闲终日，满口水晶寒嚼瓜。",
            "comment": ""
        },
        {
            "title": "和临清阁",
            "content": "蔬羹相对泼油葱，无事依僧万虑空。强拾放心看语录，肯将老眼犯尘红。本来无物台非镜，会得何心幡动风。料想临清高阁上，超然不与俗人同。",
            "comment": ""
        },
        {
            "title": "和谢仵判院惠米",
            "content": "忧辱都非言行招，孤忠自莫胜群嚣。已甘逆旅长糊口，无复有言能副腰。一士岂无关国论，九重亦合采民谣。莫教流落江湖上，笑酌天浆独举瓢。",
            "comment": ""
        },
        {
            "title": "和早春层楼",
            "content": "谁架齐云百尺楼，舞衫歌扇贮风流。可怜脚力衰多矣，身未上时心已愁。",
            "comment": ""
        },
        {
            "title": "和寄小王徐子晋",
            "content": "南溟未击水三千，涸辙心难一息安。拟向伊吾驰马武，并於易水吊燕丹。拳拳空自鼓齐瑟，落落真成适越冠。半世辛勤终成事，星星鬓发渐成皤。",
            "comment": ""
        },
        {
            "title": "和河豚",
            "content": "杨花飞处贱鱼暇，蕨已抽拳韭迸芽。此日河豚真剑腹，生风谷虎浪磨牙。品题不在八珍数，甘美从今众口夸。一死分明非为国，罪诚由己不关他。",
            "comment": ""
        },
        {
            "title": "和桃花",
            "content": "一抹残红散绮霞，因风吹恨落谁家。那堪移向瑶池种，留得千年看实花。",
            "comment": ""
        },
        {
            "title": "和早春水西",
            "content": "车尘榾榾惯东西，因览江山得胜奇。休叹劳生空辙迹，未留动业也留诗。",
            "comment": ""
        },
        {
            "title": "和借景楼",
            "content": "静夜延孤月，清觞酌九霞。歌声传皓齿，悲思类鸣笳。窥听酤楼管，真成献佛花。无端恼狂客，酒兴满天涯。",
            "comment": ""
        },
        {
            "title": "和钓鳌行",
            "content": "坎蛙难语江湖阔，百十为群声乱聒。细听不作惊人鸣，阁阁终宵口欲血。有时鼓腹怒眼狞，水痕微触心胆惊。居污可笑妄尊大，盖亦未之睹海鲸。巨鳌又非海鲸比，鬐鬣刺天鳞耀绮。首冠灵山负蓬莱，定非区区蜗可饵。逆风出没踪迹神，气吐云雾迷昏昏。翻涛振浪力赑屃，涵泳浪焉知圣恩。何人独号文章伯，巷北巷南嗟迫窄。翻身跳上去昆仑，沼视具区杯雷泽。兴来拨棹逝中流，风月输他第一筹。不学严陵闲钓懒，也笑范蠡空扁舟。自是天上神仙客，所至鱼龙先失色。丝纶百尺掌握中，放荡沧波走赴舶。垂纶直待鳌口开，剖开鳌腹声如雷。先将鳌头南天子，其余一手擎归来。",
            "comment": ""
        },
        {
            "title": "和读汉史",
            "content": "丈夫一死谁能惜，直把微躯脱汉王。不学贪生求富贵，族夷身戮恨尤长。",
            "comment": ""
        },
        {
            "title": "和群鸥",
            "content": "素衣缟服道家流，羽化江湖作白鸥。清节夷齐无以过，可怜不解饿沧洲。",
            "comment": ""
        },
        {
            "title": "和幽居",
            "content": "不因搜句不曾忙，尽日柴门闭短墙。寄傲北窗闲着眼，任他书卷展风床。",
            "comment": ""
        },
        {
            "title": "和九日溪楼远望",
            "content": "明时月与日俱阳，君子如何谪远方。青眼相看惟旧菊，白衣不至谩空觞。横秋过雁书晴碧，薄暮屯云带夕黄。独倚危栏闲着句，惭无五字比韦郎。",
            "comment": ""
        },
        {
            "title": "和武兴解舟",
            "content": "寂寞黄昏古渡头，凄然秋思满汀洲。卧薪要复中原地，载荻先烧强虏舟。席胜长驱如朽拉，老师何苦更迍留。义旗直指兵无血，剩活千人世世侯。",
            "comment": ""
        },
        {
            "title": "和山水吟",
            "content": "七闽佳山水，秀气郁苍苍。种而为人物，事业亦叵量。我生古瀛州，地匪中州愧。虽然得文公，木舌而金口。自惟禀受不坚申，安得玉肌秋水神。几番分欲躬樵苏，手足况有禹偏枯。禹犹心力导河洛，功业何啻等山岳。予惟食粟类曹交，所至於人成落落。勿谓广之东，安得万人雄。地本不爱宝，赋予由来公。闽广虽异地，人物差可拟。尔来擢伦魁，亦复有人耳。声价压天下，争睹如得凤。泰山一毫芒，更有万丈长。",
            "comment": ""
        },
        {
            "title": "和琴",
            "content": "四时那得如秋清，夜静无人琴有声。月华如水不动尘，无端耳畔寒蛩鸣。",
            "comment": ""
        },
        {
            "title": "和新市杂咏",
            "content": "离愁别恨满沧洲，区马匆匆去莫留。山尽回头人不见，齐云何日贮高楼。",
            "comment": ""
        },
        {
            "title": "和读张子房传",
            "content": "三杰留侯不敢名，肯随走狗例鬺烹。眼中早已无高粉，子击何尝有吕生。",
            "comment": ""
        },
        {
            "title": "和头巾",
            "content": "休言抱道更怀才，大叫天门云欲排。独自一冠犹屡变，事几何以御方来。",
            "comment": ""
        },
        {
            "title": "和酒禁",
            "content": "井田未坏军民一，去古堪嗟此意衰。守望扶持无复有，一杯也自立藩篱。",
            "comment": ""
        },
        {
            "title": "和春闺杂咏",
            "content": "春溪买得柳穿鱼，酒兴飘飘生室庐。试问斗藏能有几，想应不似步兵厨。",
            "comment": ""
        },
        {
            "title": "和寄范茂卿",
            "content": "拣芽雀舌乍辞枝，小杓分江欲试时。孤闷不知消几碗，睡魔立使竖降旗。何人紫色分金饼，入口清泉生玉池。搜搅胸中书传起，谁能扪腹不吟诗。",
            "comment": ""
        },
        {
            "title": "和岩桂落英",
            "content": "沉麝为肌蜡剪英，九霄递馥到寰瀛。徘徊忍离花边去，彷佛如从月窟行。残蕊尚堪燃古鼎，清芬真可濯尘缨。纷纷落尽盈杯勺，堪笑承糟空捧罂。",
            "comment": ""
        },
        {
            "title": "和寄仵判院八首",
            "content": "囷踬真成失水螭，震雷惊起在何时。而今且向书窗下，夜对寒灯读楚词。",
            "comment": ""
        },
        {
            "title": "和阅明妃传",
            "content": "安边良将不收功，公主如何嫁犬戎。若使外孙知大父，单于不自杀其翁。",
            "comment": ""
        },
        {
            "title": "和倪尚书生祠",
            "content": "风流醖藉绝绚都，炼得身形似鹤癯。要为阎闾伸郁抑，促教松菊就荒芜。贪残安得市中虎，恩爱由遗屋上乌。不识在朝共尔位，用心皆似若人无。",
            "comment": ""
        },
        {
            "title": "和早春酒家",
            "content": "丰姿越女更吴姬，一笑能令酒力微。步月归来浑未醉，家人疑自剡溪归。",
            "comment": ""
        },
        {
            "title": "和杨花",
            "content": "枝头的皪耀珠光，蝶使蜂媒未许忙。识赏何人曾眼白，形容无语可雌黄。溪桥月下疎横影，玉垄风前暗度香。今古骚人吟不尽，奚奴空背锦为囊。",
            "comment": ""
        },
        {
            "title": "和晚醉金楼",
            "content": "少年曾客帝王州，醉倒不知何处楼。厌饮清叹成逐夜，时邀明月入帘钩。",
            "comment": ""
        },
        {
            "title": "和题莲花壁间",
            "content": "乱云翠拥千层盖，拳落时听雨打声。长笛隔江吹晚霁，水光月色两分明。",
            "comment": ""
        },
        {
            "title": "和宁川冷渡",
            "content": "解鞍饱有山林兴，入耳都无市井声。一榻萧然谁是伴，琴樽相对太清生。",
            "comment": ""
        },
        {
            "title": "和双桂堂",
            "content": "排云直上叫天门，路入蟾宫不问人。缥缈飞梯高着步，广寒有殿四无邻。天香飘泛非凡境，仙桂栽培今几春。拟欲和根都拔取，有辞还恐到严宸。",
            "comment": ""
        },
        {
            "title": "和新市杂咏",
            "content": "新诗曾寄紫云娘，异日相逢尚未忘。料想匆匆恨离别，愁肠万缕系垂杨。",
            "comment": ""
        },
        {
            "title": "和午枕",
            "content": "春酲未析眼慵开，困卧藤床隐腹雷。陪笑不容掀幌问，一鸡啼午自惊回。",
            "comment": ""
        },
        {
            "title": "和南浦客邸",
            "content": "路滑山边石，滩浑水底沙。晓风动银烛，夜漏滴檐花。身伴灯为客，心随梦到家。顽云痴未散，合唤阿香车。",
            "comment": ""
        },
        {
            "title": "和寄江子岗",
            "content": "间关踏尽几重岗，去国悠悠路更长。别后三秋惊岁月，潇然一旅惯风霜。属厌茶味能消闷，搜搅书肠觉有香。过雁怀人空矫首，草书未暇事应忙。",
            "comment": ""
        },
        {
            "title": "和寄仵判院八首",
            "content": "望君如在碧云间，逸驾飘飘不可攀。何日得陪鸡犬去，仙泉好共饮丹蛮。",
            "comment": ""
        },
        {
            "title": "和寄苕溪故人",
            "content": "抟砂聚散易西东，览镜颜非旧日红。千里雁邮成杳杳，百年驹隙去匆匆。暮云杜忆谪仙子，夜雪王思安道公。蚕室史迁非有罪，从来文士例多穷。",
            "comment": ""
        },
        {
            "title": "和斗斋",
            "content": "笑他白足道人昙，准拟来同弥勒龛。悬肘不须夸印大，折腰归去傲窗南。久藏还喜有真一，就饮何妨说后三。萍实拾来相对剖，味甜疑是蜜中函。",
            "comment": ""
        },
        {
            "title": "和新市杂咏",
            "content": "相逢逆旅若为亲，一醉难酬一笑开。夜静酒阑清不奈，好风吹月入樽来。",
            "comment": ""
        },
        {
            "title": "和江涛",
            "content": "奔腾势力作弓{党去兄加足}，夜半声如万鼓轰。因想千人挥笔阵，斫营怒气更峥嵘。",
            "comment": ""
        },
        {
            "title": "和买盆池莲",
            "content": "终日欢陪解语莲，浮花欲比价相千。不须更买盆池景，寂寞无言涴眼前。",
            "comment": ""
        },
        {
            "title": "初夏",
            "content": "绿暗红稀四月天，榆钱铺径撒青毡。雨肥渴动羹梅兴，风暖香传饼麦鲜。解愠更无琴可续，纳凉徒有句堪联。看看河朔相追逐，避暑忘形到酒边。",
            "comment": ""
        },
        {
            "title": "和{矮去女换几}斋",
            "content": "斗窗甘隐几，幅障莫垂缣。摇扇风盈室，停不月碍檐。居然身坐甑，俨若轿垂帘。睡许蚊蟁伴，客难燕雀兼。",
            "comment": ""
        },
        {
            "title": "和寄敬甫叶兄",
            "content": "读史感忠义，掩卷暗夺魄。痛哭治安书，骨梗贤良策。表表汉唐间，相望继履舄。古今立人朝，委质几千百。谁能抗切直，反或事便僻。居然羽成风，未易一二责。间气萃贾刘，言可行蛮貊。首足叹倒悬，夷夏正疆场。建侯选左右，一一为区画。耻欲洗元和，长鸣奋羽翮。惧稔萧墙祸，抗论不容释。迨今忠谠言，日星辉简册。不间加奖纳，方且被放谪。身或死异土，雾雨暗孤驿。时君听未洪，天公眼亦白。三叹动耿耿，一笑空哑哑。慷慨士岂无，君门九重隔。自惟幼所学，早已声猷藉。几载事辛勤，半生困行役。杨朱正泣歧，宣室未前席。抑郁叹不平，拟吊湘水碧。堪汉失东隅，谁能走南陌。只恐搜遗贤，诏且下旦夕。看看辞雾隐，廪廪升云圛。抟风九万里，参天二千尺。不容豹管窥，岂复鱼肆索。熟道试驱驰，初心粗慰懌。为知自效，於己示敢益。夷险随所遭，难易本何擇。期使犬戎清，原放鲂尾赤。君父戴天仇，生死两不易。收还旧物归，岂学孤注掷。寿域开远迩，阳春布德泽。却当访赤松，不必效许伯。扁舟五湖间，回首谢戋帛。明哲何此身，时论免扞格。江上与山间，风月几万石。管领得自由，超然傲今昔。荣达付无心，俯仰任陈迹。作诗寄此怀，想非暗投璧。",
            "comment": ""
        },
        {
            "title": "子规",
            "content": "莺声日沸笙歌奏，富贵春光别一家。惟有不如归去好，夜深和月在梨花。",
            "comment": ""
        },
        {
            "title": "和容膝",
            "content": "□□□常裕，看书日易消。乾坤同广大，风雨任飘摇。坐□□穿榻，安然免折腰。奴颜羞俗辈，华屋插云遥。",
            "comment": ""
        },
        {
            "title": "和纸衾",
            "content": "楮缣泻出谷纹花，全幅如抛织女梭。春向腊前回孟季，寒催暑往任羲娥。洛中曾记纸增价，枕上想无诗作魔。任待冻云天欲雪，蒙头不信得知么。",
            "comment": ""
        },
        {
            "title": "和寄仵判院八首",
            "content": "古壁伤情忆旧题，连天芳草望空迷。沉吟此意向谁说，合尽碧云日又西。",
            "comment": ""
        },
        {
            "title": "和再还建上旧店",
            "content": "枉将荆棘满园栽，不放阳和一点回。何事成阴种桃李，相逢一笑看春来。",
            "comment": ""
        },
        {
            "title": "和舍后植花竹",
            "content": "东西地袤里千余，三径环栽松大夫。竹比渭川知几亩，梅移庾岭可千株。清叹不减巴丘橘，胜境如悬费氏壶。况欲万间恢广厦，莫须更有空闲无。",
            "comment": ""
        },
        {
            "title": "和新市杂咏",
            "content": "落日看看宿暮鸦，谯楼画角动梅花。今宵酒兴知何处，隐隐歌声不一家。",
            "comment": ""
        },
        {
            "title": "和田家",
            "content": "秋深场圃已登禾，窗下寒机暂释梭。积贮不教如栉比，索逋门外苦多多。",
            "comment": ""
        },
        {
            "title": "和田家",
            "content": "茅舍围围护刺笆，寂寥无处着纷拿。斜阳急趁牛羊下，社酒招邀三两家。",
            "comment": ""
        },
        {
            "title": "和茅亭",
            "content": "独坐茅亭濯晚凉，檐前万影立筼簹。数声萧琴浑疑雨，细细吹来却有香。",
            "comment": ""
        },
        {
            "title": "和夜读离骚",
            "content": "孤忠烈日与秋霜，千古英魂在水央。掩卷和吁悲往事，挑灯痛饮坐寒窗。始终与国当同戚，愤抑沉身亦近狂。狼跋等诗今可覆，怡然意味最深长。",
            "comment": ""
        },
        {
            "title": "和酒歌",
            "content": "安得镜湖分一曲，宁可不受千钟录。百年三万六千场，认取醉乡去路熟。猖狂莫学少年时，身心早已偃鼓旗。速营糟丘防老境，无行不与相随。忘形孰主又孰客，江上清风山间月。把杯对影又即吾，我与风月难一阙。瘠来更涉小小园，壶中胜赏真有天。酒池不怕深似海，探春日日掉{左舟右光}舡。愁肠任待纷千缕，一醉不积压手欲舞。转悲成欢瞬息间，功用神圣捷如许。困来不管玉颓山，只恐朝酲欲析难。凭虚直向昆仑上，坐看惊涛飞去帆。",
            "comment": ""
        },
        {
            "title": "和桃花",
            "content": "红雨随风散落霞，行人几误武陵家。牧童若向青帘见，应认枝头作杏花。",
            "comment": ""
        },
        {
            "title": "和寄刘浩然",
            "content": "缘空宝镜一轮新，何处纤云更敢侵。四望孤城连远塞，几声哀杵间寒砧。月明飞鹊无依地，夜静征鸿有过音。报国寸心空耿耿，可怜鬓发已侵寻。",
            "comment": ""
        },
        {
            "title": "和寄王士贵",
            "content": "又逢南浦草生春，独咏江东日暮云。樽俎从容成感旧，鼎茵安否莫知君。寸心终夕驰千里，一见他时胜百闻。欲到小峰身不羽，此情脉脉倩诗云。",
            "comment": ""
        },
        {
            "title": "和寄西山",
            "content": "残胡妄欲肆穿窬，愤激英雄起草庐。广也数奇穷亦命，括之一败罪非书。梦魂北阙常倾霍，饿死西山未分蔬。奋志鹰扬正吾事，谁能闲立作舂锄。",
            "comment": ""
        },
        {
            "title": "和暮秋闻雁有怀",
            "content": "数声雁送故乡愁，唤起沧江万顷秋。料想日寒风色惨，可堪寂寞冷沙洲。",
            "comment": ""
        },
        {
            "title": "和寄赵德夫",
            "content": "学行何必过邯郸，匍匐归来指谩弹。万事不如安分好，人心何事险於滩。",
            "comment": ""
        },
        {
            "title": "和水禽",
            "content": "一水微茫天尽头，淡烟疎雨暗沧洲。白鸥远远随潮上，隐映寒芦两岸秋。",
            "comment": ""
        },
        {
            "title": "和寄仵判院八首",
            "content": "发於事业见於词，君昔相期舍我谁。何事至今犹一旅，几回无语发深思。",
            "comment": ""
        },
        {
            "title": "和三衢道中",
            "content": "飘飘兴动酒家帘，身世都拚醉大千。愁逐梦魂回夜半，思随诗句到天边。再兴炎祚诸公力，一线桐江万古贤。何日洗心来伴此，不须别办买山钱。",
            "comment": ""
        },
        {
            "title": "秋",
            "content": "千林摇落窍号风，怒激秋涛气势雄。远水兼天拖練白，晓风委地染丹红。",
            "comment": ""
        },
        {
            "title": "和小圃",
            "content": "渊明从日涉，董子不窥园。行乐从吾好，安恬亦性根。我今勤抱瓮，花发应开樽。安得恢余地，群珍剩阐坤。",
            "comment": ""
        },
        {
            "title": "和春闺落花",
            "content": "片片胭脂缬地毛，对花醉脸上红潮。樽前笑指人人看，好与香腮一样娇。",
            "comment": ""
        },
        {
            "title": "和寄宗上人",
            "content": "早欲投闲林下坐，苦无度牒与袈裟。在家偿若谢灵运，薄酒须知也胜茶。",
            "comment": ""
        },
        {
            "title": "和蛾眉亭",
            "content": "两山相挟作眉弯，不似横云照眼寒。料想当年余半额，至今留得与人看。",
            "comment": ""
        },
        {
            "title": "和村居",
            "content": "卜筑便幽僻，相逢喜客嘉。充庖锄野笋，饤坐拗山花。竹列阶前戟，山排门外衙。夜深谁是伴，风月两三家。",
            "comment": ""
        },
        {
            "title": "和巫山",
            "content": "奇峰六六插寒江，作赋何人语悖常。誉木从旁犹见斥，楚王应有愧於唐。",
            "comment": ""
        },
        {
            "title": "和寄庐进士",
            "content": "珊瑚文采烂银钩，挟策相期汗漫游。世路商盘更周诰，旅亭楚尾望吴头。新诗聊写别来况，过雁俄惊客里秋。魂梦也知飞不到，夜长赢得数更筹。",
            "comment": ""
        },
        {
            "title": "和读苏武李陵司马迁传",
            "content": "不爱其身过易于，尽判一死外无余。麒麟阁上没公议，却把芳名最后书。",
            "comment": ""
        },
        {
            "title": "和新市杂咏",
            "content": "杯行火急正相催，一醉难酬一笑开。夜静酒阑清不奈，好风吹月入樽来。",
            "comment": ""
        },
        {
            "title": "和题易村",
            "content": "路入萦纡半里村，忆达清兴起山阴。对床喜有人如玉，寄远何劳书抵金。万壑凉风生骑气，一天离恨更蛩吟。丈夫对景休儿女，慷慨相期一片心。",
            "comment": ""
        },
        {
            "title": "和忧世寄清溪友人",
            "content": "少年奋笔若挥戈，兵甲胸中数万罗。一片忠肝明贯日，十分辩口势悬河。肯同郭璞递投策，莫学楚舆狂作歌。四海苍生望霖雨，看看离毕致滂沱。",
            "comment": ""
        },
        {
            "title": "和月岩",
            "content": "涵虚一境绝人烟，挂星贯月栖羽仙。移来海上三岛地，唤作人间几洞天。追游有客骖鸾凤，满座清乐队延兔蟾。举头耿耿照不寐，料想无人醉欲眠。",
            "comment": ""
        },
        {
            "title": "和新市杂咏",
            "content": "弦管楼台十万家，暮云落日映残霞。可曾一夜不携酒，占断四时长是花。",
            "comment": ""
        },
        {
            "title": "和感应王祠",
            "content": "无端治世苦幽囚，千古空贻善类羞。格是爱君身敢恤，势须苦口疾方瘳。明祠偿鉴长非罪，异日焉知广侯。一片忠肝明白甚，可怜无计彻凝旒。",
            "comment": ""
        },
        {
            "title": "和田家",
            "content": "挛耳蓬□色似烧，晚山归负错薪翘。逢人犹作娇羞态，无力轻将手托腰。",
            "comment": ""
        },
        {
            "title": "和登楼晚望",
            "content": "远山寒暮景，无事试登楼。泛渚鸥终日，书空雁迎秋。朱帘高卷□，雨渡自横舟。望极到何许，水穷天尽头。",
            "comment": ""
        },
        {
            "title": "和题丹青阁",
            "content": "回合江流作梦环，谁将杰阁幻人寰。身腾寒碧临无池，目断空青送远山。渔笛一声苹蓼末，烟帆几片水云间。求田问舍非吾事，高卧何人似我闲。",
            "comment": ""
        },
        {
            "title": "和套筒",
            "content": "长鸣谁敢扼吾咽，掉臂天门不受牵。岂是转喉能触讳，自缘贼柳欲为圈。几回怒起横长剑，何日归来老数椽。林下也休惊曲木，一般安分赛当钱。",
            "comment": ""
        },
        {
            "title": "和新市杂咏",
            "content": "婥约精神解语花，娥娥不受点云遮。相看醉后还能醒，驱遣睡魔那用茶。",
            "comment": ""
        },
        {
            "title": "和读史",
            "content": "作史先须正论诗，是非便把圣经稽。兄诛直笔周公弟，母出声言孔伋妻。恶戒欺君书指鹿，报嘉食客载鸣鸡。至今左右严官守，谁复将桐戏剪圭。",
            "comment": ""
        },
        {
            "title": "和寄赵及父",
            "content": "德裕南征基奉册，淮阴晚节北登坛。何如流落长沙后，犹自拳拳策治安。",
            "comment": ""
        },
        {
            "title": "和思故人",
            "content": "踪迹江湖任所之，雄文到处写明玑。诗书未得一儿用，豪杰空令众誉归。千里云山飞不到，寸心日惄如饥。几番清梦随蝴蝶，一觉回来又已非。握手论怀屡合并，自居谪籍玷时名。剡溪无路访安道，北海何人知子卿。千里凭诗驰意马，一樽赖酒破愁城。秋风若有南来雁，未忘故人烦寄声。",
            "comment": ""
        },
        {
            "title": "和青楼赠别",
            "content": "凭高座久渐生寒，远水明楼夜正残。月色照人人似月，椅栏一曲为谁弹。",
            "comment": ""
        },
        {
            "title": "和寄西山",
            "content": "寥寥千古一西山，望着令人脚便酸。充腹野薇当日事，照人甭节至今寒。未闻治世饥而死，留与凌烟画出看。厚卫生经非浪语，欲安家国在身安。",
            "comment": ""
        },
        {
            "title": "和题泽民庙",
            "content": "落霞晴云淡白黎，何人清梦绕山溪。邯郸枕上占炊黍，审雨堂中慰望霓。血食不随今古变，洪休直与国家齐。乞灵仆仆纷行客，得意都忘筌与蹄。",
            "comment": ""
        },
        {
            "title": "和巧松",
            "content": "何人厦屋诧渠渠，路入松关阴满衢。都把万间庇寒士，又分余荫憩征夫。",
            "comment": ""
        },
        {
            "title": "和午枕",
            "content": "遣怀无日不持杯，何事愁肠未肯开。堪汉人生真似梦，黄粱不梦又蒿莱。",
            "comment": ""
        },
        {
            "title": "和{矮去女换几}斋杂咏",
            "content": "急风狂雨三月头，门前一水涨清流。几回送客沧江上，愁逐乱红飞远洲。",
            "comment": ""
        },
        {
            "title": "和车制",
            "content": "木牛新意出南阳，万里飞刍不绝粮。故智莫能遵此日，却将独辐献岩廊。",
            "comment": ""
        },
        {
            "title": "和新市杂咏",
            "content": "歌声娇带晓莺啼，何处糟糠更有妻。脉脉寸心和酒闷，明朝还恐两东西。",
            "comment": ""
        }
    ]
}