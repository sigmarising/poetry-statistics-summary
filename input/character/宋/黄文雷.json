{
    "dynasty": "宋",
    "author": "黄文雷",
    "poems": [
        {
            "title": "次陈刚父见简韵",
            "content": "读书知姓名，心死蜚貌敬。昭回不在小，中天揭西柄。空山三木榻，绿满风雨径。岁寒毋忘我，细意匡山咏。",
            "comment": ""
        },
        {
            "title": "读史感兴",
            "content": "子胡讥神仙，仙人轻薄俗。轩冕既非荣，刀锯况多辱。惟能小万物，是以超五欲。栖琼得轻安，镂玉记华馥。一咏太始音，灵芝悟前夙。小谪未可遗，裁书系鹤足。",
            "comment": ""
        },
        {
            "title": "晓行",
            "content": "一水来不极，两山青欲连。夜雨瀑初涨，昨云路难缘。此宁有人迹，四顾风竹喧。渡桥复何归，倚崖桃初然。",
            "comment": ""
        },
        {
            "title": "钱氏故园",
            "content": "中兴次辅巧玲珑，尚带承平艮岳风。一朵庆云飞不去，游人眼冷夕阳中。",
            "comment": ""
        },
        {
            "title": "次黄存之东皋韵",
            "content": "挟册东皋下，从人笑未玄。传真秧马帖，参透牧牛篇。列岫窗前月，平湖坞外烟。似蒙稽古力，钟鼎岂其然。",
            "comment": ""
        },
        {
            "title": "和陶",
            "content": "林表有宿霭，谷鸟相啾喧。听此心烦劳，启窗西南偏。天气总未佳，白云生陇山。欲访云间人，雨至或未还。拨灰书且住，首肯心中言。",
            "comment": ""
        },
        {
            "title": "南丰道中",
            "content": "此县闻天下，披图且万家。螭头余佛屋，鹿角卧江沙。好与苏凋瘵，谁令息叹嗟。春风多少意，残竹映疏化。",
            "comment": ""
        },
        {
            "title": "和陶",
            "content": "志士方进身，恨不以羽飞。束缚归山冈，竟为人所悲。白杨夜萧萧，顾此何足依。百岁会有尽，智愚同所归。奈此后之人，未老形已衰。有酒不暇饮，而恐心事违。",
            "comment": ""
        },
        {
            "title": "次陈刚父见简韵",
            "content": "呦呦苹野春。我友二三子。归山睡初足，涧壑秋风起。一瓣无尽香，黄云绕书几。别吟极隽永，形魂清九耳。",
            "comment": ""
        },
        {
            "title": "西域图",
            "content": "大哉天地间，品类不可齐。谁为好事人，貌此县度西。松花琐碎沙草肥，是间可牧羊千蹄。可怜群鹿正走险，或尔剥割衣其皮。啜湩树桦尚有理，穴{左宁右页}插齿吁何为。吾闻中原全盛时，重译解辫朝京师。怀主象胥饬乃事，幻人诡伎何能奇。煌煌烈祖鉴古作，玉斧画地分华夷。羌浑何者宅荥洛，蠕蠕异类方纷披。或为盘瓠孙，或为天狼妻。冠带之国尽狐兔，玉门万里那得知。还君此画双涕洟，愿赋周官王会诗。",
            "comment": ""
        },
        {
            "title": "读史感兴",
            "content": "空山有大木，琅玕叶敷腴。末至更摧落，岂复润朽株。东西四百载，天明拱黄图。哀哀李杜死，诸贤亦沦胥。庸蜀反安燃。大厦终难扶。长怀追爽鸠，谁复来此居。",
            "comment": ""
        },
        {
            "title": "次陈刚父见简韵",
            "content": "我居深山中，细哦求友篇。解后潮海滨，得此璧一联。山立古先民，期君能拍肩。茫茫宇宙心，楚楚东南贤。",
            "comment": ""
        },
        {
            "title": "上天池寺",
            "content": "蟠际均衡岳，知峰独出群。鲲鹏从水击，翼轸验天文。旷野风行雨，曾霄日贯云。僧言兴废事，因念福王勋。",
            "comment": ""
        },
        {
            "title": "读史感兴",
            "content": "人为五行精，二气相循环。阳明发天秀，隐约超龙蟠。如何椒兰芳，苦厄萧艾繁。良玉必火浴，利刃因崖刓。大钧虽无垠，岳降亦甚难。",
            "comment": ""
        },
        {
            "title": "昭君行",
            "content": "君不见未央前殿罗九宾，汉皇南面呼韩卧薪尝胆。无人作歌继大雅，至今遗恨悲昭君。丙殿春闲斗冯傅，掖庭新花隔烟雾。票姚枉夺燕支山，玉颜竟上毡车去。人生流落那得知，不应画史嫌蛾眉。痴心只共琵琶语，归梦空随鸿雁飞。穹庐随分薄梳洗，世间祸福还相倚。上流厌人能几时，后来燕啄皇孙死。野狐落中高台倾，宫人斜边曲池平。千秋万岁总如此，谁似青冢年年青。",
            "comment": ""
        },
        {
            "title": "上天池寺",
            "content": "始从平地望，宛在九霄中。不意身能到，平生心并空。江淮通好雨，日月会刚风。三伏凉如水，蟠拿想白龙。",
            "comment": ""
        },
        {
            "title": "晚立",
            "content": "独游昨荒蹊，晚意与心会。水声远才闻，山色静可对。鸟语林塘边，犬鸣篱落外。柴门未须关，月在东峰背。",
            "comment": ""
        },
        {
            "title": "岁晚归自临州",
            "content": "半曲生群盗，穷年见乱离。出门偏念母，挟策欲干谁。雪重人踪绝，山寒火气低。平时来往地，满目尽忧疑。",
            "comment": ""
        },
        {
            "title": "题醉僧图",
            "content": "僧之饮酒，地狱咫尺。此僧饮酒，天龙辟易。僧之饮酒，背面抵讳。此僧饮酒，口角觱沸。披毛带角即不理，倒阶卧路而已矣。一生般匿名几杯汤，个是逃禅真法子。不忧兜率不着渠，只忧兜率无洒酤。临行自谤不羞耻，至今留与人画图。画图得龙眠，画形妆画意。君看阿堵中，如如元不死。是卧是死谁得知，手中尚记携鸱夷。翻倒海不救渴，安得余沥流於斯。我观此僧面孔真滑稽，醉中定解草圣并赋诗。当其幕天席地时，惜无人以笔墨随。纷纷散圣今何为，赖有一醉留其奇。君不见夜雨闭门难学柳下惠，又不见背水置阵古来惟有韩将军。",
            "comment": ""
        },
        {
            "title": "东塘舟中",
            "content": "安识东塘路，言寻槜李船。鱼盐千古地，吴越一家天。梦觉何为者，行藏不偶然。半溪疏竹影，相送海云边。",
            "comment": ""
        },
        {
            "title": "冬郊",
            "content": "冬郊见初晴，空林夕阳软。归牛无人驱，欲涉行转缓。新藁明屋山，失喜鹊争唤。绝胜门外人，流冗及岁乱。",
            "comment": ""
        },
        {
            "title": "石头怀古",
            "content": "长江日浩浩，跂予望淮南。禹画足广轮，王气分肴函。朝市一以建，蟠踞诚匪惭。中躔胡尘悲，六龙此停骖。衣冠幸有地，喙息赖未歼。岂惟时贤力，要是天险参。颇闻京洛墟，不救狐兔馋。厌难故有道，往悔宁非贫。前登石头路，得共北客谭。新秋带归鸿，落日随征帆。吊古意未厌，鼓钟已酣酣。",
            "comment": ""
        },
        {
            "title": "偕周伯弜题天申宫苏文忠公画像",
            "content": "大泽沾荒裔，灵山识老臣。微茫云外迹，衰病瘴中身。湿草寒碑夕，晴花午殿春。高檐风雨断，犹避六丁神。",
            "comment": ""
        },
        {
            "title": "南丰道中",
            "content": "此亦勤农者，畲田半入云。龙蛇因尔杂，玉石故难分。天地其如数，江山未返魂。茅茨倦行李，何自戒重门。",
            "comment": ""
        },
        {
            "title": "送故",
            "content": "履霜著余悲，送故或古风。幸会草木长，土脉验隐隆。共惟青鸟仙，倘亦知吾穷。落日起秀色，军峰在云中。",
            "comment": ""
        },
        {
            "title": "绝句",
            "content": "乳燕飞飞帘影迟，不晴不雨晚春时。开窗纵目消书困，风送杨花落砚池。",
            "comment": ""
        },
        {
            "title": "钱氏故园",
            "content": "几年闻此好名围，平地黔巫翠扫天。萧岸半摧林影暗，乱萤閒自点湖烟。",
            "comment": ""
        },
        {
            "title": "挽程孺人",
            "content": "有炜遵彤管，无嫌各紫枢。清心能敏悟，雅性谢骄舒。奉诰期鸾彩，传经嘱凤雏。妙年仙格迅，琬琰不胜书。",
            "comment": ""
        },
        {
            "title": "次黄存之东皋韵",
            "content": "艺木东皋下，新荣冒水涯。锦机分箔闹，青子亚枝斜。犊角初生笋，龙须正引瓜。吸清双玉井，留客品尝茶。",
            "comment": ""
        },
        {
            "title": "读史感兴",
            "content": "典午固薄德，南风扇群污。痴儿各翻覆，血刃起相屠。老羝作人语，海上生羊鱼。山东二百州，白日栖群胡。更擅年代足，文皇受乾符。泰少否则长，岂亦天意欤",
            "comment": ""
        },
        {
            "title": "长歌行",
            "content": "君不见游尘着空生九州，人其中间悬两眸。杨花化萍无根蒂，风消水长东西流。红南下湿人易老，过尽岁年还草草。长留白日照人间，榆柳浮生转枯槁。扑纹带绕千花黄，青娥攒眉眉细长。莫言一尊千万寿，乃翁身命属渠手。长安城中鬼笑人，水底纸钱能不朽。今人不见古人心，古人不见今人事。天上若无长生人，即是古人都尽死。金凫银雁满江湖，神光夜夜开黄垆。年经月纬三百卷，平生欲作何人书。古人去去留不得，我些古人三太息。今人莫诧山石近视眼，更后十年人不识。",
            "comment": ""
        },
        {
            "title": "和陶",
            "content": "上有碧松林，下有白石道。中有学仙人，自号枯松老。蜕身千岁余，坐息如木槁。面目剧严冷，但道空虚好。袖出天甲书，意色轻鸿宝。此老诚可人，吾欲从师表。",
            "comment": ""
        },
        {
            "title": "南丰道中",
            "content": "大村三伯辈，同此就天诛。锐欲取禾耳，那知暴骨乎。云疑鹅鹳阵，风想虎狼都。掩骼行春令，毋令长媚狐。",
            "comment": ""
        },
        {
            "title": "金陵即事",
            "content": "东庵遗像宿尘埃，追想鸡声午梦回。只与钟山增九鼎，当时何似早归来。",
            "comment": ""
        },
        {
            "title": "南丰道中",
            "content": "想见承平日，兹为富庶乡。门庭存位置，井臼隔垣墙。草市宜区种，空村又夕阳。谁欤真致此，盗贼已天亡。",
            "comment": ""
        },
        {
            "title": "次黄存之东皋韵",
            "content": "负耒东皋下，沟塍稻秫分。污邪争一溉，台笠事重耘。豳雅春称寿，秦讴岁劳勤。无功虚作传，农绩未如君。",
            "comment": ""
        },
        {
            "title": "玉壶即事",
            "content": "雨过条风着柳芽，淡黄浅绿嫩如花。陂湖漾漾初侵路，蜂燕纷纷各理家。带郭园林仙苑近，送春船舫绣帘遮。芸窗倦倚何山翠，暖霭轻笼日脚斜。",
            "comment": ""
        },
        {
            "title": "金陵即事",
            "content": "王谢风流自一时，长千古巷记乌衣。寻常百姓几番换，那有当年燕子飞。",
            "comment": ""
        },
        {
            "title": "无恙",
            "content": "北去初无恙，传疑路不通。戈鋋亭障密，榜牍训辞工。落日鸟飞急，空山花自红。若为能诅盗，桑匕斗星中。",
            "comment": ""
        },
        {
            "title": "绝句",
            "content": "琴剑平生叹薄游，云间春晚思如秋。梦回浸书窗冷，身在吴松江飞尽头。",
            "comment": ""
        },
        {
            "title": "金陵即事",
            "content": "千年陈迹故难寻，向北山根识定林。丘壑独来差可意，断无人影古松阴。",
            "comment": ""
        },
        {
            "title": "自广",
            "content": "今古纷分孰控抟，太平方寸豁忧端。后千年去人何似，外九州来天更宽。风雨南山飞霹坜，江湖北斗挂阑干。要知元命真消息，沧海神龙自屈蟠。",
            "comment": ""
        },
        {
            "title": "读史感兴",
            "content": "仙栖固多名，世但知蓬莱。九州复九州，广大莫可该。翩翩牧鹤童，巧笑如婴孩。授我紫玄章，归路玉笛哀。苍寒不可觅，但有清风来。偪仄宁久居，浮生多尘浮。",
            "comment": ""
        },
        {
            "title": "次黄存之东皋韵",
            "content": "抱膝东皋下，春风又草庐。海仙将可见，溪友未宜疏。楷著祈年疏，闲笺种树书。西山頮烟雨，容易长嘉蔬。",
            "comment": ""
        },
        {
            "title": "金陵即事",
            "content": "唐晋诸人骨已磨，龙蟠虎踞自山河。可怜不共羊昙见，奈此秦淮落照何。",
            "comment": ""
        },
        {
            "title": "绝句",
            "content": "莫怪人言济叔痴，东行西去又思归。儿童旧读从温故，一笑今朝到式微。",
            "comment": ""
        },
        {
            "title": "南丰道中",
            "content": "此路通南国，于今人少行。遗民依庙住，旷野用锄耕。古木刀痕熟，空山鬼炎惊。犹闻宿师处，仓猝又招兵。",
            "comment": ""
        },
        {
            "title": "往年因读岳王传尝为之赋今过东林睹其遗像感",
            "content": "将军英爽冠人豪，眼底山河累宝刀。青女护香天亦悮，黑龙饮渭数何逃。当时僧说松楸犯，今日人推阀阅高。珍重王孙方鼎贵，莫将歌舞替征袍。",
            "comment": "【注释】【原题】：往年因读岳王传尝为之赋今过东林睹其遗像感而申颂之"
        },
        {
            "title": "近报",
            "content": "青青塞草始知春，又见平林枣颊頳。蛇起天津流枉矢，鸟飞淮甸覆行尘。漆城按堵宁辞荫，石马沾沟会有神。千古睢阳无处觅，不知臧质是何人。",
            "comment": ""
        },
        {
            "title": "古石",
            "content": "贔屭窗前石，参差类虎螭。秋晴藓可剥，岁晏竹相宜。要自山川出，那知陵谷移。摩挲群玉瘦，风助马王悲。",
            "comment": ""
        },
        {
            "title": "和陶",
            "content": "黄河一再清，似是上古时。风雅久已降，后来无文辞。清风日沦落，世道皆如兹。工华不工实，此话我所疑。文章有心印，昔人端不欺。但恨智者少，吾亦少卑之。",
            "comment": ""
        },
        {
            "title": "读史感兴",
            "content": "断鳌几何年，八极俨不动。当是有枢纽，铁网络纤空。偷儿睨斗柄，赤手制天栋。愁杀地上人，覆压万古痛。书生见事浅，十算九不中。岂徒书生罪，要与六籍共。",
            "comment": ""
        },
        {
            "title": "近报",
            "content": "入春风雨恶情怀，谈柄谁资近报来。比岁时闻通国信，新年又说建行台。难言铁冶飞灰烬，易见铜驼邮草莱。羌筦夜吹梅落尽，倚墙缭乱野花开。",
            "comment": ""
        },
        {
            "title": "往年因读岳王传尝为之赋今过东林睹其遗像感",
            "content": "欲坏长城岂自由，江人重唱白符鸠。熏天富贵还须尽，从古忠良类若仇。狱吏但能书牍背，相公终欲割鸿沟。书生志念闲无用，长想朱云地下游。",
            "comment": "【注释】【原题】：往年因读岳王传尝为之赋今过东林睹其遗像感而申颂之"
        },
        {
            "title": "绝句",
            "content": "一室如窝且屈蟠，稍加糊幂得心宽。欲教禁足名安乐，只恐难支大暑寒。",
            "comment": ""
        },
        {
            "title": "和陶",
            "content": "牧牛上阳坡，角挂上下经。吴童歌且谣，皆趣皆混成。东西两山间，饱见日月更。归来松阴凉，夕阳满前庭。黄叶从风翻，萧飒草际鸣。再拜谢天公，赋此小人情。",
            "comment": ""
        },
        {
            "title": "二桥图",
            "content": "翔龙下卷江东土，孙郎初得桥家女。桥家本自重曹瞒，只鸡斗酒空酸楚。衿情正用留阿瑜，尚得人前称肺腑。百年王气竟销沉，妙写丹青娇欲语。香闺搦管记何书，并蔕芙蓉按花谱。那知不是未嫁时，本末无从勘彤史。词人多事管闲愁，铜雀纷纷底歌舞。儘强被发向黄垆，只与东阿传洛浦。",
            "comment": ""
        },
        {
            "title": "观化",
            "content": "屋角有蜘蛛，结网大如箕。有来者蜻蜓，飞飞堕其围。嗟汝水之生，爬沙自足嬉。忽然凌空游，蜂虿避路驰。一朝婴祸罗，羽翼安所施。蜘蛛虽未出，狼狈已可期。我欲起救汝，正坐手足疲。噫吁嘻，悲弗悲，蜘蛛亦有黄雀随。百虫相残人不管，人兮食人天岂知。",
            "comment": ""
        },
        {
            "title": "登楼有感",
            "content": "顾陆风流几夕阳，桑畴麦陇自凄凉。山从地尽云垂海，水共天浮日射洋。门卒何年隐吴市，啬夫当日爱桐乡。蚁封未敢夸荣策，芳草无人且自芳。",
            "comment": ""
        },
        {
            "title": "上天池寺",
            "content": "今古无空恨，山林只自豪。云行地欲尽，风立天相高。灵草如堪饵，浮生计可逃。人间何扰扰，万里一秋毫。",
            "comment": ""
        },
        {
            "title": "南纪",
            "content": "南纪沾王泽，涵濡已百年。故应逢小劫，何得怨苍天。旧观宁无日，浮生自可怜。永怀千古事，感慨泪涟涟。",
            "comment": ""
        }
    ]
}