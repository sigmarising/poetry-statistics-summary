{
    "dynasty": "宋",
    "author": "刘翼",
    "poems": [
        {
            "title": "梦呈乐轩先生既觉不失一字录呈竹溪玉堂",
            "content": "不见仙翁四十春，幸然丘陇在比邻。当年四海从游者，报佛深恩有几人。",
            "comment": ""
        },
        {
            "title": "题心游楼",
            "content": "一自浮光抵玉融，东林山曲世为农。前场岁计禾麻麦，后圃年深竹荔松。博我多闻千载史，唤人深省五更钟。不消更会楞严语，面面披云挹晓峰。",
            "comment": ""
        },
        {
            "title": "题简上人西亭诗文后",
            "content": "真如非字义，绮语道之疵。未见西亭作，长为北磵欺。晚因僧媚远，初实客从曦。多少才名士，沉沦世不知。",
            "comment": ""
        },
        {
            "title": "偶见官舍梅花作",
            "content": "昼倚篮舆饯一杯，殷勤别语到帘帏。那知此夜成长往，书屋无人月掩扉。",
            "comment": ""
        },
        {
            "title": "偶见官舍梅花作",
            "content": "天然标格自潇疏，底用松篁水月俱。但是梅花皆可爱，何关东阁与西湖。",
            "comment": ""
        },
        {
            "title": "偶见官舍梅花作",
            "content": "书中有种复何愁，酒兴诗狂卒未休。莫唱横塘断肠句，不堪斜日独登楼。",
            "comment": ""
        },
        {
            "title": "戏和刘雪巢题壁韵",
            "content": "吟怀祗怕俗尘迷，若慕唐人也自痴。要识性情根极处，请观三百五篇诗。",
            "comment": ""
        },
        {
            "title": "癸卯十月同林子宜拜扫先师乐轩墓因和南谷寺",
            "content": "秋风飒飒已华颠，男女犹赊嫁娶钱。问道西轩空有梦，繙经南谷恐无缘。登坟荐酒徒为尔，对佛拈花亦偶然。回首白云无叫处，青山长在泪痕边。",
            "comment": "【注释】【原题】：癸卯十月同林子宜拜扫先师乐轩墓因和南谷寺壁间韵"
        },
        {
            "title": "心游楼即事",
            "content": "禅坐宁离此，意行何所如。稻粱诗七月，果木赋闲居。活水尝新茗，颠风落旧书。无才甘用拙，不是隐樵渔。",
            "comment": ""
        },
        {
            "title": "句",
            "content": "富贵功名堪擘画，最难擘画子孙贤。",
            "comment": ""
        },
        {
            "title": "题东皋诗卷",
            "content": "雪竹霜松不老身，尽教后进笑陈人。相逢亦有吟诗客，谁似先生语意真。",
            "comment": ""
        },
        {
            "title": "山寺听雨",
            "content": "问道论诗也一宗，烧柴煨芋佛家风。要知真乐人间少，听雨空山破寺中。",
            "comment": ""
        },
        {
            "title": "偶见官舍梅花作",
            "content": "对坐茶瓯日两回，胸怀真率向人开。茶瓯对客如前度，不见先生杖屦来。",
            "comment": ""
        },
        {
            "title": "伯言见和拙作以汉隶书之谢以七韵",
            "content": "李潮善八分，求歌杜陵叟。有人和我诗，半纸余科斗。风云生其怀，剑戟出其手。石经中郎蔡，新样元和柳。元常文不传，退之书何有。待我农隙时，载笔随君后。袖手眼亦明，聊与之饮酒。",
            "comment": ""
        },
        {
            "title": "送二子从子宜读书",
            "content": "三代读书无寸功，又将此法教儿童。旁人笑我背时好，不背旁人背乐翁。",
            "comment": ""
        },
        {
            "title": "书情",
            "content": "萧疏远市嚣，山窟杂耕樵。穷鬼乘吾拙，钱神挟汝骄。世途自巘嶮，真性本逍遥。尚想荣期乐，纶巾傲汉貂。",
            "comment": ""
        },
        {
            "title": "答林昌宗诗筌韵",
            "content": "经锄小暇弄诗筌，老去仍知默是祥。沧海移舟尽琴趣，虽然终不似无弦。",
            "comment": ""
        },
        {
            "title": "题平远轩呈竹溪玉堂",
            "content": "溪堂闢小轩，此景绝可爱。蔡松道东边，千载典刑在。高低万顷田，面势溪向背。生绡一幅宽，晴雨不尽态。中有谪仙人，来寻莘野耒。畎亩虽不忘，知进不如退。乾坤入醉眼，风月出吟喙。我非人境游，亭在人镜内。心平水不波，见远山无碍。时携琰石游，间以刘白辈。仆忝老诸生，来扣佛三昧。",
            "comment": ""
        }
    ]
}