{
    "dynasty": "宋",
    "author": "颜奎",
    "poems": [
        {
            "title": "摸鱼儿",
            "content": "对琴台、不堪尘涴，春风微露纤指。峥嵘鹤膝翘空势，取次著花安蕊。偏有意。把竹外一枝，飞洒轻烟里。月痕如洗。又底事丹青，何须水墨，虚白阚清泚。华堂暮，珍重休弹麈尾。静中留此佳致。桥西几度香浮处，回首都随流水。闲徙倚。叹汨没黄埃，变幻皆如此。蜚廉莫起。待别有神人，风斤一运，和影上窗纸。",
            "comment": ""
        },
        {
            "title": "归平遥/归国遥",
            "content": "春□□拂拂。檐花双燕入。少年湖上风日。问天何处觅。湖山画屏晴碧。梦华知夙昔。东风忘了前迹。上青芜半壁。",
            "comment": ""
        },
        {
            "title": "醉太平",
            "content": "茶边水经。琴边鹤经。小窗甲子初晴。报梅花小春。小冠晋人。小车洛人。醉扶儿子门生。指黄河解清。",
            "comment": ""
        },
        {
            "title": "大��",
            "content": "唱古荼，新荷叶，谁向重帘深处。东风三十六，向园林都过，馀寒犹妒。公子狐裘，佳人翠袖，怎见此时情否。天上知音杳，怪参差律吕，世间多误。记画扇题诗，单衣试酒，梦归泥絮。嗟春如逆旅。送无路、远涉前无渡。回首住、凌波亭馆，待月楼台，满身花气凝香雾。度入南薰去。留燕伴、不教迟暮。但一点、芳心苦。生怕摇落，分付荷房收贮。晚妆又随过雨。",
            "comment": ""
        },
        {
            "title": "浣溪沙",
            "content": "梦泊游丝画影移。水沈香宛紫烟微。玉笙才过画楼西。天上人间花事苦，镜中翠压四山低。又成春过据莺啼。",
            "comment": ""
        },
        {
            "title": "清平乐",
            "content": "留君少住。且待晴时去。夜深水鹤云间语。明日棠梨花雨。尊前不尽馀情。都上鸣弦细声。二十四番风後，绿阴芳草长亭。",
            "comment": ""
        },
        {
            "title": "菩萨蛮",
            "content": "燕姬越女初相见。鬓云翻覆随风转。日日转如云。朝朝白发新。江南古佳丽。只绾年时髻，信手绾将成。从来懒学人。",
            "comment": ""
        },
        {
            "title": "忆秦娥",
            "content": "水云幽。怕黄霜竹生新愁。生新愁。如今何处，倚月明楼。龙吟杳杳天悠悠。腾蛟起舞鸣箜篌。鸣箜篌。听吹短气，江上无秋。",
            "comment": ""
        }
    ]
}