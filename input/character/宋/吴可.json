{
    "dynasty": "宋",
    "author": "吴可",
    "poems": [
        {
            "title": "题翘翠轩诗",
            "content": "老木拔云苍翠起，新篁挟雨枝叶美。下有数峰莓苔寒，先生俯仰一笑喜。乘兴把书坐秋风，超然吐论飞长虹。客星忽去璧月上，陶陶醉卧玻璃中。",
            "comment": ""
        },
        {
            "title": "簇翠亭",
            "content": "此老作亭苍翠间，定知胸次有东山。朝阳破雾烘林影，醉袖扶花绕髻鬟。露警丹歌传妙响，云眠碧友自清閒。欲专一壑从来事，回首尘埃亦厚颜。",
            "comment": ""
        },
        {
            "title": "豫章道中",
            "content": "仆已疲劳马已颓，忍能日日犯风埃。前山断处后山出，旧雨晴时新雨来。梅子有情沿路熟。麦花无数及时开。一春客里消磨尽，举眼豫章安在哉。",
            "comment": ""
        },
        {
            "title": "和人闻笛",
            "content": "邻笛声哀不自安，转移宫调几多般。梦回飞蝶三千里，月照高楼十二栏。别鹤唳长秋露重，老龙吟苦夜潭寒。清愁一晌知何限，待启菱花向晓看。",
            "comment": ""
        },
        {
            "title": "探梅",
            "content": "柳未摇金草未芽，寻幽逸兴属诗家。不辞山下五六里，为爱枝头三四花。喷月清香犹吝惜，印溪疏影恣横斜。固应羞涩怯寒峭，结子成阴已有涯。",
            "comment": ""
        },
        {
            "title": "小醉",
            "content": "小醉初醒过竹村，数家残雪拥篱根。风前有恨梅千点，溪上无人月一痕。",
            "comment": ""
        },
        {
            "title": "春晚",
            "content": "门外绿杨啼乳鸦，弄黄梅子压枝斜。残书读罢无功课，绕径来寻未落花。",
            "comment": ""
        },
        {
            "title": "戏作冷语",
            "content": "□□□□□□□，□□□□□□□。□□□□思如冬，露下紫薇花影中。长哦白雪明光宫，众泉涌此万卷胸。",
            "comment": ""
        },
        {
            "title": "送李秀才为道士",
            "content": "圣泽朝来净世缘，不教仙骨堕儒门。金龟换酒当年客，白鹿升天后世孙。泉石招君友猿鹤，利名怜我醉朝昏。麻衣笑著掉头去，何处抱琴追绮园。",
            "comment": ""
        },
        {
            "title": "九日",
            "content": "佳节初回苦未凉，疏林高下半青黄。佩茱颇喜人犹健，采菊还怜蝶尚狂。不惜登山聊举句，欲因戏马漫擎苍。笑欹醉帽归来晚，稍觉幽庭月似霜。",
            "comment": ""
        },
        {
            "title": "养竹",
            "content": "渭川分一种，亲植隐岩东。有实终来凤，无心自化龙。疏阴留夜月，清韵起秋风。待养鳌竿就，沧溟作钓翁。",
            "comment": ""
        },
        {
            "title": "村居",
            "content": "凿井耕田仅万家，农夫农妇毕丝麻。夜来得雨陂塘足，村北村南罢踏车。",
            "comment": ""
        },
        {
            "title": "登临川城",
            "content": "时危伤去国，岁晚强登城。过雁书难间，穷途泪欲倾。江湖归客梦，梅柳故园情。倚杖空凝竚，行藏竟不成。",
            "comment": ""
        },
        {
            "title": "筠寮",
            "content": "解衣一寮上，物色太窘束。柏禅费酬对，松官缚爵禄。此君真有道，虚心自岩谷。每以阅世人，得之定超俗。夜夜幽露寒，惊我庭下绿。独出万物表，清蟾映疏玉。嘉此烟雾姿，本无霜雪辱。朔风舞郊野，秀气压群木。旧根走苔径，新梢出云屋。要令千亩广，会待春雨足。",
            "comment": ""
        },
        {
            "title": "学诗",
            "content": "学诗浑似学参禅，自古圆成有几联。春草池塘一句子，惊天动地至今传。",
            "comment": ""
        },
        {
            "title": "过许醉吟痛饮月下戏书",
            "content": "尘埃没我马，掉鞅吟公诗。诗中有江山，不觉在京师。下马自叩门，来寻元紫芝。欲扫名利心，笑挹丘壑姿。东檐坐无毡，北风吹酒卮。蟹螯互劝酬，坠车两不辞。听公击节吟，悲壮亦自奇。看公醉山倒，了不遣客归。客归意亦好，月色到处随。诗成月下写，淡墨任倾欹。平生不知韵，兴来聊续之。词达语更正，识者未必嗤。",
            "comment": ""
        },
        {
            "title": "野步",
            "content": "密竹藏啼鸟，荒村起白烟。人行秋色里，家在夕阳边。",
            "comment": ""
        },
        {
            "title": "赠连楚狂",
            "content": "谁有画鱼癖，诗社寻楚狂。真成戏新荷，径俗穿垂杨。余生堕辙中，恍然得濠梁。寓兴亦差乐，江湖庶相忘。",
            "comment": ""
        },
        {
            "title": "友人惠笋豉",
            "content": "野税那知笋豉香，伊蒲淡泊喜初尝。自怜老去能忘肉，谁谓朝来已彻姜。脍玉有名污净供，莼丝无味诳枯肠。此君苗裔风流在，三韭何须学庾郎。",
            "comment": ""
        },
        {
            "title": "庐山香林访赵德麟",
            "content": "舣舟星渚得幽寻，问讯先生隐翠岑。欲礼光明依净社，便随气类老香林。貂金且换陶潜醉，囊锦聊追白傅吟。坡客飘零有公在，与谁挥泪说知音。",
            "comment": ""
        },
        {
            "title": "寄李道夫",
            "content": "乱后时通问，飘流尚此身。干戈伤白发，桃李自青春。故国田畴远，殊方盗贼频。知君怀老伴，诗酒慰情亲。",
            "comment": ""
        },
        {
            "title": "泰定斋诗",
            "content": "寂然数椽下，独耀一宇内。脱落山水因，妙出仁智外。君看鉴中事，作止本无碍。年来识坐忘，唯余照心在。",
            "comment": ""
        },
        {
            "title": "初凉",
            "content": "初凉宜夜透衣罗，时见流星度绛河。渐觉露{溥去丶}金掌重，梧桐影外月明多。",
            "comment": ""
        },
        {
            "title": "夜坐",
            "content": "索索风摇幕，亭亭月过墙。晴雷推粉磨，夜雨压槽床。",
            "comment": ""
        },
        {
            "title": "书却暑图后",
            "content": "冰柱雪车谁复作，礬头凌面未能摹。北窗挥汗浑无奈，漫借君家却暑图。",
            "comment": ""
        },
        {
            "title": "春晚",
            "content": "蜂儿撷蕊趁花心，燕子衔泥掠柳阴。处处浸身黄乍吐，护田肥水半篙深。",
            "comment": ""
        },
        {
            "title": "游清凉寺",
            "content": "延步石城坞，迢迢去兴长。野田耕晚雪，寒树倚斜阳。载酒追狂客，论才得漫郎。无因遂高蹈，时复借山房。",
            "comment": ""
        },
        {
            "title": "病酒",
            "content": "无聊病酒对残春，帘幕重重更掩门。恶雨斜风花落尽，小楼人下欲黄昏。",
            "comment": ""
        },
        {
            "title": "送李四清",
            "content": "连侯爱画鱼，李侯爱画山。诗情动幽怀，摹写不少閒。骚雅移丹青，妙寄云水间。翻然欲登涉，试寻芷与兰。我不一音解，早年便挂冠。养拙颓檐下，任真亦足欢。敌骑践江浙，少长奔荆蛮。却行处狼区，益知行路难。乱来战未息，老去食转艰。前年治南亩，颇喜人牛安。力耕日以广，心事日以宽。行当遂野性，策杖寻江干。云深几茅屋，柳映一柴关。扁舟鸣拨刺，危亭秀孱颜。安得两玉人，邻曲相追攀。真赏会心处，应当谢毫端。长哦洗兵马，随意罗杯盘。伯雅要倾倒，莫厌数往还。愿如三径松，余生同岁寒。",
            "comment": ""
        },
        {
            "title": "即事",
            "content": "劲敌谋应大，春来势转雄。烽烟惊北阙，鼙鼓战东风。雪舞愁云外，花飞泪眼中。翠华行乐处，戈甲照寒空。",
            "comment": ""
        },
        {
            "title": "偶赠陈居士",
            "content": "楚酒困人三日醉，园花著雨百般红。凭谁画出陈居士，亭角寻诗满袖风。",
            "comment": ""
        },
        {
            "title": "题马上元所藏赵墨隐画渊明四诗",
            "content": "我不识赵子，见此便得之。谈笑出丘壑，粲然备四时。似闻月旦评，气压渊明诗。马卿宰白下，惯作烟云嬉。归来九衢尘，旧好不少移。殷勤著怀袖，亦足慰梦思。我本家北阜，一官老京师。颇怀月下松，披图觅幽姿。正恐林间鹤，怨我归无期。那知此心在，衡宇终栖迟。谁怜阿堵中，几有一斛泥。愿分溪上山，供我笏拄颐。",
            "comment": ""
        },
        {
            "title": "寄米元晖",
            "content": "田庐寂寂近塘坳，仕路纷纷久绝交。多病未能从五柳，避喧端欲老三茅。白云那忍閒归岫，紫燕空惭漫累巢。闻道金坛有仙隐，梦回清月堕林梢。",
            "comment": ""
        },
        {
            "title": "题质龟轩",
            "content": "清江料事错，来作刳肠翁。不知几许灵，堕此朽骨中。时出纵横文，随意侮儿童。谁识轩中人，本自无吉凶。平生不惊俗，要与众客同。人言可为鉴，试卜来年丰。",
            "comment": ""
        },
        {
            "title": "学诗",
            "content": "学诗浑似学参禅，竹榻蒲团不计年。直待自家都了得，等閒拈出便超然。",
            "comment": ""
        },
        {
            "title": "次韵黄簿九日",
            "content": "客里登高意若何，笑扶藜杖兴还多。叶金委地谁能布，山剑横天不受磨。随遇可无挥翰手，感时空有断肠歌。尚怜把菊烟尘外，自镜衰容半欲酡。",
            "comment": ""
        },
        {
            "title": "次韵曾中父登临川郡书事",
            "content": "戈甲何为盛，田园已就荒。仅能移北阜，未暇隐东墙。寂寞交亲远，漂零道路长。归心随断雁，离思感垂杨。避寇湘江外，依刘汝水傍。闾阎嗟逼仄，登眺喜宽凉。远岫谁能屐，寒溪竟欲航。冰盘悲玉井，风簟爱筠床。地尽妖氛气，春余草木光。宝薰烟雾细，仙茗笑谈香。接武青云路，论文绿野堂。虎皮空自悦，猿臂定谁攘。取友真多益，求田苦未臧。撑肠披锦绣，漱石饱膏肓。隐逸追元亮，风骚近子昂。栖鸦啼古堞，幽槛倚斜阳。离乱知谁健，行藏只自伤。旧巢看燕燕，今雨任浪浪。道胜依鶖子，才高叹夜郎。五峰兴不浅，星叹拟文章。",
            "comment": ""
        },
        {
            "title": "祠古堂诗",
            "content": "群儿只解祠金玉，百岁作痴空润屋。君家胜味渠不知，掉头归来北窗读。插架整整三万笺，谁何有书真不然。是中文字到蝌蚪，补亡应得内庚篇。异锦千囊更妙限，中有玉奁藏小草。不烦脱帽苦挥毫，漫说惊蛇杂飞岛。摩挲鼎彝自笑语，碧晕堆花久瘞土。悬知百好堕儿戏，此物一出吞万古。客来错恶初不解，把玩殷勤定为怪。我知此老极不浅，规模正欲超三代。",
            "comment": ""
        },
        {
            "title": "李氏娱书斋",
            "content": "李侯平生无他好，眼中黄卷常自娱。明窗危坐对贤圣，鼓吹不可一日无。欣然会意便忘食，心醉何止勤三余。几年携家避盗寇，尚得戏彩乘潘舆。摄官江外有何好，阔步日边真良图。试求假直亦不恶，他年不减行秘书。",
            "comment": ""
        },
        {
            "title": "探梅",
            "content": "探春逼残岁，幽香度寒原。欲看枝横水，会待月挂村。谁怜槁木中，妙有春风根。孤芳自一丘，不受烟雾昏。饱霜分疏瘦，下笑浪蕊繁。喜无蜂蝶知，那与桃李言。要当碧云暮，殷勤赋离魂。",
            "comment": ""
        },
        {
            "title": "松",
            "content": "秋色何妨陪露菊，岁寒真欲友霜筠。只应涧底桃花笑，苦爱微官不避秦。",
            "comment": ""
        },
        {
            "title": "赠戴彦衡",
            "content": "病来谩喜折钗股，老去尚怀双脊龙。他日扁舟会乘兴，摩挲圭璧小从容。",
            "comment": ""
        },
        {
            "title": "山居见梅",
            "content": "孤吟梅花望神京，浇愁恨无双玉瓶。上林顾影一坐倾，高楼忍作昭华声。避兵南州老云壑，风味依然殊不恶。岁暮浑无驿使来，一笑天涯共流落。行寻岭头路几许，欲买幽园叹贫窭。清客那知日边事，独坐茅茨对烟雨。",
            "comment": ""
        },
        {
            "title": "呈秦楚材",
            "content": "倒指烟尘岁月深，引杯看剑漫悲吟。平生自叹雕虫手，末路空惭舐犊心。剩喜星郎上云汉，苦怜鹤发避山林。君家伯仲真廊庙，痛为中兴惜寸阴。",
            "comment": ""
        },
        {
            "title": "岩斋",
            "content": "谁知望云眼，犯此没马尘。故山招不归，定为猿鹤嗔。煌煌帝王州，喜有东山人。频来云雾斋，阅公碧璘珣恼四邻。大胜不求直，乐我平生真。",
            "comment": ""
        },
        {
            "title": "怀归",
            "content": "久客江湖远，频年道路艰。干戈侵海内，猿鹤老山间。地僻林泉古，云深日月閒。余生犹转徒，清梦绕柴关。",
            "comment": ""
        },
        {
            "title": "村巷诗",
            "content": "村巷深深桑柘烟，园林寂静落花天。柴门有客忙相揖，摇手低声蚕大眠。",
            "comment": ""
        },
        {
            "title": "送王观",
            "content": "文正活国手，颇恨见不及。宦游识其孙，想像高寇岌。岂但为交承，自是贤友执。尤思谈性命，微到鬼神泣。吾曹饮沧海，百川羹一吸。失却大官味，卷舌舐泥汁。因依既云久，临别百忧集。去去好护持，雨荷终不湿。",
            "comment": ""
        },
        {
            "title": "故人来自舂陵出示初寮翰墨感时怀旧辄为长句",
            "content": "先生视草白玉堂，文章一出自名世。分光莲烛真为荣，拭吐龙巾何足拟。艮岑夜召趋伸霄，怜我婆娑百僚底。紫禁欢传拜左辖，漫刺走贺城南第。羸僮瘦马堂阶下，叹我粗官殊少味。惊闻一麾出燕出，旌旌遽下云漠间。睿思官曹方顾宠，笑我翻然归挂冠。金兵南来郡国破，二圣北狩天步艰。黎元鼎沸死乡土，士夫云扰奔荆蛮。一人尝胆固不易，诸将束胸今何难。朝来喜见舂陵客，问讯先生多翰墨。怀古伤时初不忘，回首长安泪横臆。君不见虎踞龙盘气象雄，王者都此成大功。遥知庙堂有高论，似闻天跸移江东。几年中兴要贤俊，颇怀仲父安东晋。",
            "comment": ""
        },
        {
            "title": "句",
            "content": "寿宁闲锁翰林春，月明空照琼花影。",
            "comment": ""
        },
        {
            "title": "春霁",
            "content": "南国春光一半归，杏花零落雨霏微。新晴院宇寒犹在，晓絮欺风不肯飞。",
            "comment": ""
        },
        {
            "title": "荒陂",
            "content": "荒陂终日水车鸣，村北村南共一声。掠面轻风吹小雨，鄙夫诗向此时成。",
            "comment": ""
        },
        {
            "title": "春雪后寄范长民",
            "content": "回首长安泪满衣，东风如旧鬓成丝。扶持衰病元无术，感叹飘零漫有诗。那信梦魂随北雁，忍看霜雪满南枝。幽居只合从公等，自笑年来见事迟。",
            "comment": ""
        },
        {
            "title": "舟中即事",
            "content": "四顾彭蠡湖，独知庐阜尊。叠嶂遍围绕，拱立犹儿孙。扶筇望瀑布，玉虹走只园。回步寻虚亭，余流漱瑶琨。三峡夸幽险，下有万雷喧。龙渊神物家，孰敢窥清浑。归来有余思，妙音传梦魂。易舟大孤傍，山川出笼樊。生平数佳士，欢然笑语温。殊乡爱远客，一见如弟昆。直有卜邻意，便拟营柴门。惜别屡往还，遗酒盈瓶盆。回首幽居云，忽作聚墨昏。冈峦互起伏，时为烟雾吞。遥知急雨来，坐看风水奔。浮家若漂泊，且系古柳根。晚来喜新霁，遥岑淡余痕。岸花自妍媚。始怪秋色繁。近沙群鹭惊，炯如积雪翻。林间问茅屋，欲与渔父言。想像翠霭中，疑有桃花源。津子请息肩，买醉溪上村。我亦睡篷底，辗转吟东屯。痛彼日月远，念此骨肉存。谁能致薪粲，庶几度寒暄。避秦岂本志，多病不复论。",
            "comment": ""
        },
        {
            "title": "次韵刘元举子规",
            "content": "蜀魄悲鸣楚国春，试凭清些与招魂。柔肠欲断云横岭，幽梦初回月挂村。客舍花光随野光，故园柳色负柴门。饱闻锦里无穷乐，早晚归来访子孙。",
            "comment": ""
        },
        {
            "title": "晚步",
            "content": "野树疏疏透夕阳，归鸦零乱不成行。春风可是閒来往，时送江梅一阵香。",
            "comment": ""
        },
        {
            "title": "谢友人约居横林",
            "content": "远烦招隐费长吟，缓急方知故旧心。怀土若为家直渎，避喧真欲客横林。人才何敢追连璧，气类聊能拟断金。卜筑要须孤绝处，落花流水恐相寻。",
            "comment": ""
        },
        {
            "title": "过巢邑",
            "content": "竹杖芒鞋蹋短蓬，没篙春水饱帆风。两关三寺山无数，尽在蒙蒙烟雨中。",
            "comment": ""
        },
        {
            "title": "避地桂阳山门招友人晚饮",
            "content": "荒城住行李，故人亦淹留。稍迁墟丘间，爱此石泉幽。长夏晴复雨，风气如清秋。开樽茅茨下，焉能消百忧。客怀滞荆楚，念之成白头。今宵理归梦，一棹随风流。",
            "comment": ""
        },
        {
            "title": "醉乡诗",
            "content": "饮中境界妙四海，楚屈未知风俗淳。陶然席地已忘载，夜缚瓮下初不嗔。逃禅骂坐本真率，时一中之眇万物。纵兵端欲卷愁城，乐贤未始忘欢伯。佳处风光殊可人，好德悬知必有邻。黄花解劝张季鹰，俗妇那识刘伯伦。世间万物败人决，不如常作个中计。",
            "comment": ""
        },
        {
            "title": "安静斋诗",
            "content": "归来便閒适，松桧自俦侣。扶疏媚虚堂，初无一禽语。长哦柴桑诗，妙香吐云缕。平生壑源好，莲瓯发新乳。痛洗朝来忙，得意乃如许。轮蹄不到门，幽壁挂犀麈。笑拂维摩床，西窗睡秋雨。",
            "comment": ""
        },
        {
            "title": "学诗",
            "content": "学诗浑似学参禅，头上安头不足传。跳出少陵窠臼外，丈夫志气本冲天。",
            "comment": ""
        },
        {
            "title": "田家女",
            "content": "两两垂髫窈窕娘，含差无语莳青身。翻思贵室千金女。笑倚红楼抹晓妆。",
            "comment": ""
        },
        {
            "title": "吴秀才出示孙尚书诗求鄙作",
            "content": "往时家分宁，风俗喜追随。挽留杯酒间，往往醉如泥。比年舍临汝，闭关无相知。牢落三週星，淹泊一水湄。人事即渐熟，邻曲不复疑。闻有长者客，清谈颇忘疲。宗盟晚相遇，佳此野鹤姿。过我忽长鸣，倾倒胸中奇。借问所从来，半世游京师。群贤共文字，声名冠当时。自得固有余，足能攀桂枝。上以荣北堂，下以光衰迟。故山未暇往，旧游不足思。墙东或可隐，便拟营茅茨。奇怀傲南窗，幽花撷东篱。是亦差可乐，去此将何为。恨未识胥邓，论交尚差池。不妨气类求，相与慰渴饥。同姓纷在眼，邈然弃如遗。此道已浇薄，君乃敦笃之。何当美盛德，老矣徒嗟咨。黄妳厄兵火，荒唐废文辞。毛子素偃蹇，岂复能发挥。谁为国士重，自有尚书诗。",
            "comment": ""
        },
        {
            "title": "踏青",
            "content": "幽居懒慢养余生，强为春风处处行。藉草弄花终少味，寻山爱竹尚多情。",
            "comment": ""
        },
        {
            "title": "夜闻警",
            "content": "几年官军破郡邑，远客孤村谁脱急。卧听邻鸡三鼓鸣，流言敌骑一宵及。抱衾携幼强趋走，复岭重山且深入。为闻北人畏和暖，安得如今便惊蛰。长秋南奔苦岚瘴，翠华连巡犯卑湿。顾我飘零岂足念，注目寒江忘久立。",
            "comment": ""
        },
        {
            "title": "失题",
            "content": "热官恼狂士，冰山倚严冬。此计定不长，会作须臾空。先生踏金门，大节孝与忠。能事不挂口，处之如无功。高隐百僚上，妙有渊明风。东垣著岩岫，南荣著桧松。疏窗澹山影，云雾穿玲珑。澄流粲锦石，一练摇青红。笑携玉色醪，酌彼千石钟。良时饮文字，此兴与谁同。为君指佳处，不落捷径中。从来论丘壑，风味过庾公。",
            "comment": ""
        }
    ]
}