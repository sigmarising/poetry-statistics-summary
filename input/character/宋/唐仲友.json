{
    "dynasty": "宋",
    "author": "唐仲友",
    "poems": [
        {
            "title": "送钱守归朝除大农二首",
            "content": "贱迹归田里，高怀不世情。细倾忧国酒，频话及时耕。紫橐恩将近，茅茨计未成。攀辕无好语，所愿达时英。",
            "comment": ""
        },
        {
            "title": "元应善利真人祠",
            "content": "丹邱壤千里，水旱固所司。吾民实可矜，有守孰不祈。应汝捷影响，乐岁免阻饥。万民齐叫阍，天子远亦知。",
            "comment": ""
        },
        {
            "title": "长台途中",
            "content": "冲晓入山去，行行遵远途。滩头横略彴，林表出浮图。麦饭田家饷，松醪野店酤。红尘自扰扰，心与白云孤。",
            "comment": ""
        },
        {
            "title": "续八咏·薰风夏更宜",
            "content": "夏更宜，更宜倚栏客。扇化养之清微，布丰美之涧泽。空翠幄之桑柘，涨黄云之麰麦。扫园囿之落红，溢亩浍之疎白。亘东西之入望，固高下之无择。响缫车於林野，度牧笛於阡陌。消永昼於尊罍，散轻暑於絺綌。嘉宾可以娱，尘襟可以释。俯槛草芊芊，怀人情脉脉。黄梅熟兮大霔，洪涛涨兮古渡。前渚长兮长已没，浮梁断兮断无路。驻征客之行舟，失远村之芳树。望青林之济溺，虑黄帕之为蠹。浪汹涌而未息，云冥濛而犹固。幸学海不为远，忽安流已如故。赤日照奇峰，绝壑召神龙。奔雷过车响，急雨跳珠容。为霖利已溥，泼墨收无踪。微凉入殿阁，朝爽开心胸。高明可居君莫厌，变化莫测吟可供。",
            "comment": ""
        },
        {
            "title": "雨花台",
            "content": "促膝红炉拥肉围，浅斟竹叶介繁禧。明年雪里人应健，醉客诗成语益奇。戏掬巧争肌玉莹，快餐不省鬓丝垂。归来鼻息春雷动，晴日三竿总未知。",
            "comment": ""
        },
        {
            "title": "贺孙知从改章服",
            "content": "蚤岁蹉蛇晚节全，举觞犹自吸长川。紫泥优渥逢熙事，朱绂荣华慰暮年。强效琼杯哦庆语，欲将铁杖寿真仙。明堂尚有蒲轮召，未许终闲野水船。",
            "comment": ""
        },
        {
            "title": "雨花台",
            "content": "竟夕飞花一尺围，今朝晴色荷神禧。共寻萧寺因乘兴，直上高台是爱奇。鳷鹊余寒通北极，凤凰斜照落西垂。诗成似得江山助，莫遣金陵胜侣知。",
            "comment": ""
        },
        {
            "title": "续八咏·冬野雪垂垂",
            "content": "雪垂垂，迥野望中奇。冥迷一色混，琢镂万般宜。严风初作意，爱日为收曦。千山淡若惨，万壑冻无姿。同云忽沍合，飞絮渐分披。漫天历乱落，洒槛横斜吹。粉浸两溪浪，琼削千林枝。素虬桥枕渚，冰柱瓦流澌。田种皆雍伯，弦绝非子期。沙头雁影灭，城角乌声悲。烟孤辨村墅，天沈迷酒旗。爱登楼之纵目，忘起粟之侵肌。忽愁容以暂开，漏朝晖之照瞩。射积素之峰岭，认微波之溪谷。灿垂檐之明珠，烂开府之君玉。凛暮寒而复凝，洒夜声而相续。靓开阖以多端，玩朝昏而未足。孤松气独刚，百谷土增沃。积阴那可久，见晛深所欲。白雪与阳春，愿赓郢中曲。",
            "comment": ""
        },
        {
            "title": "代家君答闻老诗三首",
            "content": "江山天借使诗昌，太守风流似沈郎。莫作推敲冲导其，好携佳句过黄堂。",
            "comment": ""
        },
        {
            "title": "绣川湖",
            "content": "众水汇山麓，平湖天宇宽。千家连岛屿，十里带林峦。柳长波澜阔，荷衰风月寒。吾将乘一棹，谁与办纶竿。",
            "comment": ""
        },
        {
            "title": "续八咏·迟日春偏丽",
            "content": "春偏丽，偏丽两溪湄。三农喜趋事，万物欣逢时。伊吾土之洵乐，勤畎亩之东作。弥陇麦之旷望，遍水田之疏瀹。抽新绿之桑麻，换柔青之林薄。林薄初迁莺，郊原膏泽晴。园花张锦烂，堤柳弄丝轻。落梅吹香尽，芳草连天生。游人自适意，客子偏伤情。韶华忽云墓，檐楹乱飞絮。南浦绿波澜，秀野深烟雾。鱼肥隐钓舟，沙暖多翘鹭。红残少踏青，日落喧竞渡。翩翩来去燕，芳洲衔泥便。弱羽度高城，斜拂微和扇。物态皆光辉，凭高自忘归。轻雷送夜雨，江色含朝晖。俗厚异观洧，服成思浴沂。所幸疠不作，但愿年无饥。宽书已屡下，宣布关深机。",
            "comment": ""
        },
        {
            "title": "村舍",
            "content": "草色红泉井，桐阴白板扉。徘徊不忍去，坐待白云归。",
            "comment": ""
        },
        {
            "title": "元应善利真人祠",
            "content": "弦月何皎皎，缑山何巍巍。上有白鹤驾，聊与时人期。后天凋三光，何必千年归。金阙帝有命，吾非丁令威。",
            "comment": ""
        },
        {
            "title": "代家君答闻老诗三首",
            "content": "流水高山举似谁，我惭善听匪钟期。三诗历历皆可语，仿佛当时病可师。",
            "comment": ""
        },
        {
            "title": "蜡梅十五绝和陈天予韵",
            "content": "的皪光明色照人，枝头已有十分春。我惊唤作菩提树，为是如来幻化身。",
            "comment": ""
        },
        {
            "title": "蜡梅十五绝和陈天予韵",
            "content": "袂剪黄罗亦可人，君诗剩觅小园春。最怜丈室铜瓶里，独对维摩似病身。",
            "comment": ""
        },
        {
            "title": "蜡梅十五绝和陈天予韵",
            "content": "为爱凌晨细细开，谁人伴我独徘徊。朝阳满树无尘滓，寒雀惊窥欲下来。",
            "comment": ""
        },
        {
            "title": "蜡梅十五绝和陈天予韵",
            "content": "一点轻明照雪开，六花惊妒亦徘徊。清香不在江梅后，底事全无驿使来。",
            "comment": ""
        },
        {
            "title": "续八咏·双溪占胜地",
            "content": "占胜地，胜地难摹写。二水护城闉，千山带林野。山林郁苍苍，千里遥相望。括苍转晓色，九峰含夕阳。危栏压雉堞，嘉名寄文章。阴晴阅变态，昼夜无故常。郊平涨潦涉沧溟，渚回澄波萦素练。霁后遥岑历历分，雾中叠嶂濛濛见。增远目兮双明，含清辉兮四面。奉分星之肸蚃，切宸居之眩转。邦人来此意以恭，客子临之游欲倦。神莫睹，敬先通。言有尽，兴无穷。烟笼野以浮碧，浪射霞而涌红。连赤松之佳气，过三洞之罡风。仰层阁而跂翼，俯浮梁而卧虹。数征帆而引兴，瞻倦翼而省躬。接弦歌之盈耳，震鼓角之凌空。洪钟发天半，清磬入云中。英灵降神异，膏腴生物丰。",
            "comment": ""
        },
        {
            "title": "游盖竹山",
            "content": "篮舆东出雨初收，众山捲雾奔苍虬。麦田濛濛连千畴，去年见种今见秋。农家椀大即快活，使君不去能无羞。春光欲尽谁挽留，千林薿薿新绿柔。桐花远近淡无色，自开自落那关愁。洞天为我暂晴霁，使我蜡屐穷冥搜。天门发秀万马下，水口离立群峰稠。瀑泉对面泻绝壁，宝剑却倚丹凤楼。溪声喷薄雷震动，石色古怪神剜鎪。洞门谽谺风飕飕，香炉峰下蛟龙湫。中峰特秀小为贵，左右旌节森戈矛。几时秘奥一日覩，谈笑指示君知不。精庐但欲占胜处，专事栋宇非良谋。飞阁跨水纳佳气，突兀堂殿居上头。轩窗高下有奇致，洗涤肺腑明双眸。我将於此栖羽流，凤笙鹤驾应来游。丹成一举淩九州，下视濁世如浮沤。灵祠款谒路阻修，层岩曲涧邃且幽。经营轮奂亦未主不，挥金助尔何须求。晚云漠漠鸣雨鸠，仆痡泥滑吾欲休。虹桥列炬促归骑，城鼓已报初更筹。追攀别乘聊复尔，乘兴何如王子猷。习池不为倒载去，儿童不用拍手拦街讴。",
            "comment": ""
        },
        {
            "title": "蜡梅十五绝和陈天予韵",
            "content": "只恐幽花取次开，哦诗忍冻几徘徊。莫猜野服风情浅，解把天香暗里来。",
            "comment": ""
        },
        {
            "title": "次季弼索杨继甫诗",
            "content": "诗来得得巧搜寻，清似壶冰洗我心。白雪阳春皆绝唱，高山流水欠知音。秦淮淼淼涵秋影，楚岸迢迢起夕阳。此际须君速相就，寒鸦趁侣欲投林。",
            "comment": ""
        },
        {
            "title": "句",
            "content": "万觯出时非择地，一泓澄处本无心。",
            "comment": ""
        },
        {
            "title": "蜡梅十五绝和陈天予韵",
            "content": "甚欲陪君酒瓮开，寒侵病骨却徘徊。不辞更琢金仙句，图得抛砖换玉来。",
            "comment": ""
        },
        {
            "title": "元应善利真人祠",
            "content": "天子锡荣号，贲我灵宫祠。吾道岂加损，群心自瞻依。峩峩芙蓉冠，剑佩明朱衣。自周迄於今，千载弥光辉。",
            "comment": ""
        },
        {
            "title": "蜡梅十五绝和陈天予韵",
            "content": "几岁岩扃独自开，何人立马为徘徊。只因坡谷传佳句，惹得寻春使少来。",
            "comment": ""
        },
        {
            "title": "送钱守归朝除大农二首",
            "content": "北海廉平守，曾为汉大农。此邦高治行，今日继前风。饥馑难於政，循良茂厥功。好将清静对，推与四方同。",
            "comment": ""
        },
        {
            "title": "蜡梅十五绝和陈天予韵",
            "content": "长伴南枝带雪开，浑无蜂蝶去徘徊。可能熟识金仙面，只有诗人日日来。",
            "comment": ""
        },
        {
            "title": "题刘能之书室日静斋",
            "content": "书斋一明窗，平湖在轩闼。良朋求我名，题榜子听说。心静见天地，水静烛毫发。槁木兼死灰，智动此机栝。微风不扬波，方雨皦明月。一举在云霄，期汝茲奋发。",
            "comment": ""
        },
        {
            "title": "元应善利真人祠",
            "content": "周道昔波荡，王子生不辰。忠言谏壅川，亲意不我亲。天壤不可支，厌此濁世尘。乐师尔何知，吾将去上宾。",
            "comment": ""
        },
        {
            "title": "蜡梅十五绝和陈天予韵",
            "content": "点缀何曾待化人，密房琐琐暗藏春。定应昔与江梅友，惹得清香尚满身。",
            "comment": ""
        },
        {
            "title": "行登新现潭",
            "content": "薄雨轻云掩翠微，丰年何物不熙熙。拒霜也效嫣然笑，白白红红出短篱。",
            "comment": ""
        },
        {
            "title": "蜡梅十五绝和陈天予韵",
            "content": "此花清绝似幽人，苦耐冰霜不爱春。蜡蕊轻明香万斛，黄姑端的是前身。",
            "comment": ""
        },
        {
            "title": "续八咏·万象出新奇",
            "content": "经营得要领，呈露入轩闼。迢迢括苍山，虬龙南北环。中含七邑壤，下注溪流湾。昔楼已据胜，今楼与名称。东西倍轩豁，高下增比兴。极目送朝宗，目穷波未穷。万里出寸碧，千里来雄风。地迥月偏蚤，草绵心易忡。窗影射朝白，檐牙留晚红。村村辨回互，树树分玲珑。长烟低抹岸，远水净涵空。云间无迅翼，天末识归篷。轮奂覩新作，邦人胡不乐。憧憧绝纷扰，寂寂宜淡泊。溪响答棋声，云影入杯酌。守澄心自知，客至意亦宜。哦诗句易得，凭槛坐忘疲。垂名千古地，一朝风景异。楹压闾阎，邱壑输胸次。清游未渠央，吾民那可忘。词章贲高阁，前后两甘棠。",
            "comment": ""
        },
        {
            "title": "次季弼索杨继甫诗",
            "content": "爱山欲作杪秋寻，薄宦逢回倦壮心。排遣牢愁须鲁酒，激扬逸气和春音。归与物色荒山径，晚矣功名惜雨阴。寂寞孤芳聊自守，不殊兰芷在深林。",
            "comment": ""
        },
        {
            "title": "石洞",
            "content": "流泉在石上，细路在石下。石宇闭复开，竹树邃而雅。我来不值桂壑风，月寒病骨艰迎逢。野田午后爱日烘，杖藜扶去穿谾豅。霜清水落石正瘦，落叶拥径行龙钟。决流作瀑飞短虹，小阁踞坐尘虑空。萧然一笑出山去，回首峻壁纷青红。",
            "comment": ""
        },
        {
            "title": "蜡梅十五绝和陈天予韵",
            "content": "山麝时时暗袭人，蔷薇露湿满枝春。若教粉蝶知音耗，应怨韶华枉误身。",
            "comment": ""
        },
        {
            "title": "元应善利真人祠",
            "content": "外传炯遗迹，真诰垂微言。子微有妙笔，罗列丹青传。我生后诸子，倾心慕真诠。像设俨如在，白云聊续篇。",
            "comment": ""
        },
        {
            "title": "元应善利真人祠",
            "content": "帝念下土民，山川分百灵。命汝右弼君，秘宇开金庭。阖闢阴阳机，五岳趋朝缨。暇日帝汝思，时时来玉京。",
            "comment": ""
        },
        {
            "title": "续八咏·八咏掞英词",
            "content": "掞英词，英词有微意。怀章恋双阙，吟情深六义。秋月清可依，春风惠无私。草桐感霜露，鸿鹤伤羽仪。解玉佩，去朝会，驾朱旛，张皂盖。张盖非不荣，解佩难为情。青緺矫濁侈，锦帐怀休明。邦衣未容褫，况值佳山水。时来一登临，清旷豁千里。既为茲土愁，复云茲土美。揖林壑，俯清沦，摛锦绣，歌阳春。天球鸣兮朱弦奏，朱弦奏兮玉律新。灵均渊源，建安风度。参众体於柏梁，接遗声於楚赋。值重光，叹盈缺。曳长裾，怀散聚。想西园兮不复游，典南尉兮未能去。薄淮阳之见疎，幸浮邱而来顾。非流落以为患，谅热中而怨慕。景入咏以增辉，诗因楼而得趣。嗟暗投於拙目，指微瑕於宝璐。高文一何寥，绝境亦难遇，子期久云亡，蚍蜉只撼树。",
            "comment": ""
        },
        {
            "title": "续八咏·千年增旧观",
            "content": "增旧观，旧观已云美。栋宇未翚飞，贤侯为兴起。昔时兮清赏，昔日兮清文。挥弦兮归雁，隐几兮浮云。八篇合绮丽，万古垂芳芬。鹤归城郭幸未改，人去典型犹得闻。风流兮代变，城隅兮势逼。故迹兮溪山，灵祠兮门阈。凑香炎於庶繁，局宇宙於褊侧。惜经度於无地，厌往来於如织。重旧贯於改作，付流年於未极。负吟咏之高名，起登眺之太息。侯至怀古贤，民乐值丰年。谋始规模壮，竞辰旌旆迁。落成駥不日，面势快瞻前。昔人应有待，神交臭兰茝。泪碑忽已新，革带俨如在。当时屈望郎，此意属真宰。楼高兮山远，野旷兮水长。冥冥兮鸿翼，渺渺兮鸥行。客至有永日，诗成无短章。见闻靡不逮，名实非自彰。",
            "comment": ""
        },
        {
            "title": "元应善利真人祠",
            "content": "桐柏亦何有，清辉照琼台。众泉注金石，万木罗琳瑰。玉室静窈窕，鹤辔纷徘徊。紫云拥飞盖，知是真仙来。",
            "comment": ""
        },
        {
            "title": "读章嘉甫诗",
            "content": "句法亡来久，诗坛忽有人。看君哦字苦，胜我食芝新。国史空遗恨，竿门未识真。尚须樽酒细，非效捧心颦。",
            "comment": ""
        },
        {
            "title": "蜡梅",
            "content": "凌寒不独早梅芳，玉艳更为一样妆。懒着霓裳贪野服，自然仙骨有天香。轻明最是宜风日，冷淡从来傲雪霜。欲识清奇无尽处，中间深佩紫罗囊。",
            "comment": ""
        },
        {
            "title": "蜡梅十五绝和陈天予韵",
            "content": "黄姑侍女两三人，散作名家不嫁春。仙桂飘零篱菊尽，香容付与雪中身。",
            "comment": ""
        },
        {
            "title": "行登新现潭",
            "content": "荞麦花齐晚稻黄，今年此地是仙乡。篮舆又作山中去，敬为神龙一瓣香。",
            "comment": ""
        },
        {
            "title": "蜡梅十五绝和陈天予韵",
            "content": "积雪愁阴久不开，为怜花冷故徘徊。凭君琢句留金蕊，待取霜风送月来。",
            "comment": ""
        },
        {
            "title": "雨花台",
            "content": "因时兴灭易成空，更向层台觅旧踪。江渚余寒栖白鹭，山岗晴色转青龙。风烟暖入千林景，丝管春生万井容。堪笑冷官诗思苦，绝尘高韵以难从。",
            "comment": ""
        },
        {
            "title": "元应善利真人祠",
            "content": "丹符列素奏，黄水晞云浆。吾道固谷传，世人殊可伤。授汝紫阳周，语尔茅山杨。食之仙人芝，引袂同飞翔。",
            "comment": ""
        },
        {
            "title": "辛丑正月上休日谒灵康庙拜滕公祠",
            "content": "苍山余雪在云端，五两摇风减晓寒。谷应笙簧成两部，日涵烟水上三竿。相逢戏事留仙传，如在英魂激壮肝。分职幽明均报国，愿神终赐免空官。",
            "comment": ""
        },
        {
            "title": "蜡梅十五绝和陈天予韵",
            "content": "日暮天寒倚竹人，淡妆别有一般春。紫橐深貯香无限，金缕初裁稳称身。",
            "comment": ""
        },
        {
            "title": "云峰院",
            "content": "木杪出危阁，轩窗罗翠屏。更须登石望，欲尽远山青。",
            "comment": ""
        },
        {
            "title": "元应善利真人祠",
            "content": "吹笙洛阳道，邂逅浮邱公。方瞳一莫逆，精思嵩高峰。剑舄我何有，飞驭凌刚风。时闻凤凰鸣，隐隐丹霞中。",
            "comment": ""
        },
        {
            "title": "题止一堂",
            "content": "艮不获其身，人无监流水。畎亩义惓惓，时止非吾止。",
            "comment": ""
        },
        {
            "title": "难老堂吴居厚为祖母作张子昭刘文叔史直翁赋",
            "content": "风树感亲寿，忽若冬陨霜。以孙养祖母，惴惴驹隙光。无孙又继绝，此意诚激昂。吴氏有纯孝，业业含饴傍。延年寓题榜，戏彩勤奉觞。诗成三巨公，令德昭不忘。九原邈已远，遗范悲空堂。",
            "comment": "【注释】【原题】：难老堂吴居厚为祖母作张子昭刘文叔史直翁赋诗"
        },
        {
            "title": "续八咏·秋空月皎皎",
            "content": "月皎皎，皎皎飞明镜。涤风露以孤高，照溪山而清静。协二气之金精，肃万物之西成。捲云衢之点缀，廓天路之澄清。扫埃壒於玉宇，流沆瀣於金茎。汎林光於远野，转檐影於高城。盪金蛇兮深浪涌，浸玉兔兮长滩平。射潜渊兮鱼龙动，冷巢栖兮乌鹊惊。在冰壶兮心腑快，吸琼华兮毛骨轻。念远人兮怀塞北，依末光兮思承明。景气分深浅，素魄有亏盈。桥成牛女渡，日沈河汉倾。光辉半八月，忧乐殊群情。肃肃渐寒色，远雁向南征。此景皆奇绝，茲地独峥嵘。当午夜之寥閴，带远烟之蒙幂。认遥山於微微，分近树於历历。急捣衣之寒砧，引泊舟之横笛。系赏心之难并，对茲焉真无敌。佳人兮怀哉，参已横兮归去来。",
            "comment": ""
        },
        {
            "title": "蜡梅十五绝和陈天予韵",
            "content": "不管江梅妒杀人，壶中日月已先春。恰如姑射神仙子，野服高闲物外身。",
            "comment": ""
        },
        {
            "title": "代家君答闻老诗三首",
            "content": "附热衔泥不足言，尔来杖锡亦纷然。不趋鑪炭趋寒谷，青白於中觉汝贤。",
            "comment": ""
        }
    ]
}