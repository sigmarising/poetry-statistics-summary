{
    "dynasty": "宋",
    "author": "罗烨",
    "poems": [
        {
            "title": "小说引子",
            "content": "传自鸿荒判古初，羲农黄帝立规模。无为少昊更颛帝，相授高辛唐及虞。位禅夏商周列国，权归秦汉楚相诛。两京中乱生王莽，三国争雄魏蜀吴。西晋洛阳终四世，再兴建邺复其都。宋齐梁魏分南北，陈灭周亡隋易孤。唐世末年称五代，宋承周禅握乾符。子孙神圣膺天命，万载升平复版图。",
            "comment": ""
        },
        {
            "title": "小说引子",
            "content": "破尽诗书泣鬼神，发扬义士显忠臣。试开戛玉敲金口，说与东西南北人。",
            "comment": ""
        },
        {
            "title": "小说开辟",
            "content": "小说纷纷皆有之，须凭实学是根基。开天辟地通经史，博古明今历传奇。藏蕴满怀风与月，吐谈万卷曲和诗。辨论妖怪精灵话，分别神仙达士机。涉案钥刀并铁骑，闺情云雨共偷期。世间多少无穷事，历历从头说细微。",
            "comment": ""
        },
        {
            "title": "小说引子",
            "content": "静坐闲窗对短檠，曾将往事广搜寻。也题流水高山句，也赋阳春白雪吟。世上是非难入耳，人间名利不关心。编成风月三千卷，散与知音论古今。",
            "comment": ""
        },
        {
            "title": "小说引子",
            "content": "春浓花艳佳人胆，月黑风寒壮士心。讲论只凭三寸舌，秤评天下浅和深。",
            "comment": ""
        }
    ]
}