{
    "dynasty": "宋",
    "author": "刘鉴",
    "poems": [
        {
            "title": "贺周总管岸轩迁居回任",
            "content": "就第开藩自古难，旌门累世况团圞。肯邀父老为邻舍，更约交游说岁寒。千里春风棠蔽芾，一窗秋月竹平安。乡人乡饮推乡贵，祗作平进样子看。",
            "comment": ""
        },
        {
            "title": "和率斋王帘使三首",
            "content": "试手东风第一杯，南冠久挂市门梅。贤遣在野时曾闭，道大如天运复开。江左人传茂弘相，河汾士喜仲淹来。深衣增重逾貂暖，立到天花雨满台。",
            "comment": ""
        },
        {
            "title": "见率斋王帘使",
            "content": "千载河汾两夫子，一家洙泗几生徒。长堂房社俱先达，还许程元后至无。",
            "comment": ""
        },
        {
            "title": "见率斋王帘使",
            "content": "人物东南又一初，甲田气运恰相符。王通今日经重续，关朗当年筮不诬。",
            "comment": ""
        },
        {
            "title": "上尚郎中",
            "content": "六合阴沉一样云，行人白昼亦黄昏。贪财吏似方山犬，逃命民如入峡猿。典到琴书犹小事，卖抛田产更销魂。先生明共霜台月，照彻茅檐几泪痕。",
            "comment": ""
        },
        {
            "title": "题醉月亭",
            "content": "采石江头李太白，狂不奈烦宫锦窄。赤壁矶下苏东坡，一叶泛泛凌风波。当时有月并有酒，和酒和月吞入口。酒肠得月冷于冰，化作瑰辞喧宇宙。两首赋，百篇诗，千秋万古称绝奇。两翁不作归来鹤，玉宇琼楼寒漠漠。若得长江变泼醅，少住人间亦差乐。望圆晦缺秋复春，古来明月今来人。我时举酒问明月，月亦团团应不得。铁如意，玉唾壶。我歌君和声呜呜，烂醉起舞嗔人扶。问影莫是李与苏，月中仙子知得无。",
            "comment": ""
        },
        {
            "title": "梅四首",
            "content": "除香除影赋梅花，方许诗中擅作家。怕俗似嫌羔作酒，高人颇称雪煎茶。参横屋角霜初人，人倚阑干月欲斜。夜冷玉肌愁入骨，金壶移入伴窗纱。",
            "comment": ""
        },
        {
            "title": "上尚郎中",
            "content": "先生名姓重金台，一路春风手挽回。黄阁自应调鼎去，青原犹为算舟来。雪晴和风千家满，云放天光万里开。毕竟济川须用楫，鞯车行看虎符催。",
            "comment": ""
        },
        {
            "title": "贺新郎",
            "content": "曾作莺迁贺。道玉皇、久敕薇垣，分君星颗。只待好年好时日，约束东风吹堕。到今日、看来真个。恰好丁年翁七十，五云间、太乙吹藜火。青一点，杉溪左。太翁阴隲天来大。後隆山、层一层高，层层突过。簪绂蝉联孙又子，眼里人家谁那。算只有、臞翁恁麽。孙陆机云翁卫武，便履声、毡复尚书坐。拚几许，犀钱果。",
            "comment": ""
        },
        {
            "title": "见率斋王帘使",
            "content": "田园仅了都人役，事业全抛进士诗。白发见公曾感慨，深衣重有道行进。",
            "comment": ""
        },
        {
            "title": "梅四首",
            "content": "破荒玉雪粲烟村，倚竹无言独断魂。三弄直须琴对越，一寒安用酒温存。家风巢许堪同社，心事夷齐可共论。应出缤纷几经紫，一枝开处自乾坤。",
            "comment": ""
        },
        {
            "title": "挽罗榷院子远二章",
            "content": "万石家居最，清修却似贫。赋中前进士，诗里谪仙人。连疏西湖上，扁舟颖水滨。一从书乙亥，岁岁两眉颦。",
            "comment": ""
        },
        {
            "title": "书灯",
            "content": "玉楼夜费烛荧荧，祗得眼前歌舞明。照破三千年外事，书生元不用长檠。",
            "comment": ""
        },
        {
            "title": "满江红",
            "content": "袅袅春幡，恰十日、又逢元夕。人正在、景清堂上，金樽娱客。蜡炬红摇花外竹，宝香情透梅边石。听儿童、父老说青原，东风国。平易政，人皆悦。真实念，天知得。想旌旗一路，又添春色。满眼变成金色界，举头身近琼楼月。问明年、何处著鳌山，蓬莱北。",
            "comment": ""
        },
        {
            "title": "挽罗榷院子远二章",
            "content": "不谓悬弧旦，翻成属纩期。死同生一视，吊与贺相随。灵运先成佛，刘叉懒说诗。西风吹独树，谁谱凤鸣枝。",
            "comment": ""
        },
        {
            "title": "和率斋王帘使三首",
            "content": "试手东风第一杯，一番人物萃欧梅。曳裙昔惮王门峻，振铎今逢孔席开。送酒马军江上去，持书驿使陇头来。斯文未坠重增气，燕饭犹胜愧有台。",
            "comment": ""
        },
        {
            "title": "登黄鹤楼",
            "content": "西风吹我登黄鹤，白云半在阑干角。题诗不见旧时人，惟见青山俯城郭。萋萋芳草鹦鹉洲，江水衮衮来无休。岁月俯仰成春秋，古人今人无限愁。",
            "comment": ""
        },
        {
            "title": "贺周总管岸轩迁居回任",
            "content": "袖诗两度出山扉，到得城来与原违。南浦绿波凝望久，东山零雨喜公归。疎梅斗雪增新洁，乔木参开长旧围。重对门墙帘定卷，春风贺厦燕栖依。",
            "comment": ""
        },
        {
            "title": "见率斋王帘使",
            "content": "汉唐礼乐成三代，南北车书又一家。鸣鹿歌诗将意厚，臣忠端出自宾嘉。",
            "comment": ""
        },
        {
            "title": "月岩",
            "content": "世事从来满则亏，十分何似八分时。青山作计常千古，只露岩前月半规。",
            "comment": ""
        },
        {
            "title": "和率斋王帘使三首",
            "content": "试手东风第一杯，士如侯栗与侯梅。润之春雨根方茂，悴以秋霜花肯开。昔有两生增鲁重，今闻四皓为刘来。圣朝礼乐须三代，接武行看上曲台。",
            "comment": ""
        },
        {
            "title": "谒萧大山",
            "content": "阿统遥知是酒宗，作诗工似选诗工。写成判语皆吟笔，翻得离骚再国风。共喜横渠传有弟，久夸坡老学如翁。世间师友多零落，今在庭闱诺唯中。",
            "comment": ""
        },
        {
            "title": "见提举蔡涧松",
            "content": "今人标致古心胸，吉士依归有涧松。白发半头身欲鹤，苍髯千丈气如龙。三年博士留韩愈，十载中郎老蔡邕。根脚青原培植久，蓬莱行上最高峰。",
            "comment": ""
        },
        {
            "title": "梅四首",
            "content": "天花夜半落溪傍，傍有狞然为取将。擎爪仰空吾洁白，掀髯倒地觅昏黄。修鳞月下霜同色，败甲风前雪有香。欲起补之图影看，生愁飞入水中藏。",
            "comment": ""
        },
        {
            "title": "上尚郎中",
            "content": "衰年何用响铮铮，一错元来铸不成。为役谁怜烛之武，浮言枉累铁元城。铄金有口难从众，轑釜无羹枉怨兄。一点红炉属君手，放教跃冶要分明。",
            "comment": ""
        },
        {
            "title": "梅四首",
            "content": "休说逋仙两句工，冰瓯涤笔别形容。清标骚客风前立，素面仙姝月下逢。山店霜寒香扑马，溪桥水浅影如龙。一□尽是寒凝结，金鼎无盐味更浓。",
            "comment": ""
        },
        {
            "title": "谒萧小山",
            "content": "一水凝寒棹不开，几人於此欲船回。思君却有扁舟兴，半夜直冲风雪来。",
            "comment": ""
        },
        {
            "title": "见率斋王帘使",
            "content": "渡孟升陑未岁余，访箕问虺即求书。从来文武相经纬，正在朝廷妙卷舒。",
            "comment": ""
        },
        {
            "title": "见率斋王帘使",
            "content": "使星来照鹭边沙，王郎皇皇远有华。尽起绮园山个时，更招温石水之涯。",
            "comment": ""
        },
        {
            "title": "谒萧小山",
            "content": "一冬晴暖春相似，欲叩吟关未有诗。折得梅花装担了，起程还是雪飞时。",
            "comment": ""
        },
        {
            "title": "见率斋王帘使",
            "content": "平生怪怪复奇奇，一字何曾乐得饥。太白枉承金殿召，浩然空负玉堂知。",
            "comment": ""
        },
        {
            "title": "寄朱约山",
            "content": "岁晚江空烟水寒，枫林叶落楚天宽。苦无雁足书难寄，作尽鸢声吟未安。晋帖临成思入石，离骚读罢拟栽兰。老来绝被梅花恼，后会君应笑我孱。",
            "comment": ""
        },
        {
            "title": "见率斋王帘使",
            "content": "樽俎折冲贤甲胄，衣裳定伯胜兵车。先生学谱河汾嫡，礼乐须还贞观初。",
            "comment": ""
        },
        {
            "title": "书灯",
            "content": "一点兰膏数寸心，小窗伴我夜沈沈。暖分青焰藜烟细，喜动红光花意深。洞见苦心归典策，照残幽梦入寒衾。他时富贵不相弃，移上长敬檠伴醉吟。",
            "comment": ""
        },
        {
            "title": "题静轩",
            "content": "径深寂寂锁苔菌，此地不生车马尘。梦断瑶台惟有竹，棋声花院似无人。蛛因门闭牢穿纲，鹊悟枝乾自采薪。只道乾坤大如许，不知天地又新春。",
            "comment": ""
        }
    ]
}