{
    "dynasty": "宋",
    "author": "王淹",
    "poems": [
        {
            "title": "五言二首",
            "content": "钟鼎山林事，都庐一梦中。观音门里去，叶叶响悲风。",
            "comment": ""
        },
        {
            "title": "吾兄文夫宦游天台余将官於江左不胜感离之情",
            "content": "送君南浦上，风烟惨前知。当时长江水，已与沧溟期。海经远山外，人在高楼时。潮来君莫忘，中有清泪滋。",
            "comment": "【注释】【原题】：吾兄文夫宦游天台余将官於江左不胜感离之情用韦苏州那知风雨夜复此对床眠为韵作十诗以寄"
        },
        {
            "title": "吾兄文夫宦游天台余将官於江左不胜感离之情",
            "content": "田园久芜没，何适为故乡。眷兹南阳阡，松柏日苍苍。但根云边茅，无地安藜床。采蕨饮江水，此人那得忘。",
            "comment": "【注释】【原题】：吾兄文夫宦游天台余将官於江左不胜感离之情用韦苏州那知风雨夜复此对床眠为韵作十诗以寄"
        },
        {
            "title": "五言二首",
            "content": "一雨日夜零，阶前草更青。西风忽萧飒，残月照空庭。",
            "comment": ""
        },
        {
            "title": "寄仲子",
            "content": "汝生十七年，不离父母膝。抗言求自试，立意坚且必。父母不汝拒，汝志诚少匹。束书下扁舟，挂席飞鸟疾。书来报善达，授馆亦云佚。进修不多言，祝汝慎非一。",
            "comment": ""
        },
        {
            "title": "秋浦见陆次川会其有广德之役同游齐山而别既",
            "content": "我车疾驱无停辀，君马既秣犹少留。客怀那更见行色，胜地不能成纵游。君去我愁归路远，黄叶霜风山意晚。几时云外有音来，早送文书遮病眼。",
            "comment": "【注释】【原题】：秋浦见陆次川会其有广德之役同游齐山而别既归以诗寄之"
        },
        {
            "title": "吾兄文夫宦游天台余将官於江左不胜感离之情",
            "content": "我家尺五天，行人指城东。老槐阅世故，高荫自清风。叵量陵谷变，犹叹斤斧空。故国岂乔木，遂应人与同。",
            "comment": "【注释】【原题】：吾兄文夫宦游天台余将官於江左不胜感离之情用韦苏州那知风雨夜复此对床眠为韵作十诗以寄"
        },
        {
            "title": "次韵文夫兄病目新起",
            "content": "胸中眸子坦何疑，不见妖蟇叹月诗。牛背神光元我在，虎头墨妙敢吾欺。竞看投杖行成矩，会起弯弨满中规。可惜平生忧国泪，眼明犹及见清时。",
            "comment": ""
        },
        {
            "title": "吾兄文夫宦游天台余将官於江左不胜感离之情",
            "content": "先人昔营菟，嵩少买别墅。后生久逸乐，稍识田家苦。平生十具牛。独立方寸土。至今龙门滩，犹梦秋夜雨。",
            "comment": "【注释】【原题】：吾兄文夫宦游天台余将官於江左不胜感离之情用韦苏州那知风雨夜复此对床眠为韵作十诗以寄"
        },
        {
            "title": "寄蒋季庄",
            "content": "桃花水起问行舟，时不能留迹自留。何有声名呼子慎，傥能饥渴念之罘。前车或和中涂废，古井难持短绠求。闻说下帷书已就，愿从繁露识春秋。",
            "comment": ""
        },
        {
            "title": "吾兄文夫宦游天台余将官於江左不胜感离之情",
            "content": "膏以明自销，翟以文故翳。两苏事业远，卒与忧患对。夕阳西州道，江海怆馀悔。九折更徐驱，前有覆轨在。",
            "comment": "【注释】【原题】：吾兄文夫宦游天台余将官於江左不胜感离之情用韦苏州那知风雨夜复此对床眠为韵作十诗以寄"
        },
        {
            "title": "吾兄文夫宦游天台余将官於江左不胜感离之情",
            "content": "雨叶收馀音，寒虫怨遥夜。向来十年灯，致论秦屡借。白头错料事，抱璞晞世价。出门已绝倒，一字不堪藉。",
            "comment": "【注释】【原题】：吾兄文夫宦游天台余将官於江左不胜感离之情用韦苏州那知风雨夜复此对床眠为韵作十诗以寄"
        },
        {
            "title": "吾兄文夫宦游天台余将官於江左不胜感离之情",
            "content": "小草有远志，大樗可长年。山林自相许，风雨堪独眠。稍须三径资，莫问五湖船。从今坐右铭，可刻招隐篇。",
            "comment": "【注释】【原题】：吾兄文夫宦游天台余将官於江左不胜感离之情用韦苏州那知风雨夜复此对床眠为韵作十诗以寄"
        },
        {
            "title": "吾兄文夫宦游天台余将官於江左不胜感离之情",
            "content": "安道乐东山，少游志乡里。二龙各同渊，屈信有彼此。何年金华客，异世赤松子。此谋非人决，头颅当自揣。",
            "comment": "【注释】【原题】：吾兄文夫宦游天台余将官於江左不胜感离之情用韦苏州那知风雨夜复此对床眠为韵作十诗以寄"
        },
        {
            "title": "吾兄文夫宦游天台余将官於江左不胜感离之情",
            "content": "母慈怀远音，积雨人未复。朝来鸟鹊喜，门外书一幅。小邦王事繁，夜食忘归沐。何处望飞凫，山中酒初熟。",
            "comment": "【注释】【原题】：吾兄文夫宦游天台余将官於江左不胜感离之情用韦苏州那知风雨夜复此对床眠为韵作十诗以寄"
        },
        {
            "title": "吾兄文夫宦游天台余将官於江左不胜感离之情",
            "content": "秋风一夕来，木落江水波。相将雁南翔，奈有孤飞何。四海兄弟少，百年离别多。傥坚归来心，富贵尔则那。",
            "comment": "【注释】【原题】：吾兄文夫宦游天台余将官於江左不胜感离之情用韦苏州那知风雨夜复此对床眠为韵作十诗以寄"
        }
    ]
}