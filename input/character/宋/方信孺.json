{
    "dynasty": "宋",
    "author": "方信孺",
    "poems": [
        {
            "title": "陵山",
            "content": "龟趺无处问行踪，惆怅连江荔子红。铁铸崔嵬真大错，骊山铜柱久成空。",
            "comment": ""
        },
        {
            "title": "铜鼓",
            "content": "石鼓嵯峨尚有文，旧题铜鼓更无人。定钗寂寞蛮花老，空和楚歌迎送神。",
            "comment": ""
        },
        {
            "title": "浴日亭",
            "content": "亭倚蓬莱几许高，下临无地有惊涛。坡仙想得江山助，八语端为天下豪。",
            "comment": ""
        },
        {
            "title": "滴水岩",
            "content": "天半飞涛六月寒，苍岸壁立互回环。从今好事能题品，列作南中第一仙。",
            "comment": ""
        },
        {
            "title": "相对冈",
            "content": "海门高并两峰寒，大艑轻帆自往还。安得百灵移一岛，却教尘世看三山。",
            "comment": ""
        },
        {
            "title": "龙窟",
            "content": "变化灵踪亦可疑，玲珑数穴似仇池。沧溟咫尺不归去，安得神龙如许痴。",
            "comment": ""
        },
        {
            "title": "卢循河南故城",
            "content": "蛙据方州妄自尊，沈郎百万若云屯。归舟无路寻巢穴，空有卢亭旧子孙。",
            "comment": ""
        },
        {
            "title": "禺山",
            "content": "禺山何事作番山，空有陂陀迹已漫。今日升堂听丝竹，沉香不见旧阑干。",
            "comment": ""
        },
        {
            "title": "五仙观",
            "content": "蹁跹天上五仙人，羊驾何年到海滨。晋汉相传羊无有，观中遗石自轮囷。",
            "comment": ""
        },
        {
            "title": "金牛山",
            "content": "金牛去后久凄凉，好景乾坤亦祠藏。沧海无穷月无尽，从今收拾入诗囊。",
            "comment": ""
        },
        {
            "title": "花山寺",
            "content": "万花春老正红酣，不是丛林优钵昙。山下女郎来问讯，未饶萱草解宜男。",
            "comment": ""
        },
        {
            "title": "珊瑚井",
            "content": "可怪仙翁亦世情，珊瑚还许至殷勤。波神不是赵佗客，即是前身石季伦。",
            "comment": ""
        },
        {
            "title": "赵台井",
            "content": "古甃寒潮百尺清，伪王题品老佗营。渴来不饮盗泉水，特地翻为达磨名。",
            "comment": ""
        },
        {
            "title": "黄巢矶",
            "content": "天下纵横辙迹环，舳舻不许度前湾。江神少为摧凶焰，要使留金六祖山。",
            "comment": ""
        },
        {
            "title": "题学宫壁",
            "content": "淮水原同泗水流，东家便是孔家丘。千年源委诗书泽，一日风雷变化秋。劫不能向移突兀，子衿正合勉藏修。相魁自昔称吴蔡，衣钵相传未肯休。",
            "comment": ""
        },
        {
            "title": "灵化寺",
            "content": "黄木湾前一亩宫，庙灵规地古来雄。江头不见风雷恶，多谢禅师受戒功。",
            "comment": ""
        },
        {
            "title": "蕃人冢",
            "content": "鲸波仅免葬吞舟，狐死犹能效首邱。目断苍茫三万里，千金虽在此生休。",
            "comment": ""
        },
        {
            "title": "虎头岩",
            "content": "绝壁空岩踞虎头，鸟飞不渡野猿愁。人间有此真奇境，便好乘风访十洲。",
            "comment": ""
        },
        {
            "title": "赠写真求赞者",
            "content": "十年红紫□，容易怨春园。不向瓶中见，还从檐上看。",
            "comment": ""
        },
        {
            "title": "西七寺",
            "content": "文殊千佛显真乘，水月光中见定林。昭瑞当时连集福，咸池今日应奎参。",
            "comment": ""
        },
        {
            "title": "三城",
            "content": "三城不断郁相望，千里长江势渺芒。蛮獠传闻亦胆破，从知岭外有金汤。",
            "comment": ""
        },
        {
            "title": "南七寺",
            "content": "井轸南宫焕宝光，千秋古胜并延祥。祗今两寺无名子，地藏旁联四实方。",
            "comment": ""
        },
        {
            "title": "朝汉台",
            "content": "倔强难除结尚椎，筑台北望欲何为。大夫自载千金橐，谁念韩侯十万师。",
            "comment": ""
        },
        {
            "title": "走珠石",
            "content": "底事明珠解去来，当时合蒲已堪猜。贾胡不省何年事，老石江头空绿苔。",
            "comment": ""
        },
        {
            "title": "番山",
            "content": "城根片石久模糊，图记应须考国初。欲识番山真面目，至今东北号清虚。",
            "comment": ""
        },
        {
            "title": "菖蒲观觉真寺",
            "content": "千载仙居已渺茫，道山佛屋自相望。春花秋草年年事，却作游人歌舞场。",
            "comment": ""
        },
        {
            "title": "东七寺",
            "content": "慈度天王更觉华，苍龙东角梵王家。普慈化乐成尘土，兴圣犹兼觉性夸。",
            "comment": ""
        },
        {
            "title": "法性寺",
            "content": "金碧参差兜率天，曾煎诃子试新泉。荒园废宅无人问，门外桃花却是禅。",
            "comment": ""
        },
        {
            "title": "资福寺罗汉阁",
            "content": "千柱依然跨宝坊，庭前柏子久荒凉。明珠白璧无人识，赖有斯文万丈光。",
            "comment": ""
        },
        {
            "title": "笔授轩",
            "content": "制止遗踪底处寻，相传笔授此丛林。毗庐四万八千卷，正要墨池如许深。",
            "comment": ""
        },
        {
            "title": "菩提树",
            "content": "庭前双树尚依然，何处犹参无树禅。一自老卢归去后，年年长结万灯缘。",
            "comment": ""
        },
        {
            "title": "三教殿",
            "content": "大道茫茫鼎峙分，个中谁为破重藩。须知问礼当时地，不必西方两足尊。",
            "comment": ""
        },
        {
            "title": "和光洞",
            "content": "和光深洞隐昌期，门锁烟萝不可窥。欲问榴花好消息，只今难问旧题诗。",
            "comment": ""
        },
        {
            "title": "甘溪",
            "content": "甘溪依约旧城东，陵谷迁移一梦中。春尽踏青人不见，桄榔老大木棉红。",
            "comment": ""
        },
        {
            "title": "大通寺",
            "content": "老木槎牙欲擘云，门前流水我知津。过江一雨如盆泻，竞礼真不如不动身。",
            "comment": ""
        },
        {
            "title": "流杯池",
            "content": "坳石天然印油流，飞觞寂寞几春秋。山阴千古夸陈迹，此地何人记旧游。",
            "comment": ""
        },
        {
            "title": "大小水帘洞",
            "content": "碧涧东西春水添，四时疏雨落晴檐。珠宫贝阙无寻处，空见重重排玉帘。",
            "comment": ""
        },
        {
            "title": "庆远龙隐洞",
            "content": "南山山北北山南，一洞中分路口三。飞鹤叫云声自远，懒龙悭雨睡方酣。襄公淡墨留苍壁，太史高风拂翠岚。百尺岩前清绝处，道人先我著茅庵。",
            "comment": ""
        },
        {
            "title": "任嚣墓",
            "content": "枯坟曾阅几兴亡，行客徘徊古道傍。茅屋一间无处觅，可怜不似楚昭王。",
            "comment": ""
        },
        {
            "title": "虎跑泉",
            "content": "破寺高僧夜不眠，一声猛虎月明天。起来难觅新蹄迹，半滴空余石罅泉。",
            "comment": ""
        },
        {
            "title": "南海庙",
            "content": "官阙参差海上开，吐吞波浪起风雷。英灵万古无宗社，奚丑区区何足摧。",
            "comment": ""
        },
        {
            "title": "题龙隐岩",
            "content": "爱山那惜走千回，生怕前驱后骑催。石上参差鳞甲动，眼中在处画图开。骖鸾未办乘风去，浮鹢何妨载雨来。人事百事俱变灭，祗应题字不尘埃。",
            "comment": ""
        },
        {
            "title": "义宁华岩洞和纯阳真人",
            "content": "跨鹤曾来不记年，洞中流水绿依然。紫箫吹彻无人见，万里西风月满天。",
            "comment": ""
        },
        {
            "title": "西江月",
            "content": "碧洞青崖著雨，红泉白石生寒。朅来十月九湖山。人笑元郎太漫。绝壑偏宜叠鼓，夕阳休唤归鞍。兹游未必胜骖鸾。聊作湖南公案。",
            "comment": ""
        },
        {
            "title": "刘氏铜像",
            "content": "霸业凄凉一炬休，铸金为像亦狂谋。五湖但说鸱夷子，千古谁知恩赦侯。",
            "comment": ""
        },
        {
            "title": "龙磨角石",
            "content": "旧说神龙水底蟠，何年电掣与雷奔。至今舟子相呼唤，犹指江边石上痕。",
            "comment": ""
        },
        {
            "title": "清秀山",
            "content": "寻遍洞天三十六，苍灵独闭此岩扉。旋除野草开新径，遮莫寒藤刺客衣。岁月偶同题壁字，烟霞似不放人归。把茅欲作开山主，已落瞿昙第二机。",
            "comment": ""
        },
        {
            "title": "飞来殿",
            "content": "嵯峨古殿记飞来，千古传闻亦怪哉。龙象渐随尘土化，却疑神物欲飞回。",
            "comment": ""
        },
        {
            "title": "刘王花坞",
            "content": "绿阴到处小舟藏，浅水漂红五里香。不见芳华旧亭宛，桃花应解笑刘郎。",
            "comment": ""
        },
        {
            "title": "悬钟",
            "content": "绝壁初无路可通，何人特地铸金钟。神仙底处应难诘，弹落余声和涧松。",
            "comment": ""
        },
        {
            "title": "龙隐岩",
            "content": "曾榜武夷九曲，何如桂岭七星。水石小容螭隐，烟云长带龙腥。",
            "comment": ""
        },
        {
            "title": "会仙观",
            "content": "绰约长眉海上仙，久餐云母学长年。山中丹井今无恙，为吊南弃谢自然。",
            "comment": ""
        },
        {
            "title": "媚川都",
            "content": "漭漭愁云吊媚川，蚌胎光彩夜连天。幽魂水底犹相泣，恨不生逢开宝年。",
            "comment": ""
        },
        {
            "title": "达磨石",
            "content": "葱岭初无一字传，名山到处即为禅。只今石上留公案，面壁何须更九年。",
            "comment": ""
        },
        {
            "title": "西山凿池种白莲作",
            "content": "池开新白遍天涯，未许东风擅一家。 苍桂丛中苍桂树，碧莲峰里碧莲花。 波光分破湖子顷，瀑影斜飞水一洼。 待著阑干横残绿，浮萍开处见鱼虾。",
            "comment": "【注释】首联点题，称赞这莲花不来于“东风第一枝”的梅花那样可爱。颔颈两联把秀丽风景与莲花有机联系起来，使它们相映成辉，共同担负着装点美丽西山的使命。尾联写那一望无际、遍布天涯的莲花，待置了阑干后，这莲会比“疏影横斜水清浅，暗香浮动月黄昏”那清瘦孤独的梅花更胜一筹，更具绰约丰姿。"
        },
        {
            "title": "老人松",
            "content": "上古轮囷说寿樗，何人玉斧劚霜腴。有知定见非凡物，盍作堂堂五大夫。",
            "comment": ""
        },
        {
            "title": "题万岁寺",
            "content": "磊磊洞庭石，渺渺苍梧云。客行离骚国，长歌酹湘君。湘君不可见，古庙藏江氛。空坛颇亡恙，谁为真将军。",
            "comment": ""
        },
        {
            "title": "任嚣城",
            "content": "五星自是汉家符，忍死任嚣亦太愚。今日朝台犹百尺，荒城不记旧规模。",
            "comment": ""
        },
        {
            "title": "虞山",
            "content": "西风搅桂树，落日明枫林。游子怀归期，予悲渺登临。虞山一何高，湘水一何深。英皇仅枯冢，寂寞薰兮琴。我欲奏古曲，俗耳更哇淫。古器不可见，聊作相思吟。相思长相思，相思无古今。一歌众鸟听，再歌万籁喑。推手君勿歌，有酒且孤斟。落落此时意，寥寥千载心。五弦毋庸绝，四海谁知音。",
            "comment": ""
        },
        {
            "title": "刘氏郊坛",
            "content": "一德由来可享天，东邻扣祭亦徒然。荒凉到处游麋鹿，谁识郊坛八面圆。",
            "comment": ""
        },
        {
            "title": "顺庵",
            "content": "词人自结一间茅，天上宸奎舞瘦蛟。见说鬼神犹卫护，瑞光前夜起山坳。",
            "comment": ""
        },
        {
            "title": "越井冈",
            "content": "万山衮衮尽东来，高处犹存百尺台。回首旧时张乐地，一杯重与酹苍苔。",
            "comment": ""
        },
        {
            "title": "王登洲",
            "content": "四渎初分有物尸，天开地辟共为期。齐东野语真堪笑，请诵昌黎十丈碑。",
            "comment": ""
        },
        {
            "title": "净慧寺千佛塔",
            "content": "九井神光射斗牛，天开宝级镇南州。客船江上东西路，常识嶙峋云外浮。",
            "comment": ""
        },
        {
            "title": "灵洲",
            "content": "东南佳气盛衣冠，楼阁翚飞缥纱间。疑是落星湾上见。",
            "comment": ""
        },
        {
            "title": "众妙堂",
            "content": "妙处常存道岂高，个中得意自陶陶。空堂寂寞丰碑在，观裹何人复种桃。",
            "comment": ""
        },
        {
            "title": "浮邱山",
            "content": "碧海何年已变田，空传双舄旧时仙。乘风欲挹浮邱袖，同访朱明别洞天。",
            "comment": ""
        },
        {
            "title": "刘氏山",
            "content": "一径萦纡夹粉墙，向来台馆化僧房。周遭老木依然在，曾见刘家伪帝王。",
            "comment": ""
        },
        {
            "title": "凤皇台",
            "content": "凤去台空岁月更，百年陈迹埽榛荆。清时已庆三登瑞，盍向朝阳更一鸣。",
            "comment": ""
        },
        {
            "title": "十贤祠",
            "content": "晋唐相望已千年，香火如今数十贤。不见古人空再拜，祠堂西去有贪泉。",
            "comment": ""
        },
        {
            "title": "花田",
            "content": "千年玉骨掩尘沙，空有余妍剩此花。何似愿头美人草，樽前犹作舞腰斜。",
            "comment": ""
        },
        {
            "title": "南濠",
            "content": "经营犹记旧歌谣，来往丹人趁海潮。风物眼前何所似，扬州二十四红桥。",
            "comment": ""
        },
        {
            "title": "题龙隐岩",
            "content": "春波饱微渌，斗柄函空明。方舟贯岩腹，鹅鹳相酬鸣。仰窥穹窿顶，宛转百怪呈。仅余鳞甲碎，不见头角狞。下闯清泠渊，演迤万顷澄。但同鱼鸟参，勿遣蛟龙惊。抉苔抚奇篆，倚棹看题名。三将标殊勋，自与山不倾。谁欤赘小筑，正恐山灵嗔。南涧更幽绝，仙佛依峥嵘。太虚可为室，岂复资药楹。乳泉助茗碗，中有冰雪清。何须骖鸾去，此即白玉京。鼎来不速客，抱琴忽逢迎。爱此无弦曲，岩溜同一声。为君洗尘耳，唤我诗魂醒。祗愁白衣至，好句亡繇成。",
            "comment": ""
        },
        {
            "title": "波罗蜜果",
            "content": "累累圆实大於瓜，想见移根博望槎。三百余篇谁识此，世间宁复有张华。",
            "comment": ""
        },
        {
            "title": "还珠洞",
            "content": "归舟多载小江春，重访东岩旧屐痕。插水峭崖犹有路，垂天怪石本无根。金华仙伯真知已，薏苡将军足断魂。安得北山公可作，倩渠移取向家园。",
            "comment": ""
        },
        {
            "title": "宝象峰胜因寺",
            "content": "鸿蒙谁辟此山川，龙象新开二十年。最恨东坡早仙去，只教蒲涧入诗篇。",
            "comment": ""
        },
        {
            "title": "景泰山七仙寺",
            "content": "老衲诛茅昔小留，七仙阴为护岩幽。不将石履呈奇怪，安得西归好话头。",
            "comment": ""
        },
        {
            "title": "咏西山海棠",
            "content": "真珠几颗最深红，点缀偏方造化工。好事何年移蜀种，美人清晓出吴宫。妖娆能得几时赏，零落才消一夜风。自有生香人不识，绣衾全覆锦熏笼。",
            "comment": ""
        },
        {
            "title": "石门",
            "content": "吕嘉积石浪相传，双阙天开尚宛然。成改古来俱一梦，千秋何似老楼船。",
            "comment": ""
        },
        {
            "title": "龙隐岩",
            "content": "石门元不锁，岩屋本无基。九夏花犹在，千年树倒垂。僧閒方定起，客到每归迟。甚欲眠莲叶，沿崖读断碑。",
            "comment": ""
        },
        {
            "title": "清海军楼",
            "content": "睥睨旁围百尺楼，翚飞缥缈接云浮。鲸波不动海山碧，弹压东南十四州。",
            "comment": ""
        },
        {
            "title": "贪泉",
            "content": "泉本无贪人自清，何须一酌始忘情。回车胜母君知否，见说曾参亦好名。",
            "comment": ""
        },
        {
            "title": "鉴空阁",
            "content": "右带灵洲左石门，何年飞阁倚晴云。南游不用看图画，曾向坡仙句裹闻。",
            "comment": ""
        },
        {
            "title": "北七寺",
            "content": "国清尊胜北山隅，证果报恩同一区。地藏荒芜并报国，尚余悟性斗牛墟。",
            "comment": ""
        },
        {
            "title": "海山楼",
            "content": "海山雨过月明时，自是南州一段奇。尘土只今无着处，可怜谁与更题诗。",
            "comment": ""
        },
        {
            "title": "动石",
            "content": "山中块石老僧言，一叱应知围法轮。元是世人心自动，请将消息问风幡。",
            "comment": ""
        },
        {
            "title": "西竺山广果寺",
            "content": "小桥横绝两峰环，白日松风为掩关。天半楼台矗金碧，直疑海上普陀山。",
            "comment": ""
        },
        {
            "title": "马鞍山",
            "content": "堑山堙谷浪为谋，余力犹穷岭外洲。见说揭竿从垅上，祖龙当日漫东游。",
            "comment": ""
        },
        {
            "title": "题龙隐岩",
            "content": "雨脚初收鱼尾霞，满溪流水半溪花。寻源曾识武陵洞，泛宅如浮苕水家。但得嵌空元有路，何如峭绝不容车。道人辛苦经云水，成塔从来是劫沙。",
            "comment": ""
        },
        {
            "title": "雷洞",
            "content": "疑冢峥嵘此不封，麒麟仿佛是山中。后人未识藏雷穴，踏破苍苔古甃空。",
            "comment": ""
        },
        {
            "title": "抱旗山",
            "content": "面势翩翩天外山，彩旗常在翠云间。太平官府无公事，尽好高牙相对閒。",
            "comment": ""
        },
        {
            "title": "药洲",
            "content": "沙邱遗臭茂陵空，何物能成九转功。地下刘郎犹有愧，驾言聊作葛仙翁。",
            "comment": ""
        },
        {
            "title": "峡山广庆寺",
            "content": "韦郎故地久萧条，只有泉声响夜潮。行客往来回首地，玉环无处觅娇娆。",
            "comment": ""
        },
        {
            "title": "琵琶洲",
            "content": "仿佛琵琶海上洲，年年常与水沉浮。客船昨夜西风起，应有江头商妇愁。",
            "comment": ""
        },
        {
            "title": "清远峡",
            "content": "昆仑截竹事空传，不见春潮送客船。只似蜀江江上路，两山中峡手巾天。",
            "comment": ""
        },
        {
            "title": "番塔",
            "content": "半天缥缈认飞翚，一柱轮囷几十围。绝顶五更铃共语，金鸡风转片帆归。",
            "comment": ""
        },
        {
            "title": "马蛟山",
            "content": "耆老相传亦可嗟，深山大泽自龙蛇。老蛟变化初何怪，天马从来产渥洼。",
            "comment": ""
        },
        {
            "title": "钓台",
            "content": "钓得神鱼金作鳞，废台百尺漫嶙峋。丝纶不入非熊梦，当日何人老渭滨。",
            "comment": ""
        },
        {
            "title": "九曜石",
            "content": "九峰参立倚空明，好事传闻应列星。运石早知能赎罪，上书何必待缇萦。",
            "comment": ""
        },
        {
            "title": "风幡堂",
            "content": "确头一语便投机，若说风幡是落迟。今日堂中容百众，不知那个可传衣。",
            "comment": ""
        },
        {
            "title": "葛仙翁炼丹石",
            "content": "见说刀圭已解仙，宁须丹灶半人间。葛翁本是求勾漏，何意南来访此山。",
            "comment": ""
        },
        {
            "title": "石屏堂",
            "content": "月峡旁通玉液池，采舟争胜出宫闺。荒台今日人相问，野草无言日自西。",
            "comment": ""
        },
        {
            "title": "沉香浦",
            "content": "一饮千金事已非，那容更载此香归。若教到此方投去，早落人间第二机。",
            "comment": ""
        },
        {
            "title": "蒲涧",
            "content": "拔宅谁能辨有无，涧边空记旧丹炉，世间自是多凡骨，何处犹寻九节蒲。",
            "comment": ""
        },
        {
            "title": "赠写真求赞者",
            "content": "向□瓦砾怜□□，颇欲丹青结胜缘。大似欠渠佳句在，不妨时复击渔船。城东秀山不知数，城西新湖政自佳。一春车马欠行迹，万斛尘埃装我□。",
            "comment": ""
        },
        {
            "title": "赵佗疑冢",
            "content": "漫说曹瞒七十余，老佗疑冢更模糊。不知禹葬会稽处，也有累累如许燕。",
            "comment": ""
        },
        {
            "title": "铁柱",
            "content": "崔嵬十二峙乾和，五柱何如马伏波。败堑颓垣今日见，想曾荆棘汉铜驼。",
            "comment": ""
        },
        {
            "title": "仙涌山",
            "content": "龙伯何年钓巨鳌，两峰漂荡入洪涛。人间灵迹无寻处，仙涌罗浮相对高。",
            "comment": ""
        },
        {
            "title": "沉犀潭",
            "content": "西来异兽路应迷，金锁何年落此溪。不比李侯心似水，归舟自掷石门西。",
            "comment": ""
        },
        {
            "title": "广平堂",
            "content": "撤茅易瓦利无穷，盍种甘棠比召公。大手断碑何处觅，典型犹见此堂中。",
            "comment": ""
        },
        {
            "title": "鲍姑井",
            "content": "为觅丹砂到海滨，空山废井已生尘。不将一滴苏焦槁，神艾虚传解活人。",
            "comment": ""
        },
        {
            "title": "卓锡泉",
            "content": "泉源无处不流通，隐显何关卓锡功。欲识海潮连地脉，祗今双蟹出泉中。",
            "comment": ""
        },
        {
            "title": "越楼",
            "content": "真珠市拥碧扶阑，十万人家着眼看。独恨登临最高处，举头犹不见长安",
            "comment": ""
        },
        {
            "title": "凌丹亭",
            "content": "风驭来三峡，云章下九天。名山开窟宅，飞宇纳光躔。未见烟霞约，聊将岁月镌。神游谁复识，空诵白云篇。",
            "comment": ""
        },
        {
            "title": "赠写真求赞者",
            "content": "行乐顿因人事懒，坐忘常觉世缘轻。琴清临水容鱼听，篁暖当筵学凤鸣。便道登仙岂欺我，芙蓉花绕桂林城。",
            "comment": ""
        },
        {
            "title": "义宁华岩洞和纯阳真人",
            "content": "岩前绿水无人渡，洞裹碧桃花正开。东望蓬瀛三万里，等閒飞去等閒来。",
            "comment": ""
        },
        {
            "title": "漓山云崖轩",
            "content": "不用穷探费杖藜，隐然林壑挟城陴。曾遵月洞千岩上，更著云崖一段奇。指拭轩窗容俎豆，发挥泉石借声诗。瞿昙颇似知人意，已约梅花带雪移。",
            "comment": ""
        },
        {
            "title": "金芝岩",
            "content": "碧落三洲天下奇，仙城谁复识金芝。可怜隔断黄茅路，不得骚人赋一诗。",
            "comment": ""
        },
        {
            "title": "刘氏双阙",
            "content": "双阙岧峣即是碑，天荒初破此娥眉。行人来往手加额，解说当年旌表时。",
            "comment": ""
        },
        {
            "title": "鹤舒台",
            "content": "危台老石寄层巅，鹤驾逢迎不记年。今日归来应一笑，山川城郭故依然。",
            "comment": ""
        },
        {
            "title": "白云洞",
            "content": "金刹凭陵尺五天，胜游何必羡登仙。安期想见身千亿，汗漫人间若个边。",
            "comment": ""
        }
    ]
}