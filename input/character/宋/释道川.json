{
    "dynasty": "宋",
    "author": "释道川",
    "poems": [
        {
            "title": "颂古二十八首",
            "content": "休争自己与山河，拨动干戈不奈何。看取将军施武略，两条寒剑定龙蛇。",
            "comment": ""
        },
        {
            "title": "颂古二十八首",
            "content": "语不邪，笑不来。拙铺设，巧安排。猢狲将板拍，野老舞三台。",
            "comment": ""
        },
        {
            "title": "颂古二十八首",
            "content": "三佛形容总不真，眼中瞳子面前人。若能信得家中宝，啼鸟山花一样春。",
            "comment": ""
        },
        {
            "title": "颂古二十八首",
            "content": "戴角擎头笑一场，父子家和丑外扬。知有底人何处去，春来依旧百花香。",
            "comment": ""
        },
        {
            "title": "偈二首",
            "content": "东边觑了复西观，拄杖重重话岁寒。带雨一枝花落尽，不烦公子倚栏干。",
            "comment": ""
        },
        {
            "title": "颂古二十八首",
            "content": "有相有求皆是妄，无形无相堕偏枯。堂堂密密何曾间，一道寒光烁太虚。",
            "comment": ""
        },
        {
            "title": "颂古二十八首",
            "content": "避暑逃寒问是非，不离寒暑少人知。正中来也无回互，句里藏锋辨者稀。严天雪，火雪飞，风吹日炙杜阇黎。",
            "comment": ""
        },
        {
            "title": "偈二首",
            "content": "群阴剥尽一阳生，草木园林尽发萌。唯有衲僧无底钵，依前盛饭又盛羹。",
            "comment": ""
        },
        {
            "title": "颂古二十八首",
            "content": "观音门普普门收，才著襕衫便不羞。昨夜猿啼新岭上，今朝鹤唳古溪头。恶风飘堕回光息，欲火焚烧当处休。璎珞受来都不用，平生活计冷湫湫。",
            "comment": ""
        },
        {
            "title": "颂古二十八首",
            "content": "七手八脚，神头鬼面。棒打不开，刀割不断。阎浮跳踯几千回，头头不离空王殿。",
            "comment": ""
        },
        {
            "title": "颂古二十八首",
            "content": "山堂静坐夜无言，寂寂寥寥本自然。何事西风动林野，一声寒雁唳长天。",
            "comment": ""
        },
        {
            "title": "颂古二十八首",
            "content": "东西南北水茫茫，无角铁牛入海藏。千眼大悲寻不见，倒骑佛殿入僧堂。",
            "comment": ""
        },
        {
            "title": "颂古二十八首",
            "content": "将杖探其水，方知水浅深。路遥知马力，岁久辨人心。子不孝，父不慈。恭而无礼，亲而有疏。",
            "comment": ""
        },
        {
            "title": "颂古二十八首",
            "content": "罚钱出院，众人皆见。有理难伸，风流满面。直饶兴化全提，未免令行一半。这一半，明眼衲僧点检看。",
            "comment": ""
        },
        {
            "title": "颂古二十八首",
            "content": "师子咬人，狂狗逐块。三十里来方始悟，何似当初莫入去。",
            "comment": ""
        },
        {
            "title": "颂古二十八首",
            "content": "他心三藏太颟顸，猢孙观了看划船。对面国师寻不见，只为从来被眼谩。",
            "comment": ""
        },
        {
            "title": "颂古二十八首",
            "content": "丙丁童子来求火，再问炎炎燎面门。过现未来三世佛，不离其中转法轮。",
            "comment": ""
        },
        {
            "title": "颂古二十八首",
            "content": "现出虚空眼便花，更教打破事如麻。直饶指出当堂缝，分明鹞子过新罗。",
            "comment": ""
        },
        {
            "title": "颂古二十八首",
            "content": "台山路，蓦直去，赵老见婆无别语。勘破回来知不知，莫信闲人说是非。",
            "comment": ""
        },
        {
            "title": "颂古二十八首",
            "content": "蝴蜂休恋旧时窠，五百郎君不奈何。欲火逼来无走路，痴心要上白牛车。门前羊鹿权为喻，室内啀喍总是讹。蓬{左火右孛}臭烟相恼处，出身不用动干戈。",
            "comment": ""
        },
        {
            "title": "颂古二十八首",
            "content": "生涯如梦若浮云，活计都无绝六亲。留得一双青白眼，笑他无限往来人。",
            "comment": ""
        },
        {
            "title": "颂古二十八首",
            "content": "高声拨火召司徒，火焰炎天蓦面驱。只向此间能稳坐，任教门外雪盈衢。",
            "comment": ""
        },
        {
            "title": "句",
            "content": "我有一条铁楖{左木右栗}，纵横妙用无人识。临行拨转上头关，轰起一声春霹雳。",
            "comment": ""
        },
        {
            "title": "颂古二十八首",
            "content": "生死有无佛，虚名如电拂。俊鹞博天飞，不打篱边鹘。无欠无馀若太虚，不知谁解强名模。",
            "comment": ""
        },
        {
            "title": "颂古二十八首",
            "content": "演出大藏教，言端语亦端。两头都坐断，一剑倚天寒。",
            "comment": ""
        },
        {
            "title": "颂古二十八首",
            "content": "水中捉月，镜里寻头。刻舟求剑，骑牛觅牛。空花阳焰，梦幻浮沤。一笔勾断，要休便休。巴歌杜酒村田乐，不风流处也风流。",
            "comment": ""
        },
        {
            "title": "颂古二十八首",
            "content": "三际求心心不见，两眼依然对两眼。不须遗剑刻舟寻，雪月风华常见面。",
            "comment": ""
        },
        {
            "title": "颂古二十八首",
            "content": "分明柑橘勿譊讹，献花借水辨龙蛇。白纸一张都盖了，免教天下动干戈。",
            "comment": ""
        },
        {
            "title": "颂古二十八首",
            "content": "问如绵里针，答似泥中刺。咆哮二虎吼生狞，各各利牙爪可怖。坐却碧峰头，截断当阳路。直饶擎出秘魔叉，路狭草深难进步。相见不相逢，回互不回互。四七二三眼相睹，云从龙兮风从虎。",
            "comment": ""
        },
        {
            "title": "颂古二十八首",
            "content": "三尺寒光射斗牛，镆铘提处鬼神愁。蛮夷不识军将令，误人重围血颈流。",
            "comment": ""
        },
        {
            "title": "颂古二十八首",
            "content": "明镜当台照不差，短长好丑尽归家。山河大地浑如故，不妨随处玩烟霞。",
            "comment": ""
        },
        {
            "title": "参玄歌",
            "content": "一尺水，一丈波，妙高峰顶笑呵呵。七步周行浑属我，不妨闲唱太平歌。灵利汉，不消多，法门广大遍周沙。若能当处分明了，只在如今一刹那。莫求真，休觅假，真假中间都放下。晃晃威光烁太虚，不知谁是知音者。赞不欣，徒说谤，三际无心俱扫荡。正体堂堂一物无，是佛是魔俱一棒。小根闻说暗攒眉，绳上生虵又更疑。拨转面前关棙子，只许当人独自知。阿呵呵，大圆觉，流出菩提遍寥廓。鬼面神头几百般，无瑕镜里皆消却。君不见觌面相逢机掣电，直饶天眼不能观，点著不来真死汉。劝君参，参彻灵明自己禅。善财不用南方去，黑白分明在目前。劝君信，信心战退魔军阵。此是华严最上乘，森罗万象皆相应。劝君修，六门通达任优游。寒山拾得才相见，指点丰干哂未休。火风催，四山逼，那时要见君端的。有个真空解脱门，千眼大悲何处觅。有时放，有时收，唯有知音暗点头。杏华村里如相见，跳出沩山水牯牛。有时喜，有时嗔，无位真人迸面门。殷勤为说西来意，暮楼钟鼓月黄昏。有时唱，有时歌，颠言倒语不奈何。声声尽出孃生口，不属宫商一任他。有时默，有时笑，懵懂铁鎚无孔窍。轻轻触著便无明，只这无明元是道。有时行，有时坐，露影藏身成两个。不独张三会打油，细观李四能推磨。无缝塔，见无因，巍巍本自隐深云。国师样子应难造，不觉锋棱露一层。无底钵，手中擎，百千沙界里头盛。大庾岭头提不起，都缘著力太多生。没底船，不曾漏，千里雪浪皆能透。只凭一个把稍人，谁管狂风连地吼。无鑐鏁，孰安排，鏁断重关绝往来。巨灵抬手空劳力，唯有无心便得开。无毫拂，是何物，击碎狐疑山鬼屈。一喝唯言三日聋，谁怜大辩翻成讷。无孔笛，最难吹，角徵宫商和不齐。有时品起无生曲，截断行云不敢飞。无根树，直侵云，枝条郁密盖乾坤。劫火洞然烧不得，利刀斩处亦无痕。无面目，担板汉，玩水游山无侣伴。迦叶门前倒刹竿，文殊剑上全身现。日面佛，乾屎橛，八两半斤谁辨别。七斤衫子恰相当，镇州休更秤萝蔔。野鸭飞，鸾对舞，三个孩儿抱华鼓。赵老曾看半藏经，灵云一见桃华悟。真实语，报君知，不用思量不用疑。春来决定千华秀，冬尽长天片雪飞。头头漏泄真消息，那个休心辨端的。眼横鼻直一般般，不离当处休寻觅。古佛言，祖师说，千圣路头同一舌。他日人天匝地来，那时方表而今决。",
            "comment": ""
        }
    ]
}