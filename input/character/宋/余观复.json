{
    "dynasty": "宋",
    "author": "余观复",
    "poems": [
        {
            "title": "读柴桑集",
            "content": "游心太古初，得句万物表。平生一樽酒，寂寞三迳小。有琴不张弦，正以知音少。伊予挹残芳，道心炯相照。北窗清梦长，山间自啼鸟。吾欲部先生，天阔白云杳。",
            "comment": ""
        },
        {
            "title": "山居即事",
            "content": "密竹环茆舍，应无俗士过。睡浓嫌日出，坐久厌尘多。斗雀翻危叶，饥鹅唼短莎。世涂真九曲，奔走欲如何。",
            "comment": ""
        },
        {
            "title": "咏怀",
            "content": "山容洗眼青，江光照肌白。翻枝鹊查查，抱叶蝉啧啧。蒹葭摇风声，梧桐淡秋色。草木了无能，阴阳互相激。人於大化中，真成逆旅客。藏舟夜半移，不假贲育力。尘网罩八纮，贪夫受罗织。蹇予丘壑姿，一室颇安适。荒寻纵奇怀，清诡吊尘迹。风摇泛海槎，雨涩登山屐。世远事荒唐，天高兴寥閴。渺渺孤征鸿，一举振六翮。此意人莫知，独啸岩扉寂。",
            "comment": ""
        },
        {
            "title": "寄伯成",
            "content": "昔别青梅酸，今来黄叶堕。叶随却归根，窗隙见驹过。大巧亦自然，小智空琐琐。一言取封侯，千金贾奇祸。达人知倚伏，去就无不可。天公亦可为，妙用正在我。",
            "comment": ""
        },
        {
            "title": "梅花引",
            "content": "耨银云，锄璧月，栽得寒花寄愁绝。阳和一点来天要，春满江南谁漏泄。珊瑚作树玉为肤，沉水熏香檀吐屑。野桥横，寒涧洁，斜梢舞破屋角烟，老树压残墙角雪。风流不肯王谢俦，孤高尚笑夷齐劣。萧然与俗最无缘，此语难明向谁说。绝爱西湖君，暗香浮动月黄昏。亦爱东坡老，竹外一枝斜更好。二仙去矣花寂寥，着语压花花不倒。谁能淡笔传其真，谁能楚语招其魂。参横月落兴未了，三叫花神闻不闻。花影摇摇情默默，冷透吟脾醒醉魄。问渠桃李岂知春，西抹东涂受春役。自然香，无色色。谯楼角动霜初飞，萧寺钟鸣天欲白。披衣绕遍树头行，判断人间风月国。",
            "comment": ""
        },
        {
            "title": "寄伯成",
            "content": "风雅不可复，亦乃世代然。君看黄初语，已减河梁篇。神思透溟涬，至宝辞雕镌。党欲剩着语，不如寂无言。",
            "comment": ""
        },
        {
            "title": "木犀",
            "content": "盘盘老桂树，金屑黄{上髟下龙}忪。孕此无尽香，袭袭乘西风。幽人为延伫，古意滋无穷。王孙招不来，西郊草蒙茸。欲以遗远者，道阻嗟难从。□□不忍替，揽之寄房栊。梦魂怳而清，夜午超鸿蒙。常恐芳气歇，我恨何时终。",
            "comment": ""
        },
        {
            "title": "次韵",
            "content": "榴簇殷红竹迸青，风惊檐玉一时鸣。晚来幽趣无人解，流水声中看月行。",
            "comment": ""
        },
        {
            "title": "梅花",
            "content": "自是孤芳集大成，红红白白漫争名。天边差有雪堪亚，世上更无花敢清。笔到花光空幻想，句如和靖蔼遗声。一枝色引窗前月，冷淡相看太古情。",
            "comment": ""
        },
        {
            "title": "步绕",
            "content": "步绕苍苔自咏诗，吟情惟有涧泉知。山猿忽地来偷果，攀断庭前乌桕枝。",
            "comment": ""
        },
        {
            "title": "梅花",
            "content": "群卉皆舆隶，孤标直圣贤。乾坤清不彻，风月兴无边。生意春常在，贞心晚更坚。骚经虽不载，已改二南篇。",
            "comment": ""
        },
        {
            "title": "次韵春日",
            "content": "日淡风轻养物华，老天将此付诗家。人情巧似营巢燕，春意忙於赴壑蛇。寂寞兰亭空有感，凄凉金谷竟谁夸。绝怜狂甚樊川杜，枉杀吟情豆蔻花。",
            "comment": ""
        }
    ]
}