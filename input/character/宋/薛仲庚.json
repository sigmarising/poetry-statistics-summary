{
    "dynasty": "宋",
    "author": "薛仲庚",
    "poems": [
        {
            "title": "读书",
            "content": "忧来驱我行，困来驱我睡。文章堆案头，时复一开视。岂能皆通说，偶然聊适意。骏马骤平途，里程何足计。万我罗目前，忽为尘所昧。虎豹贵搜猎，狐兔从委弃。五鼎虽共珍，闻名岂知味。均此一卷书，今日与昨异。求名无欲速，要当毕斯世。古人不为经，言动人偶记。悲哉汉诸儒，白首闇文义。",
            "comment": ""
        },
        {
            "title": "春日",
            "content": "晨游每及晡，夜游不知旦。春风似醇醪，盎盎消我闷。春月似新茗，泠泠清我困。人生能几逢，月圆花烂漫。何为守幽独，忽忽音容换。沂水舞雩人，天机自游玩，叔子登岘山，浮名何足叹。",
            "comment": ""
        }
    ]
}