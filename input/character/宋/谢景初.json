{
    "dynasty": "宋",
    "author": "谢景初",
    "poems": [
        {
            "title": "送唐介南迁五首",
            "content": "郁郁炎海旁，气蒸雾露毒。得罪入投畀，幸贷吭颈戮。彼心学圣贤，於义无不足。奈何角主威，未尝有是辱。",
            "comment": ""
        },
        {
            "title": "法喜堂",
            "content": "虚堂庇风雨，结构不务壮。外饰无髹髵，置物况容长。开箧药剂灵，拈棋白黑抗。阶花澹亦夭，庭石碧交向。出门鸟雀喧，燕处物我丧。吴俗夸有素，佛徒移相尚。独能守质静，坐以矫流宕。棲之果自喜，何须山海上。",
            "comment": ""
        },
        {
            "title": "寻余姚上林湖山",
            "content": "山水有奇秀，何必耳目亲。兹地世未知，仙游良可珍。平湖瞰其中，翠巘围四垠。青松千万植，落瀑如悬巾。佛庙耸殿塔，装点纷图新。清溪与断崖，水石声磷磷。峰巅见沧海，日出常先晨。花草时节异，宁问秋夏春。陵谷千万古，岂无答道人。德微言不信，又恐远故堙。樽酒且乐我，醉来事事均。",
            "comment": ""
        },
        {
            "title": "送唐介南迁五首",
            "content": "木秀风所折，膏明自煎然。折固理之必，明性其可迁。趋人向各异，公议日月悬。开言死不测，喑噤贵且年。",
            "comment": ""
        },
        {
            "title": "粤俗",
            "content": "粤俗嗜海物，鳞介无一遗。虾蠃味已厚，况乃蟹与蜞。潮来浦屿涨，遮捕张藩篱。潮去沙满滩，拾掇盈篱箕。杀烹数莫记，琐碎臭且奇。苟务贪咀嚼，宁识暴殄悲。蛟蜃吐云气，腹以人为饴。呀口日反大，洪波谁敢窥。",
            "comment": ""
        },
        {
            "title": "送唐介南迁五首",
            "content": "身任言责地，眼见公路埋。胡宁包心颜，践履天了阶。言出说随至，吏送南海涯。一臣不足惜，喋血狈与豺。",
            "comment": ""
        },
        {
            "title": "观上林垍器",
            "content": "作灶长如丘，取土深於堑。踏轮飞为模，覆灰色乃绀。力疲手足病，欲憩不敢暂。发窑火以坚，百栽一二占。里中售高贾，门合渐收敛。持归示北人，难得曾冈念。几用或弃朴，争乞宁有厌。鄙事圣犹能，今予乃亲觇。",
            "comment": ""
        },
        {
            "title": "禁烟即事",
            "content": "时节一百五，疾风收雨天。鸟催青帝驭，人重子推钱。蹴踘逢南陌，秋千送晚烟。墦间无限醉，唯我独萧然。",
            "comment": ""
        },
        {
            "title": "观仙居山漠布",
            "content": "落泉下峭壁，斗绝千万丈。溅急雪片飞，望若匹练广。曲岭隔青林，三里已闻响。其旁有巨石，平润可俯仰。愚俗所不道，我辈偶来赏。须期秋色清，攀萝将尔上。",
            "comment": ""
        },
        {
            "title": "送唐介南迁五首",
            "content": "长蛇齿牙毒，谁使赤手捕。六月河破堤，捧块捍奔注。匹夫徒昭昭，天下皆慕顾。后世有至公，此计不为误。",
            "comment": ""
        },
        {
            "title": "句",
            "content": "峰巅见沧海，日出长先最。",
            "comment": ""
        },
        {
            "title": "观余姚海氛",
            "content": "海上风与雨，未眹先气升。泽卤杂山云，蓊郁相薰蒸。交语面已障，安辨丘与陵。衣濡带革缓，臭腥殊可憎。自非昌其阳，疾疠得以乘。君子却阴邪，何必医师能。",
            "comment": ""
        },
        {
            "title": "余姚董役海进有作",
            "content": "五行交相陵，海水不润下。处处坏进防，白浪大於马。顾予为其长，恐惧敢暂舍。董众完筑塞，跋履率旷野。使人安於生，兹不羞民社。调和阴与阳，自有任责者。",
            "comment": ""
        },
        {
            "title": "句",
            "content": "倒革衣裳迎户外，尽呼儿女拜灯前。",
            "comment": ""
        },
        {
            "title": "和吴中复江渎泛舟",
            "content": "雨飞暑馆变秋堂，息驾林祠意绪长。笋脱万苞风韵玉，莲开百亩水浮香。揪盘力战棋忘味，筠簟清吟扇递凉。心惜吏间文酒乐，雅欢未既即离觞。",
            "comment": ""
        },
        {
            "title": "送唐介南迁五首",
            "content": "谏逐古今有，例为朝政疵。况与廊庙臣，世复恶其私。安危治乱迹，此事姑置之。傥未监谤者，失得何须悲。",
            "comment": ""
        }
    ]
}