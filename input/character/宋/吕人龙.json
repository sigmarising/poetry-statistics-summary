{
    "dynasty": "宋",
    "author": "吕人龙",
    "poems": [
        {
            "title": "题钓台",
            "content": "万古寒潭数曲山，红尘不到白鸥閒。先生自是生涯淡，却厌浮云满世间。",
            "comment": ""
        },
        {
            "title": "上融堂",
            "content": "直道人间未可孤，朝廷有意用真儒。故将能鉴烦司马，不使春秋欠董狐。握节米猪高节不，盗名齐豹得名无。若商败狄鏖秦事，先轸何尝是匹夫。",
            "comment": ""
        },
        {
            "title": "宿建兴寺",
            "content": "路入招提晚更深，万山秋老薄寒生。芙容枝上无多雨，自把孤怀滴到明。",
            "comment": ""
        },
        {
            "title": "春归",
            "content": "过却清明艳冶天，梨花飞雪柳森烟。欲凭莺燕留春住，无奈东风信杜鹃。",
            "comment": ""
        },
        {
            "title": "光风霁月亭",
            "content": "江边回首见峥嵘，砥柱颓波气象狞。三面好山俱觌面，一泓寒绿不闻声。月从康节诗边吐，风向包羲易里生。如此生涯天未老，更须著脚外间行。",
            "comment": ""
        },
        {
            "title": "题钓台",
            "content": "钓台还是先生物，洛汭今非汉帝家。过客不知兴废事，又驰车马入京华。",
            "comment": ""
        }
    ]
}