{
    "dynasty": "宋",
    "author": "王琮",
    "poems": [
        {
            "title": "观潮",
            "content": "旗彩斜飞一命轻，舟人却立万舟迎。不应当日将军事，犹到如今气未平。",
            "comment": ""
        },
        {
            "title": "读书楼作",
            "content": "近来闲过日，幽事颇相关。远树开晴书，归云当晚山。宦情随处薄，诗稿逐时删。骨若无仙分，何因住此间。",
            "comment": ""
        },
        {
            "title": "题多景楼",
            "content": "秋满阑干晚共凭，残烟衰草最关情。西风吹起江心浪，犹作当时击楫声。",
            "comment": ""
        },
        {
            "title": "次韵徐献可兼别重巽",
            "content": "谁怜范叔恋袍寒，犹有徐卿二子看。大率率中多物忤，相知知到此心给。最怜风雪分吟笔，安得江山共倚栏。后夜小窗怀素帖，挑灯应忆我同观。",
            "comment": ""
        },
        {
            "title": "挽何耐轩",
            "content": "调度如儒素，相门中近难。一心唯好佛，半世懒求官。星近缇屏落，坟依宰木寒。遗恩满溪麓，鱼岛亦辛酸。",
            "comment": ""
        },
        {
            "title": "客中从厚禄故人乞米",
            "content": "范甑欲尘贫亦甚，陶腰未折计何如。小窗独对萧萧雨，临得唐人乞米书。",
            "comment": ""
        },
        {
            "title": "三岩",
            "content": "闲携一壶酒，来对雪岩斟。秋老瀑飞瘦，石寒云宿深。坐无僧共话，行有鹤随琴。北处尽不俗，令人生隐心。",
            "comment": ""
        },
        {
            "title": "京华病中",
            "content": "自移药鼎在床头，桂玉令人分外愁。因病始知归计好，虽贫不向俗不谋。僧曾带雨来看脉，仆为伤风懒上楼。赖有壁间新买画，寒灯相对两山秋。",
            "comment": ""
        },
        {
            "title": "客裹有怀徐太古",
            "content": "近来真倦客，怕蹋软尘红。独向一楼空，静观诸境空。官河添夜雨，宫树带秋风。还忆能吟者，襟期何日同。",
            "comment": ""
        },
        {
            "title": "哭潘令",
            "content": "河阳桃李树，惆怅不逢春。官为吟诗折，家因好客贫。故山归去远，遗像挂来真。谁向江头哭，共乡三数人。",
            "comment": ""
        },
        {
            "title": "与刘天游伯仲夜话霅中戏赠",
            "content": "水亭新得月，坐对白苹洲。共说一夜话，惜无多日留。手抄诗许借，口诵呪如流。最羡同吟处，对床风雨秋。",
            "comment": ""
        },
        {
            "title": "答友人",
            "content": "秋山曾是共登临，感慨兰亭后视今。炎热不过能炙手，笑谈未必到知心。前言衮衮风波去，后钓寥寥岁月深。室迩岂应人自远，酒盟诗社要重寻。",
            "comment": ""
        },
        {
            "title": "立春有怀",
            "content": "十千呼酒醉长安，犹记年时客裹欢。有约南山南畔去，只挑野菜当春盘。",
            "comment": ""
        },
        {
            "title": "独醒午坐",
            "content": "小槽停溜务厅闲，幕府文书省却难。竟日裴回无俗意，祗因竹外有秋山。",
            "comment": ""
        },
        {
            "title": "代辟客送总卿归吴",
            "content": "邺中官况莫来休，羞见傍人说宦游。九十日秋蛩共语，两三夜雨雁供愁。腐红只有虚名在，坚白难将实意酬。驿路梅花归正好，苦无官况莫来休。",
            "comment": ""
        },
        {
            "title": "汉荆王墓",
            "content": "落落庙碑摹瘗鹤，阴阴宰木宿神鸦。可怜宝剑凌云气，散作金灯满地花。",
            "comment": ""
        },
        {
            "title": "秋夜有怀醉书十韵",
            "content": "秋风从何来，飒飒入窗牖。残镫耿不寐，照我客颜厚。故园岂不佳，亦颇兴怀否。黄金桂百树，碧玉池十亩。猿鹤响空山，亭台映疏柳。觥筹杂野蔌，笔砚得佳友。愁无弹鹊句，隽有持螯手。人生行乐耳，功名有时有。点检屐几两，土苴米五斗。浩然归去来，成事不如酒。",
            "comment": ""
        },
        {
            "title": "舟过孤山",
            "content": "寂寞梅花处士坟，竹围岩脚一泉深。隃瞻翠辇曾游处，水钥年年护绿阴。",
            "comment": ""
        },
        {
            "title": "旅兴",
            "content": "经年客食向京华，懒对春风祗忆家。觉道揎为全俗了，略无一语及梅花。",
            "comment": ""
        },
        {
            "title": "题独醒小亭",
            "content": "退食多留此，翛然一散襟。凉从晓来觉，秋向雨中深。墙竹侵山色，檐茅杂柳阴。有谁能载酒，过我共幽寻。",
            "comment": ""
        },
        {
            "title": "喜赵居父赴班",
            "content": "西台自是旧相知，来了为山一篑亏。入幕虽无多日在，改官已是十年迟。金闺接武人争羡，玉牒能文世所奇。此去锦乡才两宿，仙茅绿景正堪诗。",
            "comment": ""
        },
        {
            "title": "蓬莱",
            "content": "一棹三万里，何修入窈深。水痕涵雨意，岩影带秋阴。虽愧无仙骨，终能长道心。古人殊错计，空向海中寻。",
            "comment": ""
        },
        {
            "title": "城西即事",
            "content": "清晓离家去路遥，绝怜寒景太萧条。松深渐觉风声紧，云坳还知雪意销。沙嘴客担鱼种卖，山头人拾树枝烧。梅华多处谁家酒，斜舞青帘隔小桥。",
            "comment": ""
        },
        {
            "title": "秘省金鱼一首",
            "content": "落叶阑干小立时，诸公慨想到腰围。但知官饼堪为饵，不识人间有钓矶。",
            "comment": ""
        },
        {
            "title": "北山访僧晚归",
            "content": "吟僧山北住，又买过湖船。半日得闲话，一生无此缘。波光□酒兴，竹色带茶烟。归路斜阳裹，徐行听乱蝉。",
            "comment": ""
        },
        {
            "title": "次韵项君玉",
            "content": "惠然乘兴访幽栖，细雨冥冥湿杖藜。七尺身强於鹤瘦，一生心不向人低。日寻灵药行寒麓，时有新诗付小奚。欲解貂金同一醉，酒垆闻只在前溪。",
            "comment": ""
        },
        {
            "title": "献可约游北山阻雨",
            "content": "共约湖边唤短蓬，晓来何事雨兼风。山林只合闲人到，不入时官眼界中。",
            "comment": ""
        },
        {
            "title": "客南徐一首",
            "content": "秋来客裹几蹉跎，醉铗唯堪浩浩歌。盛世未应知已少，诸公自是阅人多。潮生瓜步风犹急，苔满浯溪石欠磨。忆昔祖生忠愤后，更无一楫是如何。",
            "comment": ""
        }
    ]
}