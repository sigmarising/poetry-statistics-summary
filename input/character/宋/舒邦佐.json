{
    "dynasty": "宋",
    "author": "舒邦佐",
    "poems": [
        {
            "title": "谩题",
            "content": "世网角雄雄，官途争是非。人方酣蚁战，吾自送鸿飞。",
            "comment": ""
        },
        {
            "title": "挽左相京太师四首",
            "content": "皇华方北返，植纛指西风。蜀谓今清献，戎言昔富公。民夷两心服，勋业百年同。赠与齐温国，功高报亦隆。",
            "comment": ""
        },
        {
            "title": "和于湖集茶韵三首",
            "content": "气味相投陈与雷，有时煎点两三回。午窗睡著呼汤急，止渴还应似望梅。",
            "comment": ""
        },
        {
            "title": "为端夫病起解嘲",
            "content": "折臂三公古尚传，神全何必问形全。前身恐是娄师德，试向沙头觅渡船。",
            "comment": ""
        },
        {
            "title": "丁巳正月五日",
            "content": "春滞犹为腊，年移已换正。节从忙里过，愁向病边生。小雨止还作，虚窗暗又明。时光与心事，无一可娱情。",
            "comment": ""
        },
        {
            "title": "和许宰寓武邑赓杨丞靖安八咏",
            "content": "好语飞来散绮霞，清新俊逸属诗家。著人似醉菖蒲酒，有味如尝橄榄茶。",
            "comment": ""
        },
        {
            "title": "以昌黎验长常携尺为韵赋笋五首",
            "content": "行矣脱锦绷，笙竽奏风篁。岁晚尤可敬，霜雪不改常。",
            "comment": ""
        },
        {
            "title": "读退之传",
            "content": "退之二十八，三上宰相书。晚折王廷凑，骂佛戒鱷鱼。少时及壮时，君试观何如。士养要如此，合抱凌太虚。",
            "comment": ""
        },
        {
            "title": "挽左相京太师四首",
            "content": "尧考闻忧日，公身病瘁时。哀情知痛极，疾势转增危。梁坏将安放，天胡不憗遗。此为天下恸，未敢哭其私。",
            "comment": ""
        },
        {
            "title": "送简贺州五首",
            "content": "朔风撼木落，莫惊客店霜。桂林雪片深，成都碧鸡坊。西南幕中去，尚趣万里装。今乘刺史车，何嫌驿路长。",
            "comment": ""
        },
        {
            "title": "挽黄助教四首",
            "content": "金鎞刮膜妙通灵，从此昏花不再生。闻道向来昏醉眼，而今黑白尽分明。",
            "comment": ""
        },
        {
            "title": "于尉以书室新成惠诗次韵",
            "content": "无数云山簇眼前，又听风叶响琤然。近于此处开三径，准拟归来受一廛。终日看山忘坐臣，有时扃户锁风烟。寻花问柳如乘兴，且莫轻回访戴船。",
            "comment": ""
        },
        {
            "title": "春暮",
            "content": "日月一箭过，春光又别人。竹孙才解箨，梅子已生仁。阅世真旋磨，重诗老斲轮。壮怀因病落，孤负百年身。",
            "comment": ""
        },
        {
            "title": "送冯勉仲赴省",
            "content": "客饯旗亭酒半酣，抟风九万送鹏南。薄劳汗马功收一，肯怨长途玉献三。去年梅花催驿骑，看看柳色斗恩蓝。长篇好上刘蕡策，莫作书生无用谈。",
            "comment": ""
        },
        {
            "title": "睡起二首",
            "content": "蝶梦惊回思尚迷，起煎蟹眼试新旗。桃花贴地杨花起，正是江南二月时。",
            "comment": ""
        },
        {
            "title": "挽余倅二首",
            "content": "自踏功名地，斯心每淡如。东南虽数任，来往只单车。上相逢知己，清时草辟书。才宽天命窄，轓左换灵舆。",
            "comment": ""
        },
        {
            "title": "立秋后十日",
            "content": "万绿枝头一叶黄，秋风恰则到林塘。晚云更作潇潇雨，拾得人间一夜凉。",
            "comment": ""
        },
        {
            "title": "回庙山放船",
            "content": "快时一箭走飞篷，缓也委蛇碧玉中。迟速无心安乐法，从今不怕打头风。",
            "comment": ""
        },
        {
            "title": "天寒偶成",
            "content": "云冻长空铺水墨，风鸣破屋响琅玕。忆梅探梅春已露，欲雪不雪天正寒。呵笔岂能诗句好，拥炉偏怕酒瓶乾。太平宰相非吾望，煨芋何须问懒残。",
            "comment": ""
        },
        {
            "title": "病中口占",
            "content": "拂枕投床鼻息鸣，邻鸡报午梦还惊。一春已过半春了，十日曾无五日晴。唤客难同藉草饮，隔墙虚认卖花声。十年前忆西湖上，柳荫苏堤取次行。",
            "comment": ""
        },
        {
            "title": "读广平梅花赋",
            "content": "子猷清雅如此君，菊花冷淡如渊明。古人嗜物非著物，风味相似因适情。不见铁心宋广平，仍肯一赋写梅兄。爱渠风雪不改清，似我不肯郎张卿。",
            "comment": ""
        },
        {
            "title": "于尉灯夜招饮酒酣援笔成诗继韵",
            "content": "低唱虽无金步莲，公来处处已闻弦。满街灯火作元夕，此段风光胜去年。纸上飞云惊落笔，盘中走弹喜诗圆。便宜归侍傅柑宴，满泛钱塘药玉船。",
            "comment": ""
        },
        {
            "title": "以鲁直露溼何郎试汤饼为韵赋酴醿七首",
            "content": "倚窗春睡觉，折玉满手香。篸云疑未稳，指点问檀郎。",
            "comment": ""
        },
        {
            "title": "喜雪二首",
            "content": "光入疏棂晓色添，开门犹认蝶飞帘。千山陡失青丝障，万户横拖白玉檐。压竹重时疑绿折，着花轻处露红尖。自惭对景无佳句，空笑当时絮与盐。",
            "comment": ""
        },
        {
            "title": "三衢阻雪至永丰道中又雪",
            "content": "前日堆银冻未消，今朝满地踏琼瑶。一杯蘸甲寒威退，只要行人著酒浇。",
            "comment": ""
        },
        {
            "title": "送陈纠",
            "content": "我昔场屋计，夜傍读书萤。开卷啖公文，如味五侯鲭。今年触热来，著脚湘山青。暗中摸索著，紫髯照天庭。风前笑语香，陡豁病眼醒。一日驾征车，问讯短长亭。买酒酌别君，我歌君试听。命薄成雌甲，字慙识一丁。文场与宦海，从公与乞灵。飘然舍我去，却作参商星。我歌虽不满，民谣如轰霆。谓公三年留，阴德满幽囹。束缚老奸手，两造必细聆。民自以不冤，刑期于无刑。是宜荐鹗书，风吹上青冥。更铺锦上花，姓名记御屏。不挥玉堂翰，必勒燕然铭。文章特一技，九鼎重朝廷。人生几緉屐，早画凌烟形。衡阳有来雁，一字访风萍。",
            "comment": ""
        },
        {
            "title": "初夏二首",
            "content": "稍久梅黄雨，新晴麦熟天。寸怀煎百虑，一病费三年。方册强遮眼，短窗时送眠。三生偿业尽，四体合安便。",
            "comment": ""
        },
        {
            "title": "午睡",
            "content": "博山烟断嬾重添，屋角无声雀去檐。午梦欲成鸡唤醒，卧看修竹映疏帘。",
            "comment": ""
        },
        {
            "title": "捲帘",
            "content": "隔帘见竹早清幽，卷起疏帘满眼秋。一搭夕阳收不得，被人都送上帘钩。",
            "comment": ""
        },
        {
            "title": "至日见梅",
            "content": "插向书窗小小瓶，看来看去眼增明。花瓶莟子能多少，占却人间无限情。",
            "comment": ""
        },
        {
            "title": "春日即事五首",
            "content": "鸣鸠乳燕寂无声，蜜熟花蜂亦懒营。睡起卷帘春已晚，竹篱穿笋两三茎。",
            "comment": ""
        },
        {
            "title": "闻杜鹃",
            "content": "众禽栖息不闻声，独向三更月里鸣。终日劝归归未肯，故教枕上听分明。",
            "comment": ""
        },
        {
            "title": "初夏二首",
            "content": "卢橘金珠似，梅梅火齐如。燕衔春去后，蝉噪夏阴初。药访三年艾，心凝一束书。老身仍著病，节物最关渠。",
            "comment": ""
        },
        {
            "title": "于尉惠诗有流落之叹次韵招饮",
            "content": "一纸西风书客愁，愁来如泻满汀洲。从他梦鹿还争鹿，休问封侯与不侯。百岁光阴草头露，一年好景菊花秋。人生能著几緉屐，且为重阳一醉不。",
            "comment": ""
        },
        {
            "title": "和许宰寓武邑赓杨丞靖安八咏",
            "content": "市人常是醉昏昏，买尽青铜酒已浑。健倒投床都不同，日高犹未启重门。",
            "comment": ""
        },
        {
            "title": "和林帅喜汤王二魁将还",
            "content": "烂醉春风玉不颓，自封喜信入湘来。同乡多少同年士，两傍何如两夺魁。琼苑宴开应共醉，西湖赏罢更同回。早归多谢文翁力，莫待平安家信催。",
            "comment": ""
        },
        {
            "title": "偶书",
            "content": "酒尽瓶乾一再添，朔风吹叶响阶前。起来水墨图中望，正是江南欲雪工。",
            "comment": ""
        },
        {
            "title": "晚步",
            "content": "晚来颇忆林塘幽，又拄乌藤款款游。细雨斜风三日后，落花啼鸟半春休。不知何处数声笛，唤起幽人一点愁。赖有青蛙知客恨，笙歌一部起池头。",
            "comment": ""
        },
        {
            "title": "和许宰寓武邑赓杨丞靖安八咏",
            "content": "帅幕潭潭庇万间，已知流水与高山。定应不负刀头约，合浦明珠早早还。",
            "comment": ""
        },
        {
            "title": "晚出",
            "content": "晚径收霜滑，青鞋踏浅沙。看云閒活计，临水淡生涯。篱菊犹存叶，江梅欲破花。枫林凋落尽，露出两三家。",
            "comment": ""
        },
        {
            "title": "隐几",
            "content": "隐几香一炷，时于静里求。心源须得得，世路任悠悠。佛国菩提树，庄园不系舟。忘机吾自信，何必验沙鸥。",
            "comment": ""
        },
        {
            "title": "咏昭君",
            "content": "奉春前日策和亲，夷夏雌雄恰始分。今日呼韩朝渭上，如何万里嫁昭君。",
            "comment": ""
        },
        {
            "title": "慕容簿送题宝峰石刻并中秋词以诗谢之",
            "content": "步屧寻僧到日西，乱山深处见新碑。却惊天上披风手，亦卷波澜入小诗。",
            "comment": ""
        },
        {
            "title": "以鲁直露溼何郎试汤饼为韵赋酴醿七首",
            "content": "江南万玉妃，肌肤冰雪立。平生爱淡妆，不作胭脂溼。",
            "comment": ""
        },
        {
            "title": "张推上巳出郊寻花送至诗轴次韵",
            "content": "重三投晓出郊坰，跃马归来趁晚晴。笔卷云烟归赋咏，轴联珠玉斗晶明。我从多病三春里，转觉浮生万事轻。夜半惟歌盘谷序，肯如仲叔请繁缨。",
            "comment": ""
        },
        {
            "title": "挽黄助教四首",
            "content": "春归平日馆池中，想是园花三四红。还有旧时王谢燕，喃喃来吊主人翁。",
            "comment": ""
        },
        {
            "title": "水调歌头",
            "content": "问讯金华伯，自是地行仙。只为朱轮画戟，句引到湘川。用个狎鸥心地，做就烹鲜时政，民化我何言。但贵衡阳纸，纸落尽云烟。对湖天，梅索笑，月还圆。旧时岳生申甫，重到是前缘。快洗瑶觥一醉，唤个鹤仙起舞，骑取上花砖。春秋更多少，庄木八千年。",
            "comment": ""
        },
        {
            "title": "和许宰寓武邑赓杨丞靖安八咏",
            "content": "我有渊明日涉园，桃蹊柳径渐清繁。却嫌市井喧嚣近，悔不诛茆住远村。",
            "comment": ""
        },
        {
            "title": "和许宰寓武邑赓杨丞靖安八咏",
            "content": "家书写罢报平安，酒坐围红且醉观。别后双溪春色散，应无卖镜去寻官。",
            "comment": ""
        },
        {
            "title": "以诗追墨",
            "content": "万灶烧松有妙功，分张犹未及邻翁。陶泓毛颖来呼友，要为幽斋草送穷。",
            "comment": ""
        },
        {
            "title": "读子厚乞巧文",
            "content": "不见牛郎不秉钧，一时虽拙有清芬。附棋待诏皆因巧，何用翻成乞巧文。",
            "comment": ""
        },
        {
            "title": "和许宰寓武邑赓杨丞靖安八咏",
            "content": "风旗猎猎半欹斜，日日相传便到家。几度儿童骑竹马，斜阳影里簇汀沙。",
            "comment": ""
        },
        {
            "title": "读陈黄诗",
            "content": "四海黄太史，百年陈后山。意深识者少，味永到尤难。夜静参禅悦，天晴窥管斑。心知言未契，犹隔一重关。",
            "comment": ""
        },
        {
            "title": "寄端夫三首",
            "content": "萱草榴花照眼明，水团角黍满盘清。文殊问疾移秋晚，空想敲门剥啄声。",
            "comment": ""
        },
        {
            "title": "和于湖集茶韵三首",
            "content": "倒床鼻息欲鸣雷，须仗灵芽一唤回。此味直教真性在，切防勾贼用盐梅。",
            "comment": ""
        },
        {
            "title": "送湖南潘帅赴召",
            "content": "道传伊洛政龚黄，肯为人间富贵忙。爱满棠阴踰五岭，种成荔子又三湘。贪贤急召恩虽渥，因病求閒策木长。闻说晦翁天下士，更将出处细商量。",
            "comment": ""
        },
        {
            "title": "以鲁直露溼何郎试汤饼为韵赋酴醿七首",
            "content": "石竹麝香脐，博山水沈炷。勾引爱香人，攀花春笋露。",
            "comment": ""
        },
        {
            "title": "挽左相京太师四首",
            "content": "自际朱弦赏，逢人说项斯。蜚章先剡上，荐墨更交驰。遽卧漳滨疾，如轰荐福碑。空流一襟泪，无路送灵輀。",
            "comment": ""
        },
        {
            "title": "慕容簿送题宝峰石刻并中秋词以诗谢之",
            "content": "月入中秋色满林，摹将好景寄清音。自从句夺天工巧，景物无聊直至今。",
            "comment": ""
        },
        {
            "title": "送孙宪就任除秘监赴召",
            "content": "阊阖排云叫玉旒，延龄不相白麻收。圜桥留住不肯住，古来只说阳道州。千载风流正相似，难处郊禋能有几。不顾诸郎尚白丁，扁舟夜发浮湘水。富贵酖人如蜜甜，小儿嗜蜜几曾嫌。全家先遯无人觉，惟有诚斋句里拈。回雁峰前再秋色，哀矜折狱多阴德。弹压湖山处处春，楚波不动平如席。不论朱墨细如麻，夜判千张烛有花。老吏相看惊吐舌，如箭中的无少差。世上纷纷几桃李，过却韶华尽纷委。老松阅世傲风霜，万牛挽入明光里。蓬莱弱水多逆船，人生一到已称仙。重来况是文章伯，岂但旧物王青毡。一佛出世从此度，紫薇花下皆平步。更看健笔缴词头，恰似当时在言路。六一老仙赞万微，益公首转造化机。庐陵自有三台种，他日声名翦样齐。三十年前韩一识，三十年后供吏役。朝天好施一丸丹，教我春风生羽翼。",
            "comment": ""
        },
        {
            "title": "至后有感",
            "content": "穷冬万木脱，风叶无停计。老树露槎牙，四旁谁拥蔽。泛视林莽间，一一献憔悴。昨夜新阳复，根荄抱生意。天将九转丹，一粒回元气。三阳即为泰，原野争明媚。老树亦逢春，绿阴看垂地。",
            "comment": ""
        },
        {
            "title": "夜坐",
            "content": "霜蟾照户鼓三更，独坐蒲团一盏灯。名利此时都踏破，分明一个在家僧。",
            "comment": ""
        },
        {
            "title": "咏蒲团",
            "content": "细观才满一轮月，静坐能销万古心。莫向洪炉烘醉客，只宜清夜定禅林。",
            "comment": ""
        },
        {
            "title": "和于湖集茶韵三首",
            "content": "金沙泉下喊春雷，贡茗先随造化回。欲望头纲分八饼，恨无笔力继欧梅。",
            "comment": ""
        },
        {
            "title": "题同年郭丞遯斋",
            "content": "清江子郭子，作斋以遯名。傍人或不解，谓将抛尘缨。著语竞挽住，轩翥九万程。吾闻遯之象，山止而天行。止如子綦木，行如亚夫兵。养静以须动，渊嘿藏雷声。乃识个中趣，非专隐遯情。虽然遯六爻，四阳理分明。虽有艮在内，二阴要研精。尾厉苟不审，嘉肥何由亨。艮斋谢夫子，江南老先生。君斋虽名遯，三爻自艮萌。南丰一瓣香，好请子细评。再拜若有得，为语年弟兄。",
            "comment": ""
        },
        {
            "title": "雨后书怀",
            "content": "策策西风两鬓秋，瘦藤独倚思悠悠。送凉小雨勾牵睡，泼面新醅断送愁。涉世已经三折臂，浮生空白一分头。流行无坎止随天，且著烟蓑上钓舟。",
            "comment": ""
        },
        {
            "title": "春半即事",
            "content": "春来晴景少，昼夜已平分。寒锁花藏莟，风微水皱纹。端成空识字，谁可共论文。惟有铜炉在，时拈柏子焚。",
            "comment": ""
        },
        {
            "title": "寄端夫三首",
            "content": "迟子来时细讲论，未须著语策奇勋。庖丁妙在牛先解，水上风行自有文。",
            "comment": ""
        },
        {
            "title": "挽左相京太师四首",
            "content": "圣代多名相，谁如德量宽。平心消党与，著力援孤寒。礼极三宫养，天开二圣欢。尽忠扶孝治，烽火自平安。",
            "comment": ""
        },
        {
            "title": "送简贺州五首",
            "content": "我作送行诗，勤终铺美意。吾君方急贤，侍从有虚位。两府多故人，东阁欠奇士。如送郑尚书，韵必以来字。",
            "comment": ""
        },
        {
            "title": "瓶梅",
            "content": "病眼因君得再明，依前风骨照人清。凭谁说与司花女，伴我长开过一生。",
            "comment": ""
        },
        {
            "title": "立夏后熟甚既而楝花风作极寒",
            "content": "炎官司印未十日，暑气駸駸著病翁。卷地吹来忽惊散，今朝还遇楝花风。",
            "comment": ""
        },
        {
            "title": "春日即事五首",
            "content": "架上酴醿万玉浮，当年攀折为迟留。而今老病空相对，花不羞人人自羞。",
            "comment": ""
        },
        {
            "title": "和懒窝严上人纸被诗",
            "content": "身清不受人间辱，只倩溪翁捣冰轂。素涛照眼绝针痕，暖玉遮头无脸粟。参寥已似絮沾泥，天女虽来暖非肉。华鲸吼吼不成眠，蝴蝶蘧蘧犹未足。",
            "comment": ""
        },
        {
            "title": "题三石屏",
            "content": "烟雾冥濛雨意垂，远山隐隐抹修眉。急摧行李投前店，似我当年在道时。",
            "comment": ""
        },
        {
            "title": "伏枕",
            "content": "索索叶多雨，梦惊窗月明。一念堕世网，百虑战心兵。天上麒麟阁，沙边鸥鹭盟。展转复展转，孤鸿三两声。",
            "comment": ""
        },
        {
            "title": "余本不能棋因病又止酒",
            "content": "围棋赌别墅，斗酒博凉州。驱之夺名利，谁信可销愁。不如陶靖节，客至空持瓯。不如苏东坡，胜败两忘忧。此心无外累，云净一天秋。",
            "comment": ""
        },
        {
            "title": "挽黄助教四首",
            "content": "有客携来幼妇碑，细看一字是褒辞。触蛮索战吾无此，方信黄家万顷陂。",
            "comment": ""
        },
        {
            "title": "以鲁直露溼何郎试汤饼为韵赋酴醿七首",
            "content": "金沙与同架，并蔕更连柯。红白虽相宜，品藻当如何。",
            "comment": ""
        },
        {
            "title": "赠太素脉王道人为端夫病起解嘲",
            "content": "按指如医细切肤，对人便肯说荣枯。我今跳出荣枯外，试问先生脉得无。",
            "comment": ""
        },
        {
            "title": "闻野有饥殍感叹",
            "content": "豌豆斩新绿，樱桃烂熟红。一年春色过，大半雨声中。仆野伤饥殍，祈天愿岁丰。有谁捐白粲，相伴减青铜。",
            "comment": ""
        },
        {
            "title": "挽黄助教四首",
            "content": "杨枝一放任西东，已把浮生比梦中。今日算来真是梦，翩翩丹旐引春风。",
            "comment": ""
        },
        {
            "title": "书堂前植竹今日移梅於其间",
            "content": "三径向来孤竹弟，一枝今日伴梅兄。岁寒图上曾相识，一笑相看自有情。",
            "comment": ""
        },
        {
            "title": "读开元遗事",
            "content": "锦绷儿啼妃子笑，鸡头肉念禄山来。三郎若肯怜汤饼，岂被香囊作祸胎。",
            "comment": ""
        },
        {
            "title": "送简贺州五首",
            "content": "摩挲风月堂，应记中庸公。墙头荔子熟，勿翦比国风。此翁出岭来，两颊丹砂红。但云身力健，不言槟榔功。",
            "comment": ""
        },
        {
            "title": "以昌黎验长常携尺为韵赋笋五首",
            "content": "突兀出藩来，颇似逞狂荡。高下列阶前，又如识少长。",
            "comment": ""
        },
        {
            "title": "雨后",
            "content": "积雨洗残暑，翛然窗户凉。蝇蚊不须驱，时至自退藏。琤然一叶下，梧桐陨秋黄。仰视天宇阔，宾鸿初南翔。儿时亲灯火，二尺便宜光。咀嚼复吟哦，惟恐更漏忙。老来病如缚，空对书满箱。短檠置床头，犹渴不能浆。人生舍此乐，百年谩风狂。",
            "comment": ""
        },
        {
            "title": "和许宰寓武邑赓杨丞靖安八咏",
            "content": "里巷缲车日日忙，今年又喜熟蚕桑。公家无欠私家乐，细葛含风翦更长。",
            "comment": ""
        },
        {
            "title": "以鲁直露溼何郎试汤饼为韵赋酴醿七首",
            "content": "爱花莫看花，如饥贪画饼。一笑大江横，此句须参请。",
            "comment": ""
        },
        {
            "title": "赠画鱼童秀才",
            "content": "我本江湖一钓徒，锦鳞到眼便欢呼。他年莼鱠归来日，添个渔午入画图。",
            "comment": ""
        },
        {
            "title": "送简贺州五首",
            "content": "人生五马贵，画戟拥朱轮。朱轮亦细事，舒卷方在身。官至二千石，此手要活人。请将胸中书，散作五岭春。",
            "comment": ""
        },
        {
            "title": "自叹二首",
            "content": "怡颜今得盼庭柯，黄鸟啼边绿荫多。回叹此生肝肺涸，只因雕篆损天和。",
            "comment": ""
        },
        {
            "title": "小巷",
            "content": "萧条一径微，来往觉人稀。忽听邻家闹，欢寻稚子归。卷书真是懒，添火且相依。强起扶行处，斜阳正满扉。",
            "comment": ""
        },
        {
            "title": "自叹二首",
            "content": "莫莫更莫莫，休休复休休。平生都是错，一病尽堪羞。龟为灵钻壳，膏因明出油。细思根本悴，端的是招忧。",
            "comment": ""
        },
        {
            "title": "和许宰于尉间字韵诗后一首送其子赴太学",
            "content": "籋云追电笑谈间，争看骅骝出帝闲。暂借短檠赊眼力，莫因远别梦眉山。诗闻庭下频趋鲤，易在床头久铸颜。趁取双亲皆未老，绿衣归换彩衣斑。",
            "comment": ""
        },
        {
            "title": "读东坡韩文公庙碑",
            "content": "尽道潮阳因骂佛，谁知忠谏得天知。鱷鱼夜徙衡云散，请看而今玉局碑。",
            "comment": ""
        },
        {
            "title": "寄端夫三首",
            "content": "求田未用太匆忙，且况毛锥觅太仓。择地读书终不恶，莫教辜负北窗凉。",
            "comment": ""
        },
        {
            "title": "春日即事五首",
            "content": "谷雨催秧蚕再眠，采桑女伴罢秋千。前村亦少游人到，牛歇浓阴人饷田。",
            "comment": ""
        },
        {
            "title": "以昌黎验长常携尺为韵赋笋五首",
            "content": "吾家苍头奴，斫玉手自携。云恐春风恶，吹开枝高低。",
            "comment": ""
        },
        {
            "title": "张推水亭赏莲惠诗次韵",
            "content": "玉环妖血不飞天，化作芙蕖满眼前。恰有六郎来比似，便哦七字斗清妍。晓妆洗露汉宫女，晚步凌波水府仙。得待密房成玉蛹，送烦纤手剥新莲。",
            "comment": ""
        },
        {
            "title": "秋暑极炽而雨作凉气翛然",
            "content": "日轮停午汗珠融，帘箔都无半点风。唤起睡龙行一雨，病身移入水晶宫。",
            "comment": ""
        },
        {
            "title": "送张仓移漕广西",
            "content": "宾鸿度月叫秋寒，天怕炎方雨露乾。绣衣使者持玉节，先送春风入蛋蛮。岭南日日望行色，湖南百姓争卧辙。两路行人界上争，去思来暮歌讴接。广盐变法是谁谋，直至而今病未瘳。岭上逢人须细问，远方根本是深忧。广吏从来恃天远，北归南载无空返。埋轮家世本澄清，无使老蚕自营茧。莫嫌岭路去逡巡，桂林见说最宜人。笋样山峰罗样水，锦囊收得越精神。直声曾动天颜喜，更有元右作知己。谏坡言路著此翁，所谓如尊乃勇尔。大苏文章继老苏，魏徵勋业付魏謩。传家况有黄金印，行入衣冠盛事图。门下书生知此意，恋恋不为儿女计。黄花时节送君行，梅花时节迎归骑。",
            "comment": ""
        },
        {
            "title": "纪秀野之景",
            "content": "秀野吾曾到，名新景亦嘉。雨移新到竹，晴接旧来花。矗矗山围立，团团树绕家。病中心漫往，无计聚抟沙。",
            "comment": ""
        },
        {
            "title": "梅花",
            "content": "千林气脉未全归，一点清香已著枝。每爱月窗横瘦影，敢将水墨污冰姿。淡妆出屋新相见，索笑巡檐旧有诗。不见化工先著力，雪中风韵最相宜。",
            "comment": ""
        },
        {
            "title": "春晚",
            "content": "桑柘枝头一一空，林峦放出画屏风。鹭鸶惊晚归飞急，零乱昏烟一抹中。",
            "comment": ""
        },
        {
            "title": "以鲁直露溼何郎试汤饼为韵赋酴醿七首",
            "content": "何面与荀香，美丈夫可试。不学海棠花，只如妃子睡。",
            "comment": ""
        },
        {
            "title": "忆官舍芙蕖",
            "content": "官池无数拥红妆，日日全家坐晚凉。官职已抛无梦去，尚疑身绕一池香。",
            "comment": ""
        },
        {
            "title": "晓起",
            "content": "风叶下宿雨，菰蒲作秋声。起头望天宇，凉意翛翛生。欲挽天河水，一洗尘土缨。谁人插两翼，送我上太清。",
            "comment": ""
        },
        {
            "title": "回进贤道中",
            "content": "遥怜儿女数还期，自秣归骖趁晓鸡。乾鹊有灵烦送喜，马蹄今日踏江西。",
            "comment": ""
        },
        {
            "title": "遗术士",
            "content": "欲寿莫夸尧丙子，欲贵莫疑雌甲宸。学取燕山人姓窦，自然五桂一灵椿。",
            "comment": ""
        },
        {
            "title": "睡起",
            "content": "睡起挼挲两眼眵，卷帘惟见水平池。小窗幽寂无人到，自拨炉薰试一旗。",
            "comment": ""
        },
        {
            "title": "以昌黎验长常携尺为韵赋笋五首",
            "content": "我至再三惜，恨不长百尺。要夏结清阴，荫我醉眠石。",
            "comment": ""
        },
        {
            "title": "久雨望晴十月六日夜雷雨大作",
            "content": "十月天犹暖，浑如二月晴。雷声兼雨势，春令已冬行。稻穟多生耳，田家有叹声。官仓须玉粒，早为挂铜钲。",
            "comment": ""
        },
        {
            "title": "闻蝉",
            "content": "纱幮纹簟北窗眠，只道清声比管弦。谁念夕阳官道里，几多客旅听凄然。",
            "comment": ""
        },
        {
            "title": "送履正赴省",
            "content": "万里云衢著脚初，临行尚肯过吾庐。风云得助子方快，冰玉相依我不如。驿路响铃看报捷，殿门放钥待传胪。逾科又见龙飞榜，此度传衣应不虚。",
            "comment": ""
        },
        {
            "title": "仿古",
            "content": "雪花点破潘郎鬓，始得荷衣上钓蓑。蚕经一眠再眠后，船历顺风逆风多。云烟过眼竟何有，星斗在天终不磨。著鞭古人乃吾事，长檠莫换短檠歌。",
            "comment": ""
        },
        {
            "title": "著存亭",
            "content": "事亡如存死如生，以诚则著著乃形。二字貌出孝子诚，晓然如见亲在庭。有人念母愁思凝，终日如痴呼不醒。自云所见政如此，触物有感皆分明。山形作我沈扇清，风叶舞我莱衫轻。江芦千株白皎皎，尚想鹤发垂星星。入户宛然闻忾息，恍惚欲下来举觥。始知至孝无间断，以圣人所见墙羹。譬如忠信纯熟者，立则参前坐倚衡。然而存著亦非真，能于吾母用吾情。所见皆从所念得，初非刻木外经营。虽然铭镂在中扃，何待扁榜垂丹青。要令目击助心想，不然安得名吾亭。",
            "comment": ""
        },
        {
            "title": "和王令尹游园之作",
            "content": "官事何时了，偷忙得饷閒。清风寒食里，飞絮落花间。灵运池生草，渊明鞠见山。诗来令细读，玉佩响珊珊。",
            "comment": ""
        },
        {
            "title": "雨后即事",
            "content": "昨日雨不歇，薄晚云未收。更阑望天宇，云净月如钩。晓开读书窗，日光泼双眸。蔬饭羹一盂，起傍吾庐游。一洗尘土昏，水竹清更幽。问花无恙否，低面含娇羞。验笋长几何，突角凌羊牛。前日移新荷，常恐水盖头。池边报平安，小叶三四浮。竹林叫钩辀，柳阴鸣栗留。趁晴欲双飞，更著唤妇鸠。物适吾亦适，投筇思悠悠。却归堂上坐，苍头献茶瓯。儿声清且美，读书如泻油。静里无声乐，閒中不系舟。不知腰金公，曾识此乐不。我生微官缚，有如冠沐猴。长恐舍此去，永愧池上鸥。",
            "comment": ""
        },
        {
            "title": "桃花",
            "content": "恨题玄都观，欢入武陵谿。花面无今古，人心自笑啼。",
            "comment": ""
        },
        {
            "title": "以鲁直露溼何郎试汤饼为韵赋酴醿七首",
            "content": "昨日落酒杯，引我卧醉乡。对午犹未醒，支颐听煮汤。",
            "comment": ""
        },
        {
            "title": "蚕妇叹",
            "content": "舍南舍北争采桑，欲老未老蚕满筐。晓切叶缕细且长，夜梦茧簇白间黄。缲成万丝手中香，医得三月眼前疮。有余更著输官忙，无衣敢歌卒岁章。",
            "comment": ""
        },
        {
            "title": "春日即事五首",
            "content": "正昼春风自展扉，双双燕子望巢飞。杨花却是元无定，吹落南邻不肯归。",
            "comment": ""
        },
        {
            "title": "挽余倅二首",
            "content": "仕接湖南北，逢人问起居。蚤曾师砚席，非但托乡闾。梦里诗春草，毫端赋子虚。诸郎图不朽，当共葺遗书。",
            "comment": ""
        },
        {
            "title": "戴氏楼名折桂来觅诗赋二十八字",
            "content": "秋入高楼风露凉，疑从月里送清香。五枝高折非难事，问取燕山窦十郎。",
            "comment": ""
        },
        {
            "title": "小院",
            "content": "小院无人到，徐徐影转花。池平初斗蛤，柳老半藏鸦。矛戟犹封笋，枪旗欲试茶。一邱并一壑，只此是生涯。",
            "comment": ""
        },
        {
            "title": "和许宰于尉间字韵诗后一首送其子赴太学",
            "content": "连珠叠璧照窗间，得句须知出等閒。有似弟兄花萼集，更如大小淮南山。言诗自愧知来赐，闻十如何敢望颜。一夜不眠追险韵，起来疏发有诗斑。",
            "comment": ""
        },
        {
            "title": "花光寺送使者书壁",
            "content": "白沙翠竹钓鱼矶，家住江南未得归。最恨花光山下路，数声杜宇背人飞。",
            "comment": ""
        },
        {
            "title": "春日即事五首",
            "content": "桃杏酣酣著意红，当时只要嫁东风。而今却被东风误，一片西飞一片东。",
            "comment": ""
        },
        {
            "title": "残腊书怀",
            "content": "冰池照日暖初融，准拟迎春更饯冬。杯酒乍疏情少绪，尺缄稽报病多慵。残年断送风和雪，晚节相依竹与松。回首思量十年事，倦投降枕听鸣钟。",
            "comment": ""
        },
        {
            "title": "以昌黎验长常携尺为韵赋笋五首",
            "content": "前晚尚锥锋，昨日突鎗剑。今朝又稍长，吾曾刻竹验。",
            "comment": ""
        },
        {
            "title": "睡起二首",
            "content": "双双燕语落檐牙，惊破春屏梦到家。睡起拈书无意绪，开窗隐几看桃花。",
            "comment": ""
        },
        {
            "title": "榴花",
            "content": "万绿枝头几点春，逢人偏喜上乌云。出来只为当时暑，故剪红绡皱作裾。",
            "comment": ""
        },
        {
            "title": "嘲燕子",
            "content": "去岁相过日，朱帘正上钩。双双如旧识，一一话离愁。留为荷花夏，归因梧叶秋。今年头转白，还识主人不。",
            "comment": ""
        },
        {
            "title": "梦觉",
            "content": "梦觉还寻梦，胚胎一想中。失身邯郸枕，得意大槐宫。周在蝶何在，蕉空鹿亦空。自怜心未静，起坐究幡风。",
            "comment": ""
        },
        {
            "title": "送致远赴耒阳酒官",
            "content": "云冻长空昼亦昏，谁欤剥啄扣柴门。故人言向潇湘去，此别应须岁月论。衡岳五峰瞻胜概，耒江千载吊诗魂。旧游倘有人相问，为说扶犁教子孙。",
            "comment": ""
        },
        {
            "title": "送简贺州五首",
            "content": "曩时盐令更，官贫如负债。而今旧法复，私贩夺公卖。且莫作是想，亟欲目前快。有钱藏之民，毕竟根本在。",
            "comment": ""
        },
        {
            "title": "和许宰寓武邑赓杨丞靖安八咏",
            "content": "君似春风自袭人，无情鸥鸟亦相亲。莫惊仕路风波恶，便忆家园自在身。",
            "comment": ""
        },
        {
            "title": "和洪龟父岁暮韵",
            "content": "两鬓点秋霜，黑白交相互。倒指数行年，如日斜岁暮。始汙千佛经，颇叹儒冠误。夜声喧爆竹，晓炬惊鸦树。又是一年新，三百六十度。",
            "comment": ""
        },
        {
            "title": "喜雪二首",
            "content": "未问街头酒价添，迎光先捲读书帘。送寒作片频窥户，著暖先融半溜檐。莫作桧花添项强，且随梅点闹眉尖。叮咛勿压南枝折，商鼎调羹待作盐。",
            "comment": ""
        }
    ]
}