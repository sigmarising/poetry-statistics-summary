{
    "dynasty": "宋",
    "author": "俞紫芝",
    "poems": [
        {
            "title": "旅中谕怀",
            "content": "白浪红尘二十春，就中奔走费光阴。有时俗事不称意，无限好山都上心。一面琴为方外友，数篇诗当橐中金。会须将尔同归去，家在碧溪烟树深。",
            "comment": ""
        },
        {
            "title": "苏幕遮",
            "content": "地锺灵，天应瑞。簇簇香苞、团作真珠蕊。玉宇瑶台分十二。要伴姮娥，月里双双睡。月如花，花似月。花月生香，添此真奇异。不许扬州夸间气。昨夜春风，唤醒琼琼醉。",
            "comment": ""
        },
        {
            "title": "咏草",
            "content": "满目芊芊野渡头，不知若个解忘忧？细随绿水侵离馆，远带斜阳过别洲。金谷园中荒映月，石头城下碧连秋。行人怅望王孙去，买断金钗十二愁。",
            "comment": ""
        },
        {
            "title": "阮郎归",
            "content": "钓鱼船上谢三郎。双鬓已苍苍。蓑衣未必清贵，不肯换金章。汀草畔，浦花旁。静鸣榔。自来好个，渔父家风，一片潇湘。",
            "comment": ""
        },
        {
            "title": "临江仙",
            "content": "弄水亭前千万景，登临不忍空回。水轻墨澹写蓬莱。莫教世眼，容易洗尘埃。收去雨昏都不见，展时还似云开。先生高趣更多才。人人尽道，小杜却重来。",
            "comment": ""
        },
        {
            "title": "水村闲望",
            "content": "画桡两两枕汀沙，隔岸烟芜一望赊。翡翠闲居眠藕叶，鹭鸶别业在芦花。溪云淡淡迷渔屋，野旆翩翩露酒家。可惜一绷真水墨，无人写得寄京华。",
            "comment": ""
        }
    ]
}