{
    "dynasty": "宋",
    "author": "艾可翁",
    "poems": [
        {
            "title": "九日止诸少登高",
            "content": "尘埃漠漠一千里，风雨潇潇十四陵。立得身高愁转甚，龙山从此不须登。",
            "comment": ""
        },
        {
            "title": "兵火后野望",
            "content": "江村兵火复，月色似长淮。鼓角连秋思，风尘带客怀。诸公朝漠北，一老哭天涯。犹幸舂陵夜，葱葱气尚佳。",
            "comment": ""
        },
        {
            "title": "题渊明像",
            "content": "漉酒不孤头上巾，醉来万事等浮尘。谁家三径无松竹，肯说昨非能几人。仕晋何心更仕刘，知几闻早去来休。多君不肯腰轻折，非为区区县睿邮。",
            "comment": ""
        },
        {
            "title": "春夜",
            "content": "雨浥梨花粉泪香，一痕淡月照修廊。春来只是寻常夜，惟有杜鹃添觉长。",
            "comment": ""
        },
        {
            "title": "番阳道中",
            "content": "督府春移檄，江城昼撤花。好书如隔世，久客似无家。畏路多言虎，荒村半是鸦。道逢西北客，挥泪问京华。",
            "comment": ""
        },
        {
            "title": "书罗公碑阴",
            "content": "人家落落堕荒丘，碑带苔痕独字留。博陆脊梁扶日月，中郎名笔法春秋。一抔谁下寻坟马，片石今供砺角牛。惟有斜阳闲照管，肯随鸦影上螭头。",
            "comment": ""
        },
        {
            "title": "淡圃兄生辰有诗次韵",
            "content": "来寿吾兄玉局仙，郎君亦自醉颓然。乱离难得团圞日，清健何须少壮年。投老宦情云在壑，忧时心事日行天。遐龄此即应如鹤，蕙帐月寒相对眠。",
            "comment": ""
        },
        {
            "title": "家兄有和再用韵",
            "content": "隔林看日落，出户对天行。久乱人情变，长贫心事明。虹拖城郭势，河泻甲兵声。谁似秋来水，能于浊世清。",
            "comment": ""
        },
        {
            "title": "次韵臞山顺处斋",
            "content": "丧乱逾三载，孤高配九秋。日方行北陆，江不改东流。诗入中年老，官逢世变休。仲将头雪白，摇落更多愁。",
            "comment": ""
        },
        {
            "title": "汉阳城",
            "content": "汉阳城上望，天色欲苍黄。云去仍清野，人稀半战场。江分青草断，山接白云长。一掬中原泪，凄凉对夕阳。",
            "comment": ""
        },
        {
            "title": "元宵",
            "content": "偶然散策无寻访，何限伤心强笑歌。世味正如春酒淡，市灯不及月华多。人生只合且如此，国势遂成无奈何。年少尚装胡旋舞，不知舞破几山河。",
            "comment": ""
        },
        {
            "title": "次韵徐君载见寄",
            "content": "不必相逢啸语春，本然心迹自相亲。青山我已卧三载，白社君今与一人。乱后事非京国旧，雨馀秋共客愁新。躬耕谷口云应满，何处堪寻郑子真。",
            "comment": ""
        },
        {
            "title": "传闻",
            "content": "力战奚忧曳落河，可怜重阃亦投戈。后来未可轻东晋，虽是清谈死节多。",
            "comment": ""
        },
        {
            "title": "淡圃兄生辰有诗次韵",
            "content": "时危安乐是神仙，默有扶持岂偶然。林下且须坚晚节，尊前未用说明年。穷通莫计惟期寿，兴废难言赖有天。恨杀飘蓬白头第，十年风雨别州眠。",
            "comment": ""
        },
        {
            "title": "君马黄",
            "content": "君马黄，我马骊。白玉为勒络青丝，与君并辔河水湄。河上扑扑杨花飞，杨花飞飞送客人。生别离，良可惜。愿君鞭影去迟迟，莫学杨化各南北。",
            "comment": ""
        },
        {
            "title": "钓台",
            "content": "归去江头伸脚眠，不烦太史验星躔。一丝千古经纶在，不为东都二百年。",
            "comment": ""
        },
        {
            "title": "钓台",
            "content": "云台历历纪功臣，底事中间有子陵。未必故人同卧处，了无一语及中兴。",
            "comment": ""
        },
        {
            "title": "家兄有和再用韵",
            "content": "故人在何处，清梦或逢之。老树秋声早，深窗曙色迟。湿萤粘露草，惊鸟徒风枝。琴破才支卧，知无钟子期。",
            "comment": ""
        },
        {
            "title": "舟中",
            "content": "水月长依梦，江天半入诗。断崖云欲落，危岸树多欹。天晓雁先起，舟行客未知。雪霜蓬隔断，何得上吟髭。",
            "comment": ""
        },
        {
            "title": "山居杂兴",
            "content": "老夫晨沐罢，还卧看云行。发短便巾小，衰容怯镜明。空林存竹意，破屋带泉声。自嘉诗棋外，无营梦亦清。",
            "comment": ""
        },
        {
            "title": "金山寺前泛舟西下",
            "content": "机舂坎坎水潺潺，曲折舟行乱石间。无数水禽飞不起，杜鹃花满夕阳山。",
            "comment": ""
        },
        {
            "title": "山居杂兴",
            "content": "青山意自足，扰扰复何之。见客从衣破，哦诗任饭迟。蔬畦耕犊草，匏架落蝉枝。逆境偷贫乐，休兵未可期。",
            "comment": ""
        },
        {
            "title": "家兄有和再用韵",
            "content": "乱离生世晚，衰白在人前。云水飞饥鹤，山林付乱蝉。日今行黑道，人有隔黄泉。晷渐秋来短，愁长亦敌年。",
            "comment": ""
        },
        {
            "title": "屡庸军马后相过",
            "content": "相疏怜各病，相见贺更生。久乱诗书废，长贫门户清。晨炊才脱粟，夜卧亦班荆。只有悲秋卷，多于未受兵。",
            "comment": ""
        },
        {
            "title": "山居杂兴",
            "content": "村落兵戈后，江湖几杖前。索居兼屏燕，幽梦反宜蝉。茅舍分炊火，苔砖出酿泉。家贫思辟谷，非是博长年。",
            "comment": ""
        },
        {
            "title": "子规",
            "content": "举目山河恼客怀。百年前事总尘埃。如何爱劝人归去，倒引南人入汴来。",
            "comment": ""
        },
        {
            "title": "兵火后野望",
            "content": "干戈连万国，丘壑卧三年。虎啸黄茅地，鸦屯白骨田。渴虹疑竭海，腥雾欲沈天。摇落前朝老，长怀鲁仲连。",
            "comment": ""
        }
    ]
}