{
    "dynasty": "宋",
    "author": "柴元彪",
    "poems": [
        {
            "title": "姜林居别业",
            "content": "结庐尘外境，流水绕平田。三迳故人菊，一池君子莲。塔悬当户月，钟翳隔溪烟。自得平生趣，渔竿老渭川。",
            "comment": ""
        },
        {
            "title": "别茶陵士友",
            "content": "自来承檄到云州，恰恰星霜又一周。握手心如千里月，满怀诗思一江秋。每惭铸错伤完锦，多谢衔杯送别舟。未说河阳花满县，夜来风雨打田畴。",
            "comment": ""
        },
        {
            "title": "上中斋相公",
            "content": "年年长是客天涯，几向天涯梦到家。归到故家无一字，兔葵莺粟正开花。",
            "comment": ""
        },
        {
            "title": "丁丑偶成",
            "content": "燕山形势地，从古是京师。宇宙人俱换，山川影不移。马谙朝北路，梅报向南枝。腊尽春来候，荣枯各有时。",
            "comment": ""
        },
        {
            "title": "登衡山宿上封寺祝融峰",
            "content": "历井扪参上祝融，半空烟霭数声钟。地连云汉九千丈，天柱东南七十重。石磴悬崖翻瀑布，海门碾日上高峰。悠然身世青冥表，俯立雷池看玉龙。",
            "comment": ""
        },
        {
            "title": "和同年徐清溪韵",
            "content": "深隐柯云第几峰，一庭春草绿丛丛。西风白发催人老，少日青袍与子同。买犊只因耕荦确，拂龟何必问穷通。蔗浆一洗相如渴，赖有新诗送远鸿。",
            "comment": ""
        },
        {
            "title": "踏莎行",
            "content": "浅柳平芜，乱烟疏雨。雁声叫彻芦花渚。亭前落叶又西风，断送离怀无著处。切切归期，盈盈尺素。断魂正在西兴渡。满船空载暮愁来，潮头一吼推将去。",
            "comment": ""
        },
        {
            "title": "蝶恋花",
            "content": "去年走马章台路。送酒无人，寂寞黄花雨。又是重阳秋欲暮。西风此恨谁分付。无限归心归不去。却梦佳人，约我花间住。蓦地觉来无觅处。雁声叫断潇湘浦。",
            "comment": ""
        },
        {
            "title": "秋日江郎道中",
            "content": "豆花疏雨浥轻埃，野店新凉入酒杯。草带淡烟栖古道，树含断霭翳荒台。湖光隐见萍分合，山色有无云去来。满眼秋光无尽意，三峰万古碧崔嵬。",
            "comment": ""
        },
        {
            "title": "击壤歌",
            "content": "击壤歌，击壤歌，仰观俯察如吾何。西海摩月镜，东海弄日珠。一声长啸天地老，请君听我歌何如。君不见丹溪牧羊儿，服苓餐松入金华。又不见武陵捕鱼者，舣舟绿岸访桃花。高人一去世运倾，或者附势类饥鹰。况是东方天未白，非鸡之鸣苍蝇声。朝集金张暮许史，蠛蠓镜里寄死生。犀渠象弧谐时好，干将镆铘埋丰城。失固不足悲得亦不足惊。秋花落后春花发，世间何物无枯荣。十年漂泊到如今，一穷殆尽猿投林。平生舒卷云无心，仪舌纵存甘喑喑。噫吁嘻！豪猪靴，青兕裘，一谈笑顷即封侯。后鱼才得泣前鱼，予之非恩夺非雠。眼前富贵须看法和，吾将老矣行且休。休休休，俯视八尺躯，沧海渺一粟。忆昔垂九龄，牵衣觅李栗。回头华发何萧萧，百年光阴如转烛。乃歌曰：不编茅兮住白云，不脱蓑兮卧黄犊。仰天拊缶兮呼乌乌，手持鸱夷兮荐醽醁。乃赓载歌曰：招夷齐兮采薇，拉园绮兮茹芝。折简子陵兮羊裘披，移文灵均兮佩琼枝。敢问诸君若处庙廊时，食前方丈、侍妾数百得志为之而弗为。",
            "comment": ""
        },
        {
            "title": "纸帐吟",
            "content": "有斐楮先生，覆冒迥襟度。澡身清泚泉，被世轶于布。置之山斋中，朔风岁云暮。无分媚其奢，可宝色惟素。愧彼锦步障，荣华尘一聚。永此雪霜洁，不识羔羊污。影横月窗梅，香透地炉芋。道人何太寂，新故谩纳吐。勿为袁卧高，勿为庄梦栩。愿均燠寒心。以散隆寒冱。",
            "comment": ""
        },
        {
            "title": "老农吟",
            "content": "襏襫田家翁，矍铄须眉白。问渠年几许，不记年庚甲。自言身世居此村，三十得儿儿复孙。伤哉儿孙已露电，朝昏只影空断魂。生来只是种田土，田土只今易几主。乡村成败历能言，英雄磨灭不知数。尽日垄亩力耕耘，饷馌炊舂倩比邻。归来薄暮饭牛罢，索綯织屦宵犹勤。吁嗟兮，既绝望乎鸠杖与糜粥，曾不见富人之哀我茕独。但愿年丰醉鸡豚，重见太平死亦足。纵如颜都尉、马伏波，老来恩宠成蹉跎。蚁穴一梦今如何，贫富夭寿总如此。我莫愁，君莫喜，好将荣辱哀乐、是非得失付与世流水。",
            "comment": ""
        },
        {
            "title": "唱金缕/贺新郎",
            "content": "春到云中早。恰梅花、雪後□□，锁窗寒悄。鼓吹喧天灯市闹，在处鳌山蓬岛。正新岁、金鸡唱晓。一点魁星光焰里，这水晶、庭院知多少。鸣凤舞，洞箫袅。太平官府人嘻笑。道紫微、魁星聚会，参差联照。借地栽花河阳县，桃李芳菲正好。暖沁入、东风池沼。百里楼台天不夜，看祥烟、瑞谒相缭绕。生意满，翠庭草。",
            "comment": ""
        },
        {
            "title": "同朱山长游江郎",
            "content": "屭赑开天风，三峰互参峙。一如植躬圭，两峰拱而侍。削玉石为笔，书空云作纸。岚光动九天，翠色照千里。上有碧玉莲，中有黄金鲤。壁界一字天，松老千年乳。鹰旋磨云根，虎跑流石髓。禅师久入定，色相如不死。灵石剖鸿荒，开山自晋始。威显三直神，胖蚃百世祀。动风俄扇扬，梵宇忽颓圮。僧来自怀玉，被荆营故址。笙鹤宴群仙，钟鱼饭德士。佳客贲而思，空谷跫然喜。一筇事幽讨，万象归俯视。山茗澹以清，村醪薄而旨。对弈覆危枰，投壶响飞矢。盘桓苍翠间，酬酢笑谈里。欹枕自逍遥，凭阑时徒倚。泉琴浣我心，松筝清我耳。庐山乐天翁，敬亭谪仙子。今昔虽殊时，其乐亦如此。留为他日观，岁月端可纪。",
            "comment": ""
        },
        {
            "title": "惜分飞",
            "content": "候馆天寒灯半灭。对着灯儿泪咽。此恨难分说。能禁几度黄花别。乍转寒更敲未歇。蛩语更添凄恻。今夜归心切。砧声敲碎谁家月。",
            "comment": ""
        },
        {
            "title": "和姜元哲中秋有感韵",
            "content": "乌飞兔走两悠悠，世事惊心易白头。月影空馀圆缺恨，人心不尽古今愁。江流东去波涛险，王气南收草树秋。回首夕阳亭上望，青山一发渺神州。",
            "comment": ""
        },
        {
            "title": "海棠春",
            "content": "阳关可是登高路。算到底、不如归去。时节近中秋，那更黄花雨。酒病恹恹，羁愁缕缕。且是没人分诉。何似白云深，更向深深处。",
            "comment": ""
        },
        {
            "title": "送刚中兄之官山阴",
            "content": "为爱鹅池可禊兰，朅来松下驻吟鞍。一家昆弟皆台宪，两世翁孙此县官。风渡潮声来海口，雁将秋色下长安。白云凝伫山阴近，笑策潘舆奉母欢。",
            "comment": ""
        },
        {
            "title": "和周凤隐止酒韵",
            "content": "邃古奠堪舆，狉狉群鹿豕。由蒙以至需，生人饮食始。世值勋华初，人文日以起。民用非酒醴，无以供祭祀。遡求饮之源，日星著经史。礼乐所以兴，寓意乎樽簋。不讲乡饮仪，孰序燕毛齿。不歌既醉篇，孰颂太平美。时哉世味醇，泰和其在是。人情纵则流，此弊何涯涘。鲁薄攻邯郸，商湎祸妲己。歌沈玉树荒，舞罢花钿委。鸩毒死宴安，惜不慎坤履。繁华有憔悴，高台倏荆杞。恭惟崇伯子，垂训在晋旨。戒荒明圣事，榷酤非所弛。再挽浇漓俗，追轶鸿蒙轨。宴乐止污杯，熙熙大庭氏。展也漉酒人，赋诗聊自止。千古独醒魂，抚掌汨罗水。",
            "comment": ""
        },
        {
            "title": "勉制干侄克家归乡",
            "content": "五年不得共团栾，放浪东吴一苇间。客路风波如蹈海，人心剑戟甚于山。逢春回雁南应北，到海归潮去复还。今是昨非浑一梦，庭柯园菊可怡颜。",
            "comment": ""
        },
        {
            "title": "沤麻",
            "content": "金鞍玉勒绮罗茵，梦寐何缘到老身，辛苦沤麻补衾铁，谁知布缕又频征。",
            "comment": ""
        },
        {
            "title": "水龙吟",
            "content": "秋云元自无心，那曾系得归心住。阳关酒尽，灞桥人远，也须别去。□□□□，□□□□，□□□□。有哀雁声声，愁蛩切切，悄悄地、听人语。回首琵琶旧恨，叹西风、□兴如许。江左百年，风流云散，不堪重举。怎得归来，樵歌互答，自相容与。又何须□□，三五蟾光，重阳风雨。",
            "comment": ""
        },
        {
            "title": "僧房夜冷",
            "content": "山冷没禁当，那堪更漏长。寒欺秋后扇，风试夜来霜。茭白心如墨，冬青子亦黄。祗宜煨芋栗，啮引对缁郎。",
            "comment": ""
        },
        {
            "title": "宝镜吟",
            "content": "荆山已童若耶涸，若耶可采山可凿。金精少皞不敢秘，鉴坏飞就欧冶错。祝融煽焰千丈芒，玄冥洗光万里烁。冷侵鸾镜影自舞，泓澈鬼神胆欲落。圆象曜灵绛气浮，玉台悬处风飕飕。山人一玩一心骇，毛骨竦竖难伫留。直徵千金应我卖，拂拭高堂向人挂。我行镜中人亦行，我拜镜中人亦拜。向前试问镜中人。一我何缘有两身。知是傍人知是我，一笑问君谁假真。人在镜中亦一笑，惟我与君同一照。照人照我休照形，照出人心方是明。",
            "comment": ""
        },
        {
            "title": "和克家侄谢周凤隐雪中留宿韵",
            "content": "遥指龟峰拟问津，芒鞋踏碎玉嶙峋。去程暮雪留行客，回首春风有故人。三酌茅柴斟白堕，一炉榾柮当乌薪。饶他势利相倾绝，管鲍交情正在贫。",
            "comment": ""
        },
        {
            "title": "钱塘怀古",
            "content": "百年朝市旧，登览若为情。落日铜驼陌，东风夹马营。路随荆刺断，城与黍离平。可惜西湖月，烧灯两度晴。",
            "comment": ""
        },
        {
            "title": "及第留吴门访史君黄松冈",
            "content": "西江草木转精神，山谷松冈一样清。东海拾遗来汲暗，道州谏议得阳城。棠开春雨花千里，角动姑苏月五更。笑指齐云天已近，金銮又听玉珂声。",
            "comment": ""
        },
        {
            "title": "游江郎山",
            "content": "世事无情几变迁，郎峰万古只依然。移来渤海三山石，界断银河一字天。云卷前川龙挂雨，风生阴洞虎跑泉。群仙缥缈来笙鹤，石顶天香堕玉莲。",
            "comment": ""
        },
        {
            "title": "里社",
            "content": "涤灶炮牲献腯肥，一户滴酹纸钱飞。提壶挈馌分肴酒，村北村南祭社归。",
            "comment": ""
        },
        {
            "title": "寄括苍李察院",
            "content": "武夷山下棹归舠，九曲萦纡涨碧桃。两字功名如草芥，十年身世付蓬蒿。广陵古调知音少，柯洞残棋不著高。今日孤忠在何许，挑灯自读楚人骚。",
            "comment": ""
        },
        {
            "title": "观梅",
            "content": "冷蕊疏花带晓寒，骚翁白首淡相看。风饕雪虐天地闭，皦皦孤芳良独难。",
            "comment": ""
        },
        {
            "title": "饯吉甫弟之维扬别驾",
            "content": "风樯留燕暮呢喃，行李催程春又三。幕府来迎晁别驾，油幢曾识李淮南。江都今古英雄会，宇宙中间化育参。见说监州簪芍药，早乘华步趣朝骖。",
            "comment": ""
        },
        {
            "title": "灌花",
            "content": "小圃辛勤植众芳，年年雨露借恩光。近来天意高难问，抱甕从朝到夕阳。",
            "comment": ""
        },
        {
            "title": "高阳台",
            "content": "丹碧归来，天荒地老，駸駸华发相催。见说钱塘，北高峰更崔嵬。琼林侍宴簪花处，二十年、满地苍苔。倩阿谁，为我起居，坡柳逋梅。凄凉往事休重省，且凭阑感慨，抚景衔杯。冷暖由天，任他花谢花开。知心只有西湖月，尚依依、照我徘徊。更多情，不间朝昏，潮去潮来。",
            "comment": ""
        },
        {
            "title": "和僧啸云双插法藏寺韵",
            "content": "我来扣角二峰前，此寺因知五百年。草木尚涵唐雨露，钟鱼犹镇宋山川。世情苍狗浮云外，客思孤鸿落日边。闲拂旧题追往事，我须僧发两皤然。",
            "comment": ""
        },
        {
            "title": "人心吟",
            "content": "长江万顷深，风静波自止。人心僅一寸，日夜风波起。桑田倏沧海，汩没势未已。安得今人心，常如古井水。",
            "comment": ""
        },
        {
            "title": "和僧彰无文送兰花韵",
            "content": "脱簪归隐白云深，不逐时芳事枉寻。闲向草亭图太极，重盟莲社续东林。春风分到灵均种，臭味如同惠远心。一卷离骚清彻骨，跫然空谷足徽音。",
            "comment": ""
        },
        {
            "title": "别江湖友人",
            "content": "相见还相别，相逢未有期。田园归去日，风雨正来时。算驿客程远，牵帆峡路危。寄书难到处，明月两天涯。",
            "comment": ""
        },
        {
            "title": "游璩源寺和韵",
            "content": "游人剔藓认坚珉，谁是开山第一人。知有法諲留虎锡，元来璩叟是龙神。云屏翠列悬崖树，雪瀑声飞断壑津。又见生公重说法，祖师岩下草长春。",
            "comment": ""
        },
        {
            "title": "送侄一斋游武林",
            "content": "舸鷁退飞杭不鱼，沧海翻覆桑田墟。长安草木成焦枯，暗暗落日栖平芜。凄凉往事增欷嘘，子长一部太史书。寄在名山大泽区，之子安肯侣樵渔。有琴一张酒一壶，胸中云梦八九潴。齿雪奔电千里途，大鹏击水九万图。十年骑鹤来上都，宫莺陌燕相喧呼。回首一梦今何如，太行羊肠九折迂。出门欲往如挛拘，顾予老矣仆马痡。甘心首阳采薇夫，之子春风曳长裾。西湖为我问讯学士苏，孤山为我起居处士逋。二仙笑我犹故吾，杨柳暗淡梅花癯。之子此行出有车，抱材珍重如璠玙。青萍出匣蛟可屠，白发倚门望不孤。不妨早赋归来乎，归来兮，老莱斑衣膝下相欢娱。",
            "comment": ""
        }
    ]
}