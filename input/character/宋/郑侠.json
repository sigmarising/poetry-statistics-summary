{
    "dynasty": "宋",
    "author": "郑侠",
    "poems": [
        {
            "title": "送林六秀才之广劝其早归",
            "content": "无情乌兔两相追，岁月蹉跎一箭飞。解报劬劳能几日，可堪容易旷慈闱。须知楚国千锺粟，不直莱庭一彩衣。我念松楸心独苦，故知吾子不如归。",
            "comment": ""
        },
        {
            "title": "六鐶助潮士锺平仲纳官辄辞赠以诗",
            "content": "揭阳繁富州，锺子处城闬。怡然保清操，不与世俗换。豪家富廪庾，鼠雀嫌陈烂。锺子无田园，{左豆右斗}籴供晡旦。甲第辟公门，奴僮立如雁。锺子无使令，其子供靧盥。无妻备组训，无婢奉炊爨。市屋十数椽，廛商是邻畔。暝阴滋蠹蚀，飞屑落几案。炎蒸郁不通，挥扇尚流汗。弦诵不辍音，学海穷弥漫。文章有星斗，胸臆藏璀璨。何殊盛衣冠，而坐於涂炭。下药百十包，虫腐皆逾半。经年无人顾，蛛网潜滋蔓。苦李十数株，采摘亦素干。此外乃一无，儿女不蔽骭。固非人所堪，随分亦侃侃。何意官物租，添输告逾贯。太守为学校，芹茆思乐泮。买田垂万年，供给期无岸。谁人不乐输，我独无计办。此时私愁忧，几至方寸乱。我身困长途，脱身自投竄。闻此心恻然，不觉潜浩叹。六鐶联助君，鹭股难广献。聊欲分子忧，使免频勾唤。知子谓子贫，不知谓矜慢。斯则朋游愆，此时那可断。子犹重辞让，揖拜如战汗。急取慎勿辞，六鐶如六万。",
            "comment": ""
        },
        {
            "title": "漫成",
            "content": "风送微凉来小户，月回清景向疏窗。不如人世何珍丽，可与诗书气味双。",
            "comment": ""
        },
        {
            "title": "次韵赵资道秋夜闻角",
            "content": "萧萦秋城五鼓前，月临残梦正团圆。彤楼一曲梅花落，玉枕谁家绣带连。歌酒梁园人散后，弓刀秦戍雁南天。一般凄咽西风下，转展空床夜不眠。",
            "comment": ""
        },
        {
            "title": "次韵春登楼",
            "content": "公余间步古城颠，迟日和风暇豫天。花引嫩芳迎晓露，柳垂轻絮拂晴烟。一尊椒桂除三品，千室讴歌在五弦。红紫正争春又半，断崖荒堑草芊芊。",
            "comment": ""
        },
        {
            "title": "次韵李正与张温夫",
            "content": "年来年去一衰翁，几不能言但守中。每叹善交如管鲍，那知所得并轲雄。直教颜巷人难处，秖原融尊酒不空。自古英贤有穷达，谁能朋友谢磨砻。",
            "comment": ""
        },
        {
            "title": "赠陈通其致仕熙寿轩",
            "content": "七十退休人所共，一生清苦独推贤。枝凄腹饮知安分，骨耸神清合永年。静引儿孙黄卷下，间驯龟鹤小池边。恬夷益得冲和力，无病无忧一地仙。",
            "comment": ""
        },
        {
            "title": "上知郡承议",
            "content": "于乐之性长自赊，世物莫得而榛芜。阴阳变化在舒惨，千里岂足劳建除。忆昔僭侈擅一隅，琼宫贝阙妆金珠。穷奢极麾相倾夺，所不可道矧可书。天清地宁圣神出，荡荡一化浑太虚。颓基故址尽荒草，往往狐兔来争居。鱼书虎符若邮传，几人到此图安舒。谭公贤明大国后，宝璞岂肯雕璠玙。拂除荒秽出夷旷，茨茅墩瓦从古初。壁书齐丘俭化论，譬如论海先河渠。千古兴亡一端梦，逍遥巾氅日裕如。有客登亭见施设，笑杀琐琐夸瀛壶。",
            "comment": ""
        },
        {
            "title": "次韵严巨孟",
            "content": "侠也生来拙，论才寸不通。趋时惭寡术，守古又无功。永日书千卷，闲宵月数峰。惟期贤者达，邃阖见开通。",
            "comment": ""
        },
        {
            "title": "忘机亭",
            "content": "凫鸥近隼旟，亭阴戏鲂鳟。我自无机心，忘机成戏论。",
            "comment": ""
        },
        {
            "title": "题熙轩",
            "content": "达人取次总佳宜，潇洒清轩聊自颐。垣果砌花堪笑语，牖风庭月共希夷。满堂虚白琴三弄，竟日醺酣酒一卮。别有工夫留客住，时时谈笑出新诗。",
            "comment": ""
        },
        {
            "title": "和子京霜字见寄",
            "content": "秋深园圃虽无雨，晚岁头须自有霜。身事无功且人事，酒囊余地乃书囊。寒雅啸侣鸣乔木，粉蝶成围过矮墙。对此每思良友伴，幸时来访浣愁肠。",
            "comment": ""
        },
        {
            "title": "句",
            "content": "未言路上舟车费，尚欠城中酒药钱。",
            "comment": ""
        },
        {
            "title": "同子忠上西楼",
            "content": "偶因送客上西楼，共爱佳城枕海陬。雁翅人家千巷陌，犬牙商舶数汀洲。风吹细雨兼秋净，云漏疏星带水流。独有单亲头早白，迢迢东望不胜愁。",
            "comment": ""
        },
        {
            "title": "谢太守答诗莱州",
            "content": "闲齐掩书扉，疏竹间风韵。兀坐无所为，仰高方苦峻。关关两喜鹊，如以捷来献。疑其喜过常，精爽抑何顿。谓当有嘉宾，结驷问原宪。不然亲交书，万里来问讯。何意二千石，新书灿盈卷。使者入衡门，红光十余仞。衣冠出蓬室，再拜望城阃。开缄列宿动，芒角相辉焕。捧读未终篇，钦降已三叹。譬如涉春波，渺不知涯岸。又若惊雷霆，但觉目眩转。谁言匹夫穷，陋巷一箪饭。箧有无价珍，贵於青玉案。昨者鄙俚辞，惟求指瑕宜。敢期明月珠，倾泻殊不吝。重重借褒誉，许与良过分。酷爱愚且直，还邻贫且困。惟人最难知，圣哲其犹恨。自非明如日，安得物无遁。程孔昔中涂，邂逅适所愿。倾盖毕所怀，日西不知倦。圣贤欣道合，万古直一瞬。凄凉千载余，此道谁复振。未闻似今日，曾不拜公面。顾遇过所亲，思知久弥浚。重念樗散材，平生慕忠顺。青衫百僚末，言责固所逭。若其爱君心，岂以爵禄辩。谓宜为民上，必与同喜愠。谓宜食君禄，宁当复私徇。刀斧且满前，斯诚岂磨磷。千载幸一时，岩廊拱尧舜。夔皋岂无人，共鲧偶未竄。眷委一失真，聪明不无乱。出令以便民，动皆为深患。疲赢死饥冻，重负遭囚绊。奔逃苟自活，父子潜分散。以天征不义，如以雨苏旱。箪食迎王师，东征西夷怨。未闻百万帅。戈鋋日持玩。南取十数洞，西开五六郡。府库为一空，白骨成龙断。大臣弄权柄，生杀在顾盼。威福不有归，佞邪尚何惮。公忠获罪咎，正直招诃谴。幽恚郁不伸，变异以频见。阴阳为之沴，淫潦仍乾暵。方且颂太平，长歌事赓赞。天子九重门，深居拱间燕。人人怀欺匿，比周相引荐。以侠观此时，纲维一何紊。滔滔恐皆溺，心窃拟手援。是以屡上章，指陈几欲遍。初虽蒙嘉纳，终不离才间。弃逐来穷陬，星霜两经闰。簪绅满朝著，大半嗟排摈。谁为悯穷褐。粟帛推余羡。谁为念孤独，齿牙借余论。重伤弃逐久，不敢略自辩。高堂有单亲，日久庭闱恋。同时得罪人，一赦皆从便。惟兹尚远斥，不许归宁觐。拟扣阊阖门，明颺紫宸殿。恨无可言路，勇决固所断。嗟嗟道云亡，丈夫儿女愞。势利同险巘，风云借余便。谁非顾金钱，谁非思达宦。孳孳顾理义，恻恻念寒畯。如公今几人，百世绍休闻。",
            "comment": ""
        },
        {
            "title": "次韵子京述怀",
            "content": "桑海有涯殊浩荡，蕙风无动任飘摇。莫穷兴废千年事，但看盈虚两信潮。方听民间歌道化，何为天际想归桡。当知得意无南北，随向生成似玉杓。",
            "comment": ""
        },
        {
            "title": "次韵子京早春雨中",
            "content": "花草迎春意已娇，脉如膏雨复连朝。昏云暗雾饶慵困，疏李残梅共寂寥。赖有河阳游约近，能令圃泽睡魔消。看看陌上千红紫，只好公孙日解貂。",
            "comment": ""
        },
        {
            "title": "临终作",
            "content": "似此平生只藉天，还如过鸟在云边。如今身畔浑无物，赢得虚堂一枕眠。",
            "comment": ""
        },
        {
            "title": "示庐山寺老胜师",
            "content": "离乡十九年，日有如年久。归来山水依然，人物存亡半非旧。庐阜之前这舅宅，此寺如我东西家。每来舅家必到此，粤自齿稚今疏牙。庾岭闽山四千里，青衫谪逐自我始。筑台东望几凄凉，亲故满前争不喜。林下相逢真实人，非戚非疏非故新，执手之言行处亲。是以还家一百二十日，五回松下问禅因。此身非我身，有君有父，有神有民。俯仰回环知有待，古之人居不黔突，行不已轮。师住无住，我动非动。夹不须迎，去不须送。聚散会离，百年一梦。大千沙界等间言，寻常只把毫端弄。",
            "comment": ""
        },
        {
            "title": "示女子",
            "content": "吾生鲜儿妇，汝次今居首。柔惠少语言，天性非矫揉。女生必有适，二亲非终守。既嫁又他州，安能长相就。幸然汝夫贤，纯淑真汝偶。出门天其夫，礼律其来久。汝姑吾之妹，姑夫为汝舅。事舅如事父，事姑吉事母。三者无所阙，汝则无大咎。门内有尊亲，门外有亲友。岁时或馈助，祭祀合奔走。一一无间言，乃可逃父丑。治家在勤俭，临财戒多取。诵经味其理，圣心良可穷。即事念慈和，无但劳吻味。善看育与蟾，二子吾珠锫。汝嫁既违乡，吾迁又远趣。东去十八程，西来二十九。三四千里间，吾视堂犹牖。人生否与泰，正若夜随书。但当道无亏，不愧载与覆。忆昨汝初生，时吾心有负。以为臣事君，即是子事父。闺门有危难，谁不在惸疚。推其爱父心，谁不得前剖。幸为男儿身，许国自结绶。安能冷眼看，终不一开口。封章重十上，夫岂避鼎斧。南州虽谴逐，万死蒙恩宥。行行出国门，母马吾徙步。汝生未三月，正当时褓乳。雪片落鹅毛，霜檐悬冻溜。汝母敛汝身，寒风裂双肘。驱驰仅逾时，粗粝不敢吐。残春到贬所，岁卯俄及丑。汝时年十二，稍稍近针缕。是岁真龙跃，重明登九五。湛恩被遐荒，渐渍到枯朽。拜命走亲庭，便道从海浦。既见汝姑贤，汝乃吴氏妇。我乃缘他人，谴斥循其旧。人皆念再逐，道路或攒皱。我以臣子心，等视如荣授。人生无患难，愤励亦何有。况兹寻前道，复见迎贤堠。旬月得相聚。天与幸诚厚。君命不可缓，病已斯驰骤。南北出靡常，惟祈各宁寿。举足念其身，行幽如白书。又当夙夜间，敬戒其君子。神灵依正直，惟仁孝是佑。书信或往来，知汝无病苦。为妇洎为母，皆不处人后。定当举家欢，相庆酌大斗。胜彼泪滂沱，临期一杯缶。",
            "comment": ""
        },
        {
            "title": "连州斛岭寨井",
            "content": "斛岭寨，行云际，下视长江入地底。汲江登岭行三里，跻扳峻险为艰尔。将率居民几半千，度岁终年苦无水。爰自庆历达元符，循旧安常谁拟议。元符太守何公贤，爱民虑事诚而至，以为山顶流泉鲜其事。吾观古人行师动万亿，所至岂必皆平地。军必有井井未达，将渴不敢闻众耳。阴阳者流，以水照星。星之所聚，泉所委行。行浚凿三日，遇泉井成矣。乃今三井如鼎趾，岂特当年负瓶操绠，仆仆往还之人为慰喜。吾欲后之人，知井所以起，敬守前功无委圯。必使甃砌长如今日之清泚，万万斯年施保已，故作此歌勒诸斛岭之市。",
            "comment": ""
        },
        {
            "title": "示潮州吴宅三甥",
            "content": "大郎性纯淑，至宝受磨琢。二郎资秀美，白壁光闪烁。三郎神照藏，宛苦雏在壳。五彩翔凤翰，参差见班駮。三人吾令甥。亦尝从吾学。昊穹有显通，报应无舛错。未有祖庆厚，而招子孙簿。二亲又善教，曾不闲饮啄。甥虽多似舅，三子自超卓。为文要根理，鉴古务详博。不惟子三人，万世同矩彟。慎勿学舅疾，直指世奸恶。心虽在规益，世谁受忠谔。立身既有危，青云在拿攫。",
            "comment": ""
        },
        {
            "title": "和孔义甫送谢丈致仕",
            "content": "公本神仙人，眸子如点漆。少年富词学，胸府罗星日。千邻告饥籴，靡不售所乞。清时登朊仕，直以名驾实，非若势利徒，志意随缨绂。舜立皋益来。文兴闳泰出。辽辽天地间，千载兹会一。神皇真圣神，群策期尽屈。何意群虑卑，惟思进身疾。然否差毫厘，愁冤腾万室。天聪竟下听，罪已逾帝乙。公时如巨龙，盘泊蝦蟹窟。孰不念泽施，天人共欣怿。宁知未艾服，恳恳乞骸骨。不免使众疑，为高至遗物。应思世役役，耽狥穷终没。宁殊鸡与鹜，一饱归罝罻。□□闻风清，是甘守圭荜。",
            "comment": ""
        },
        {
            "title": "仲常龙图自广移帅闽",
            "content": "去年牙戟海边城，空望门阑涕泗横。今日去旄东向梦，那知高纛此中迎。岂非丈席谐瞻对，亦似云衢有否亨。十年余年想谆诲，更期朱玉似河倾。",
            "comment": ""
        },
        {
            "title": "瑞像阁同杨骥雪夜饮酒",
            "content": "浓雪暴寒齐，寒齐岂怕哉。书随更漏尽，春逐酒瓶开。一酌留孔孟，再酌招赐回。酌酌入诗句，同上玉楼台。",
            "comment": ""
        },
        {
            "title": "谢太守惠酒",
            "content": "重阴未肯避阳明，飘风骤雨加震凌。正月已缺二月近，滴水成冻威棱棱。帝虽乘震利发生，令犹行冬重严凝。莺皆迁乔忽入谷，鱼已弄暖翻藏冰。此时草木亦成愁，只恐不得违其萌。吁嗟羁穷景吊形，安得恝然如无情。明良会合千载遇，乃以罪弃投荒荆。单亲万里头应雪，不得朝晚奉甘磬。闽岭之南方弄兵，杀气殊与生成争。既不能辅助圣时使咸若，又不能慷慨帝前效昔人之请缨。诗书满腹浪自饱，一句不得得推而行。身虽则兀坐心惕惊，愁绪忽起填胸膺。但听旷野深林调调刁刁有神号鬼泣声。真江太守真慈明，惠施每每先意境茕。眼前突兀双玉瓶，满贮玉液清冷冷。拜公之赐未敢倾，不觉失笑三闾生。不学憔悴思独醒，哺糟啜泣醨随其朋。往往一饮一石、五斗解酲，被人呼作生刘伶。虽然遇酒而酩酊，心不汝醉神亦宁。开樽又饮太守德，和气坐觉生檐楹。不知凝冽自何去，至於愁思皆自澄。乃知春功亦不还，缄封只在瓶与罂。安得遽尔披重云，划见白日临青冥。和气羽羽扇九壤，枯枝朽质争敷荣。风雨时，泰介平，圣君万寿寰海清。细草轻烟日边路，凤管龙丝细可听。有耳不闻鼙与钲，有目不识旗与旌，圣功浩荡不可名。",
            "comment": ""
        },
        {
            "title": "次韵太守仁智堂",
            "content": "堂下玻璃看碧澜，天边图画指层峦。崔嵬切汉星辰近，清泚照人毛骨寒。已叹神明传政化，仍观慈惠展杯盘。尊前不为扶衰病，敢惜酡颜胜渥丹。",
            "comment": ""
        },
        {
            "title": "次韵子京下远雨过对月",
            "content": "年虽小歉俗安苏，小雨时时济旱枯。天为下民成晚霁，月将三五上东隅。星如青女临银镜，人似寒冰在玉壶。想是庭前吟望久，岂殊云外一轮孤。",
            "comment": ""
        },
        {
            "title": "和英州太守何智翁次韵冯仲礼麻江桥",
            "content": "叠石梁空太守贤，一年功力倍千年。惠从今日流终古，智是当时决九川。有竞轮蹄何杂沓，无情风月亦流连。红灯焰焰三更市，从此吴江不直钱。",
            "comment": ""
        },
        {
            "title": "谩成",
            "content": "琴虽古意元无取，诗近虚名亦懒吟。不是将心就无事，都缘无事可关心。",
            "comment": ""
        },
        {
            "title": "辞谢诸相知见招",
            "content": "盖倚赢肩汗满鞲，晨饔夕宴未曾休。杯盘狼藉君虽厚，仆马疲劳我亦羞。淡淡交知犹可久，区区口腹不须谋。还能收取筵中费，遍使饥穷饱暖不。",
            "comment": ""
        },
        {
            "title": "谩成",
            "content": "衲帽麻衣君勿轻，有如华衮贵难名。人段自力方能立，事若无诚断一成。倚物蔓条终嫩脆，冒霜寒柏始坚贞。男儿一副黄金骨，莫学伊阿浪死生。",
            "comment": ""
        },
        {
            "title": "道中见以萦牵五六十人监理钱者",
            "content": "可邻平地不生钱，稚地累累被索连。困苦新图谁画此，祗愁中禁又无眠。",
            "comment": ""
        },
        {
            "title": "芳沚亭",
            "content": "澄流良湜湜，幽藻还漪漪。不是采蘩手，芬芳长自持。",
            "comment": ""
        },
        {
            "title": "送杜靖国知连州",
            "content": "杜氏世德光无前，声华行实相辉鲜。蒉之职也在刀匕，亲举罚爵平公筵。预之闻见合左氏，春秋大法因粲然。诗为郡守称杜母，南阳之人今尚传。如晦作相犹民天，忠诚蹇蹇终始全。能令大君思不已，辍瓜奠祭情拳拳。子美大雅三千篇，昭昭劝戒日月悬。其人骨朽邈千祀，至今闻望犹当年。我宋龙兴抚嘉运，杜家孙子随飞奋。坤马承乾禁掖清，傅霖苏旱华夷润。迩来文武百群中，诜诜杜姓多翘俊。靖国少年即奇绝，雄文常倍千人杰。投书天府一不意，却扫雁荡不复出。怀材抱道良自珍，售以连城为折阅。中处不忍自弃置，以荫调官南海尉。手提顽馘授州将，海盗为之潜丧气。尘埃从此免低颜，倏忽十年今拥旆。忆昨建康临市征，公於吾父为交承。儿童不敢求见面，卓荦但听驰英声。尔后驰驱逾半纪，投荒乃得亲君子。孤舟抵岸即登门，见我有悲兼有喜。所悲窜遂万里来，豺狼得路忠信埋。长嘘为我意怆恻，吾来振汝良悠哉。所喜谓我一门吏，一年三黜刚愈锐。投身汤火何所求，所忧为君不为已。况复吾为汝父执，世契不浅汝吾姓。此邦人物粗熙熙，职司慈明州守德。汝虽投窜实汝福，天子神圣终汝直。丈夫秉德贵不回，穷达自天非汝职。公言令人益慷慨，一接已见真颜色。韶光波逝不暂傍，年华两见新尧历。可邻情义如一朝，向人眷眷终无极。外台差注重求材，天子急人方旰昃。丹书凤口下九霄，捧诏治行何烜赫。昨日红蕖醉幕宾，今朝皂盖贤州伯。官虽衙尉丞，位乃二千石。羁人无以报恩知，请为使君申八德。一曰公，心与衡鉴盎情同。朔方裴侠号独立，背公之私无发容。青州赵琰绝嘱托，贵要书来投水中。二日宽，量须江海为盎盏。并州陈泰但怀抚，未尝愠怒形於颜。南阳刘宽抑又甚，蒲鞭示耻儿期犯者难。三曰信，舌端常与心相印。九江宋君每听政，平旦日中犹不紊。并州郭伋舍野亭，为与群儿期到郡。四曰惠，有如雨露时沾渍。光州元忠尝赈贷，二十五万恢天施。蜀郡廉范不禁夜，一襦五裤惟民利。五曰清，玉壶在堂在有冰。武昌何远思律贪，汲井投钱非买名。合浦孟尝亦无欲，还珠碧渊清所徵。六曰正，端如标表行非径。北海朱邑虽笃旧，至於枉曲终无听。东莱杨震畏四知，行不欺幽此为盛。七曰明，昭如日月东西行。冀州贾琮去帷裳，百姓闻之政自行。雍士李惠善审断，弹燕坐知禽鸟情。八曰毅，镇浮静躁温而厉。汴州齐浣非肆刑，清严自我人皆治。濠州张福不可犯，以重自持人自畏。此之八德人有一，鸣弦按堵皆千室。能於八者具有之，使君之才非世出。使君有政教，必本之学校。蜀人夷陋卑已甚，文翁之化於今好。使君有诗笔，莫咏闲风月。追还雅颂声玉平，吟咏性情思补阙。使君有车马，莫赏闲山水。时行郊外问樵耕，民间利病须详委。莫轻喜，莫轻怒，轻喜於人火上冰，轻怒於人镜前雾。莫孤疑，莫轻信，孤疑多至败良谋，轻信定令奸小进。大凡当局常多迷，使君临事其慎之。倘记愚言用有时，微尘积岳终有裨。苍生旱渴天欲雨，异时经济非公谁。",
            "comment": ""
        },
        {
            "title": "闭户",
            "content": "居然讼息愧王通，反闭柴门亦古风。幽鸟一声庭日永，轩窗从此近虑仝。",
            "comment": ""
        },
        {
            "title": "再到吴子野岁寒堂",
            "content": "再到岁寒堂，仍登岁寒阁。阁上与堂前，物物皆如昨。铁干偃虬龙，云峰自岩壑。文章有神力，璧笥光彩错。主人岁寒翁，古意何淡薄。山肴具樽酒，忻喜为我酌。高论写胞怀，千弩鲸鳄。速悟有宝龟，灵通非人灼。辩议恣酬答，亦以资笑谑。想翁宾去后，前扃徐徐钥。万卷罗目前，舒卷良自若。盛暑一榻风，祁寒一炉药。倏然去与来。一个无住着。我亦淡泊人，世味聊咀嚼。无种不取尝，毕竟何美恶。但闻岁寒风，便觉世龌龊。今兹翁如龙，看彼皆尺蠖。今兹翁如鸿，视彼皆笼缚。故顾岁寒翁，高收岁寒脚。踞坐百千年，看春华秋落。无令木石心，长笑人脆弱。",
            "comment": ""
        },
        {
            "title": "晏十五约重阳饮患无登高处",
            "content": "道义相欢胜饮醪，况添流雪见承糟。卧篱一醉陶家宅，不是龙山趣也高。",
            "comment": ""
        },
        {
            "title": "谢曹公",
            "content": "蝼蚁有统治，羽鳞知所宗。是知君臣初，直与太极同。子之於其父，成性天所锺。因其亲爱心，以养日益恭。平居竭勤瘁，患难忘厥躬。不择艰与易，那知通与穷。至於事其君，是乃孝之中。未闻君父间，诚敬有卑崇。孔子故有言，移孝斯为忠。谷黍不离草，蚕鱼其类虫。皆能衣食人，生世曾不空。矧乃备万物，阴阳资粹冲。学问必唐虞，侪辈皆朱熊。於世乃无补，将何辩蟊螽。五帝道尊极，三王化醇浓。皆由诸大臣，汲引相追踪。惜哉物伪炽，慧巧为心蓬。才邪丑正直，党与交讥攻。上者以翕訿，下焉滋鞠凶。鸾凤远遁伏，鹰隼摩苍穹。人神共愁叹，寒暑迷秋冬。一人念忠直，百志怀兵戎。利口锐戈矛，危机峻临卫。贤正欲自保，孤羊豢狼丛，邦家欲常宁，西驾而求东。圣宋会明良，盈成绍熙隆。寝寝逾百年，稍稍追古风。嘉鱼蒸罩汕，凫鷖在亹潨。中间忽纷更，新进争锋芒。岂顾君与民，致身惟穹窿。已酉乙丑间，群灯何梦梦。有蔽过重云，其毒如虿蜂。谁敢正一议，洒兹谋犹邛。公诚社稷臣，识见何瞳瞳。端方屹以立，千峦一危峰。幽林馥猗兰。雪霜茂长松。侠以疏拙身，趋时良戆舂。向者有所陈，狂言几枯终。所犯斧铖诛，宽仁赖天衷。未几遽昭雪，还归禄更丰。毫嫠未裨报，已愧羔羊缝。矧乃素鄙贱，无阶望门墉。未委何所长，能如粲投邕。星车未鞅脱，鹗荐俄天通。朝廷嘉谠言，固已可公奏。秩满裨再陈，推恩非独后。盖以历任浅，欲进难为骤。壁如升阶梯，等级言无缪。且以罪累人，顿此无愆咎。有禄幸及亲，非徒养体口。端然坐屏序，无复事奔走。虽日去亲膝，曾不远廛亩。坦途五短驿，安问连旦书。如此奉温清，不殊居左右。平生最知幸，获附诸儒后。学问虽不深，是非幸无瞀。知心在所养，御欲如御寇。耳目诸玩好，常如对尘垢。惟有学问心，终年忧不售。今兹足优游，永日诗书囿。人固有通塞，誉亦随美丑。惟有片纯诚，於身可长久。平生所游历，昭如认星斗。吉凶系行违，成毁由慵懋。於心既不疑，不来为明剖。十中一二悟，亦足长福佑。况兹山水清，人物多奇秀。加以托下风，长如饮醇酎。人之於子弟，亲爱关慈友。至於力维持，未必能再复。乃知大贤心，生成即高厚。知其远方归，偏亲已皓首。不忍重违去，誓甘老藜糗。又以家素贫，无田事耕耨。四弟三云亡，若身无足肘。聚指几四百，居前半孤幼。委曲为之虑，过其自营构。士之所大患，志与时不偶。时与志两得，百中而一有。盖以世惑深，真伪相纷纠。簧丝在口舌，巧令工迎凑。攘臂视听下，非明孰能穷。门下无寸武，踪迹非素狃。一旦扆论拔，如射之有彀。惟以向所为，期以劝绅绶。天下本无事，欲治多纷揉。惟是举措颠，嘉苗不如莠。履舄以尊戴，冠簪斯践蹂。助天系宠绥，宜民惟有宥。人如公用心，劝不由赏购。有冽甘井泉，清深玉其甃。未观纾长绠，大施如川溜。区区一方部，不几幕其收。于嗟郁舆望，无路达旒黊。作诗道尊光，庶几传不朽。",
            "comment": ""
        },
        {
            "title": "孤屿亭",
            "content": "峰峦何迤逦，天际相依倚。如何是孤屿，独立澄明裹。",
            "comment": ""
        },
        {
            "title": "次韵杜幕春日",
            "content": "平明驱马出城东，马上知君兴莫穷。淮曲山川三月路，春光桃李万家风。酒肠宽处须吞海，诗思狂来几击钟。何事青丝正双鬓，拟将渔钓约溪翁。",
            "comment": ""
        },
        {
            "title": "次张子京游天王湖作",
            "content": "湖上迟迟不忍还，谈玄清彻几重关。旋岚野马皆归静，逝鸟潜鱼各自间。坠果露巢秋后树，淡烟斜日晚来山。吟情到此何终极，注目红云紫雾间。",
            "comment": ""
        },
        {
            "title": "集鸥渚",
            "content": "主人无机心，兕虎皆可入。君看小渚中，岂特群鸥集。",
            "comment": ""
        },
        {
            "title": "辞方公悦",
            "content": "又承尊酒细论文，日日樽前得未闻。邻旧直忘趋走贱，有疑俱向笑谈分。心缘明德怀高屏，日为偏亲断远云。明日迢迢东郭路，未行离思已纷纷。",
            "comment": ""
        },
        {
            "title": "次韵知郡登高言怀",
            "content": "莫向天涯说故乡，人身不似雁随阳。黄花满手空佳节，千里有怀如雨肠。为许功名酬圣代，不须愁绪付瑶觞。男儿不是闺中物，生则桑弧射四方。",
            "comment": ""
        },
        {
            "title": "次韵环翠亭",
            "content": "天围湖海净团圞，水色山光四座寒。暗结浓阴森万木，静铺遥碧拥千峦。共斟绿醑看浮蚁，遥见孤舟下远湍。是处烟云有佳隐，崎岖长道太无端。",
            "comment": ""
        },
        {
            "title": "苞苴行",
            "content": "苞苴来，苞苴去，封书裹信不得住。君不见箕山之下有仁人，室无杯器，以手的捧水，不愿风瓢挂高树。",
            "comment": ""
        },
        {
            "title": "示潮州妹子",
            "content": "八人兄弟三人在，独立他州信汝贤。直使无情如槁木，忍看垂泪念南迁。从今依旧歌泉水，何物偏宜寄谪仙。美酒年年须百瓮，好从南海使乘船。",
            "comment": ""
        },
        {
            "title": "幽居",
            "content": "萧条深巷寄门墙，城郭村居事异常。石展地衣三药径，锦围天柱十花墙。幽禽隔枝钩胶语，异草摇风合和香。不觉冬归与春到，但知无事日偏长。",
            "comment": ""
        },
        {
            "title": "题仁王横山阁",
            "content": "案俯横山跨海来，拂云高阁为谁开。荒溪古木间猿洞，明月白沙空钓台。晓日东风龙夭矫，秋风西峡凤徘徊。居然静卧江南岸，天堑波涛亦壮哉。",
            "comment": ""
        },
        {
            "title": "读史",
            "content": "乱亡由佞舌，览古每嗟吁。拟刻奸谀像，申明两观诛。",
            "comment": ""
        },
        {
            "title": "见远亭",
            "content": "天边毫末见千峰，景物都穷见不穷。因念当时小天下，亦如亭上老仙翁。",
            "comment": ""
        },
        {
            "title": "观孔义甫与谢致仕诗有感",
            "content": "人生足清闲，天下第一福。惜哉声与利，举世方逐逐。君子耀轩裳。小人腴口腹。霜雪满颐颔。驰竞心更速。谁如东山后，清风千载续。仁孝实天成，聪明乃几烛。弱冠揖高科，声华光煜煜。骐骥驾夷途，千里在举足。岁未再周天，官先上应宿。皇华屡更指，间请分符竹。端介奉高明，慈仁抚茕独。施设妙通神，欢讴道相属。一旦遽上章，幡然谢羁束。古人涖官政，五十日艾服。公年未五十，恳请竟从欲。缅彼伋与轲，进退贵佳躅。三揖就恩荣，一辞托岩谷。由公仕以观，其庶无愧恧。东皋我田园，负郭予室屋。儿侄几百人，图史逾千轴。亲旧既周旋，闺门更雍穆。宾来酒一樽，兴来棋一局。吟啸动烟云，诗书到僮仆。宁知地有仙，但见人如玉。乃觉世间人，为生何局促。譬如方污垢，对之独熏沐。孔公当代贤，宜其钦爱酷。慷慨出长篇，情殷语重复。日日动归思，浩浩见林麓。何意蒙鄙人，幸兹一观瞩。当筵顿忘味，如听箫韶曲。平生粗意气，自初得旧读。每见古圣贤，心常自程督。知身是罪根，每每自锄斸。如彼善稼穑，去草茂嘉谷。深嘉远世纲，有若囚脱梏。惟兹素艰贫，事与心反覆。历官二纪周，一纪投南隩。归时毕去时，圣主恩沐沐。方欣到家乡，足觉愁虑簇。高堂皓垂白，甘旨不饶沃。四弟两背亡，未言他骨肉。继又丧一弟，三房等穷蹙。不数姆与婢，孤孀十有六。薄业支半年，十饭犹五叔。萧然夏秋际，甚者日食粥。人惟有父子，恩亲家室睦。惟其有君臣，礼义朝廷肃。二者苟有违，三灵共诛戮。况兹生圣辰，熙隆过尧喾。艰虞免兵革，少小游庠塾。青春被恩擢，名姓粗扬暴。孰非累圣德，师诲而君牧。中间更狂妄，吴听常轻凟。云云不少已，竟致御史鞫。所负鼎护轻，敢意尚收录。日月忽中天，湛恩俄濯浴。父子实再逢，君臣亦孰复。新恩胡为报，旧过云何赎。父母教子勤，羽括而砺镞。朝夕望乃成，荣显被亲属。慈乌於反哺，知以报生鞠。学术不寸施，犹之玉韫匵。千载进明良，不能少负辐。是生天地间，曾不如草木。以此望明公，云中一鸿鹄。",
            "comment": ""
        },
        {
            "title": "次韵余卒笼碧轩",
            "content": "万龙齐干拥高牙，占尽幽奇只一家。分破密阴开细路，罩将余碧入江沙。静笼簪玉朝云合，暮到杯金夜月斜。贤守二车真可畏，尊前诗笔太豪华。",
            "comment": ""
        },
        {
            "title": "腊月十八日呈子京",
            "content": "岁去如奔马，残日十有三。侄为当嫁女，甥是未婚男。丛然猥俗并，殊非力所堪。嗟予本支离，尘事素不能。东床书一架，西榻经一函。如是岁月深，吻舌如滕缄。惟有陶渊明，常欲共清谈。床头酒盈壶，亦欲同醺酣。二十一二间，烦事如扫芟。期使堂下空，宴笑同所耽。清尊酌宜深，古语交崭岩。夜久灯荧荧，金波忽东南。岁宴独优游，庶几为不凡。",
            "comment": ""
        },
        {
            "title": "烟雨楼",
            "content": "层梯叠构倚穹苍，烟雨江山见涉茫。人是神仙来镇守，物随时节亦循良。静铺紫翠资吟兴，时作霏微助岁穰。岂比啼独兼啸鬼，浪将愁恨向潇湘。仙人居处即鳌宫，更作层楼峭倚空。群岫西来烟漠漠，大江南去雨蒙蒙。花镳柳策熙怡裹，耘笠渔衰笑语中。别有夜楹千里月，凭栏清兴与谁同。",
            "comment": ""
        },
        {
            "title": "送声父",
            "content": "罗浮主人袁公发，伟才逸气千人杰。二子轩昂有父风，妙年趣向天然别。邑之子弟亦好儒，远来迎子求师模。子非往教求即应，龟筮有决前光孚。春风正好偕行乐，子如健翮摩天鹗。秋闱从此卜亨途，回谢卑污翥寥廓。为我殷勤问袁君，夺人所好非前闻。",
            "comment": ""
        },
        {
            "title": "和叔粲沧浪亭",
            "content": "高亭殖殖水冷冷，笑指鸥凫坐晚汀。远不闻声千橹去，矫如争秀数峰青。烟云窗牖纷纷雨，露月蒹葭点点星。最好归舆拥双璧，笙歌灯火照仙屏。",
            "comment": ""
        },
        {
            "title": "赠余纯臣通判",
            "content": "清人如玉如兰荃，元是水晶宫裹仙。贰车海阳未期月，士庶一口咸称贤。请言清人所以贤，清人貌庄神凛然。中扃恬夷已自得，志意高洁凌云天。犀珠焜煌照天地，清人不为迂其视。金钟球磬杂管弦，清人不以劳其耳。惟视与听尚不为，岂有为彼回其意。是焉神照无不通，岂特视明而听聪。是非毁誉不立已，轻重默与权衡同。上訚訚兮下侃侃，和以不同惠而断。自然民物被休赐，芬馥不驰而自远。闽山下士狂且恫，二十八年如萍蓬。遇公於兹心胆空，教诲邻念皆深衷。大论时闻鍧霹雳，健句每惊争化工。听言观事潜欣悦，不见累旬如岁月。作歌笥中时一阅，如封岩岩冰蘖节。愿公保此清人躬，古来大任求明哲。",
            "comment": ""
        },
        {
            "title": "和孟坚二月晦同出城",
            "content": "城中未必闷，出郭喜还生。浓淡出原气，高低溪涧声。鸣棋振幽谷，把酒听流莺。疏旷还随分，何须学步兵。",
            "comment": ""
        },
        {
            "title": "次韵严巨孟",
            "content": "侠也荒唐学，文章愧古风。谁将覆醯醢，子谓近蜺虹。去圣虽云远，微言信可宗。期君振颓敝，谟典嗣前功。",
            "comment": ""
        },
        {
            "title": "古交行",
            "content": "大海有时竭，此心沥不乾。厚地有时坼，此心无裂文。持此以相照，百练青铜昏。用此心相惠，贝璧黄金盘。觌面有馀欢，背面无间言。德义以相高，庆誉以相先。千古似一日，万里如同筵。此为金石交，谁与知者论。",
            "comment": ""
        },
        {
            "title": "出御史台",
            "content": "万险千艰六出身，如今刀得避嚣尘。须知从此寒原上。有个行歌拾穗人。",
            "comment": ""
        },
        {
            "title": "上曹大夫",
            "content": "客从南英到揭阳，十有五年困长道。囊资空竭奴仆愁，气象尘埃颜貌老。天矜穷悴幸有缘，太守曹公看客好。孤舟薄舣即趋门，一笑相迎见怀抱。道途险易人佚劳，俄顷咨询无不到。旌轩雍容屈临顾，袖出缄封相燕劳。舍舟东溪宅西湖，西湖风光画不如。是日佳筵在连理，宾从翕集何舒徐。大斗所酌真醍醐，珍肴毕果琼瑶铺。巨觞潋滟巡数劝，惟恐不醉非宾娱。别有芙蕖对芳席，五干十花图在壁。万龙齐干玉森森，回看华轩笼翠碧。熙熙台上柳青青，众乐亭前松植植。尔乃盘桓四十日，尊罍时殿情无斁。不知海内为主人，几人似公真好客。观公政治诚有伦，合居庙庙居海滨。子厚在柳南蛮欣，文翁在蜀西鄙驯。天心帝意诚念远，故为远俗迂良臣。愿公不日居陶钧，大开东阁罗冠绅，烹庖鼍龙脯麒麟。布被底下卧平津，天涯地角尽阳春。",
            "comment": ""
        },
        {
            "title": "教子孙读书",
            "content": "水在盘盂中，可以鉴毛发。盘盂若动摇，星日亦不察。镜在台架上，可以照颜面。台架若动摇，眉目不可辩。精神在人身，水镜为拟伦。身定则神凝，明於鸟兔轮。是经学道者，要先安其身。坐欲安如山，行若畏动尘。目不妄动视，口不妄谈论。俨然望而畏，暴慢不得亲。淡然虚而一，志虑则不分。眼见口即诵，耳识潜自闻。神焉默省记，如口味甘珍。一遍胜十遍，不令人艰辛。",
            "comment": ""
        },
        {
            "title": "仲常龙图自广中移帅闽",
            "content": "节钺依前向钓台，祥烟喜气两崔嵬。民思父母无穷已，天借星辰有去回。千里裤襦还众暖，三山楼阁为谁开。须知道路先腾说，又见清凉古佛来。",
            "comment": ""
        },
        {
            "title": "次韵严巨孟",
            "content": "侠也愚而已，奚称忠与刚。未能安社稷，自合窜炎荒。国以民为本，仁当生不伤。君其明辩此，万里在飞翔。",
            "comment": ""
        },
        {
            "title": "次韵广州梁有为秀才",
            "content": "孤直惟知不愧天，瓢零无复记流年。学笔邹鲁已如此，贫甚颜原亦浩然。乞食隅随持钵老，入城因访跨羊仙。真人致函扶真道，手付瑶台刻玉篇。",
            "comment": ""
        },
        {
            "title": "和孟坚二月晦同出城",
            "content": "花柳接重堙，三分破二春。江梅初弄雪，垄麦旋收新。缨绋嗟尘事，农桑羡野民。暂陪游乐乘，此日是何辰。",
            "comment": ""
        },
        {
            "title": "次韵张老见赠",
            "content": "乌鸦蝼蚁有君臣，此义如何易世尘。谷为无穷宗社计，肯忧如幻死生身。八千江上奔驰路，十二天南黯淡春。归到亲闱捧杯酒，始知终是福唐人。",
            "comment": ""
        },
        {
            "title": "和李天与秀才",
            "content": "西塘老人唤回翁，愚蠢无他生所锺。簧鼓不闻非耳聋，形器不涉非无踪。尽伤万类物所蒙，圭璋贝璧矜昂顒。琐屑之私背大化，尘埃蔀明荆塞胸。宜厚而薄歉为丰，奚以经济跻和冲。王功日勋谁烈烈庸谁同。掊夷劓夺祈爵封，若人无所用其忠。扣天惟兹冀祖宗，愿一更改由大通。雪霜岩岩有高松，罗网密密皆去鸿。此身万死非灾凶，生随蝼蚁气蜺虹。共追太古还醇浓，不忍生置炉鼎中。圣德如天非世逢，迨兹白发犹颛侗。圭刀为活群贾傭，何乃紫木临身宫。地不爱宝人来共，威仪党党君子风。袖中球琳来相从，手搜明珠心益恭。伟哉斯人空不空，其中宏深外雍雍。淡交庶几宁鄙衷，个中自古无蛇龙。",
            "comment": ""
        },
        {
            "title": "和荆公何处难忘酒诗",
            "content": "何处难缄口，熙宁政失中。四方三面战，十室九家空。见佞眸如水，闻忠耳似聋。君门深万里，安得此言通。",
            "comment": ""
        },
        {
            "title": "次韵种道行衙赏莲花",
            "content": "城中势利如聚蛙，聒聒鼓闹穷两衙。忽闻携樽命真赏，如见地涌金莲花。况兹危亭跨高爽，极目四顾穷天涯。红蕖缭绕几数亩，盛妆翠盖相撑拿。与肩不换足已到，咫尺毕彼穷幽遐。居之自可换凡骨，不必饮露餐朝霞。堂堂露衢不户牖，非此非彼无追赊。幸时有酒共酩酊，不尔一啜先春茶。楸枰小小较胜负，往往笑语成欢哗。归来清风恐飘帽，月影已向西楼斜。长舒两脚就枕簟，一觉已听清晨笳。",
            "comment": ""
        },
        {
            "title": "渔家",
            "content": "月满平湖夜渐深，浩波千顷荡黄金。不知世有荣华事，何至中藏喜惧心。",
            "comment": ""
        },
        {
            "title": "次孟坚初冬晴和见梨桃二花作",
            "content": "十月南天尚暑襟，幽花何怪动清吟。半扉素蕊呈修径，几朵夭红出茂林。地借小春回暖气，日匀疏影转轻阴。惟应幕府多才俊，不负行台醉赏心。",
            "comment": ""
        },
        {
            "title": "仲常龙图自广移帅闽",
            "content": "惠兹政化及民功，内外声称有古风。五岭山川情正黮，七闽桃李意选取通。大明继明天衢辟，重德还朝众愿同。早晚皇穹顺舆议，老人星在玉堂中。",
            "comment": ""
        },
        {
            "title": "题灵峰平步亭",
            "content": "天险尝闻不可升，人间危堑更难名。欲知平步亭中意，平得心来处处平。",
            "comment": ""
        },
        {
            "title": "论诚",
            "content": "万事以诚立，不诚心不专。诚心非铁石，铁石被诚穿。",
            "comment": ""
        },
        {
            "title": "元符放还谢英守何智翁",
            "content": "僦屋平山至典衣，来时便作十年期。岂知未报归余闰，早有举吟送别诗。圣主恩仁天地力，明公邻念父兄慈。征鞍拟待春和暖，催促行装愿少迟。",
            "comment": ""
        },
        {
            "title": "次张汉公言怀",
            "content": "人间滚滚竟何营，只为蝇头利与名。千里瘅乡吾逐客，一箪穷巷子书生。文章相误终须别，宠辱无关自不惊。赢得白头闲处坐，一竿风月有谁争。",
            "comment": ""
        },
        {
            "title": "大水除厅前小屋",
            "content": "庭下新来有掩门，洒然无复旧时喧。小锄轻翁从兹起，无站清时合灌园。",
            "comment": ""
        },
        {
            "title": "次张君举秀才",
            "content": "长风清洒翳天尘，捧出重光耀世轮。龙衮未温当扆坐，凤收先轸向隅人。一缄符命来差缓，四尺先坟梦已频。衰老将何报明主，雪霜柯干草莱身。",
            "comment": ""
        },
        {
            "title": "次韵陈秀才告别之作",
            "content": "行橐萧萧又出门，岂应踪迹溷东园。诗书无地人间世，山野有亭江上村。几许春秋由白发，谁能枝叶事间言。行矣吾衰今已矣，独将清梦到乾坤。",
            "comment": ""
        },
        {
            "title": "权府黄叔粲朝双门落成之会有感而作",
            "content": "凤管鸾丝彻太清，双门今日落功成。一州壮观新楼好，千里欣欢太守名。已见声华逾彩绚，更期中外倚端平。祥央瑞雨年年事，海角天涯似此城。",
            "comment": ""
        },
        {
            "title": "纪连守植道傍木",
            "content": "道除木，夹道参参如合屋。种之毫末成合抱，太守慈仁辅生育。古来善政盖有数，道路开通亦其目。芟除翳秽平险阻，坚固桥梁便舻舳。何为万柯随曲直，化此长龙被崖谷。由吾太守爱民深，孜孜利民惟不足。以为烈日长道难，加兹岭外炎暑酷。黄茅郁蒸之烈气，重岚固结之浓毒。不得清阴萦且纡，何处憩息而踯躅。令如源泉下斯行，长原玉山秀可掬。桐榕枫随报遇，惟其茂密佳荫速。何公之心父母心，后人当如子孙续。勿剪勿拜勿拗斸，蠹朽便可添新绿。",
            "comment": ""
        },
        {
            "title": "观棋",
            "content": "三百六十路，通精此有门。数奇藏日月，机发动乾坤。对面知为敌，浑输却有翻。诈贪常易丧，仁守乃长存。只子如轻用，全功更莫论。就令投险胜，宁抵被围奔。纵得四方尽，宁同一腹尊。傍观饶好看，当局奈嗔言。惭愧中孚信，几危大壮藩。坐观成败者，安得不惊魂。",
            "comment": ""
        },
        {
            "title": "次韵余纯臣通判球琅轩",
            "content": "耸翠凌空不少盘，回环使宅封千峦。高华谁为球琅辟，劲节相邻霜雪寒。引得凤来缘有实，化为龙去始堪看。桐庐寂寞烟云暝，惆怅无人近钓竿。",
            "comment": ""
        },
        {
            "title": "次韵张伯时以再任为贺",
            "content": "再官庠序为宁亲，立道惟忧歉泗滨。若使佞谀求利研究院，便居庙庙亦沈论。环惟书史何如乐，得是英髦信不贫。如子才豪犹未第，每思冥晦避通津。",
            "comment": ""
        },
        {
            "title": "和英州太守何智翁次韵冯仲礼麻江桥",
            "content": "一带危桥接市廛，春成冬坏几多年。谁驱巨石如填海，化作长虹下饮川。白水晓寒孤洞杳，红灯夜午万珠连。清风明月如堪买，且问如今直几钱。",
            "comment": ""
        },
        {
            "title": "上苏端明",
            "content": "闻说天南受赐深，传方施药每挥金。看天风格樽前熊，妙国胸怀枕上心。草木亦蒙铨品力，山川难载颂歌音。如今收拾知何用，衣被华夷有传霖。昔向东坡览古文，长嗟简策锁风云。那知日月归元首，立见夔龙遇放勋。夷夏生灵真久困，圣贤膏泽有前闻。帡幪天地期功业，妙画奇书请暂焚。",
            "comment": ""
        },
        {
            "title": "送吕景山赴虔州理掾",
            "content": "江西古浩穰，昭信雄江滨。州狱千里平，舒惨系訚嚣。景山之胸中，晓然乌兔轮。敢为虔人贺，何以致龙麟。",
            "comment": ""
        },
        {
            "title": "送陈守仁入太学",
            "content": "父子本天性，至恩无比伦。矧公之尊府，子舍公一身。料从少小来，迨兹壮有室。未尝越旬月，远去慈亲膝。借问今何之，千里具行装。答言为道艺，愤悱趋上庠。有客前献言，惟道若大路。驾子天神明，贤圣在举步。幽堂列坟典，周孔以为师。学成名亦遂，且不离庭闱。答云子言善，在予非不知。父母生我身，劬劳靡不为。垂髫俾之学，外不与毫丝。乃今有室家，儿女发已束。分寸无所立，何以酬顾复。如彼甲与乙，名高髦俊科。又若丙与丁，禄位今嵯峨。是皆予亲友，予独无所就。是以不宁居，忙於贾求售。昔者三千徙。负笈洙泗滨。孟轲远游学，母老仍家贫。尚晨昏侍，以就德业新。盖以慈爱心，惟期已成达。男子四方志，安能恋房闼。客前贺日都，事固无必非。子志乃如此，顾予安得知。在家事多夺，远大非可必。大孝在显亲，为子解羁馽。日月如逝波，无方可维絷。陶侃惜分阴，仲尼犹不及。自古力道业，寸晷垂琳璆。子今道所出，处处足浇浮。阳和达京辇，士女方春游。百宝妆楼台，歌喉珠宛转。恼乱巧迎逢，偏能伺方便。平生足持守，到此总不见。又有非辈流，频频甚莺斯。顾盼借颜色，谈笑怀奸欺。从容樽酒间，留连棋局上。英豪俊杰心，鲜不由此放。子今志者大，思虑宜蚤正。慎子之朋侪，力与光阴竞。由此期显亲，昊天其斯应。",
            "comment": ""
        },
        {
            "title": "次韵清溪樊主簿",
            "content": "欲致皇恩浃羽鳞，天涯池角尽如春。当年款款曾忘死，今日区区肯患贫。正以庭闱安梓里，谁知魂梦达枫宸。海邦一见如畴昔，心膂相知亦宿因。",
            "comment": ""
        },
        {
            "title": "陈元叟清轩",
            "content": "尘坌中轩户，谁标似水名。物讹空自汩，人性本来清。天上云藏月，人间石裹英。云开与石裂，精莹自分明。",
            "comment": ""
        },
        {
            "title": "和蔡公上巳",
            "content": "恺悌侯藩修禊事，风流草木荐天香。使君喜为民行乐，拟筑春光作舞场。",
            "comment": ""
        },
        {
            "title": "次韵子发劝酒",
            "content": "子真依前家谷口，无地栽禾口栽柳。否亨千熊古难常，与物浮沉儿女诟。鹍鹏海伏而天飞，鹪鹩林栖惟一枝。迂谈阔论偶相识，千世一遇非为迟。君看大旱希云霓，又看朝隮雷雨随。天之神力岂不大，若丰若约无定姿。况夫人物在宇宙，无毕蝇蚁停杯卮。生亡尚非已主宰，滋味得不随醇醨。是以众人察察日不足，我独闷闷顽无知。方吾醺酣以盂杯为小，正见沧海如池沼。子又作诗劝我醉如泥，得非亦以惛惛为胜晓。",
            "comment": ""
        },
        {
            "title": "赠云门居士",
            "content": "云门山口云徘徊，居士道与山崔嵬。清时肥遁古亦有，惊猿怨鹤今谁偕。居士高卧白云堆，山门时为猿鹤开。溪花野草自春色，云芝石笋宁须栽。软蒸抱石倾新醅，麋鹿惯我还无猜。宁知玉署思贤切，御手调羹等客来。",
            "comment": ""
        },
        {
            "title": "示庐山寺胜老",
            "content": "宝鼎当年未结丹，幽栖曾此掩柴关。羽軿欲经乘风驭，梵锡应留解虎环。僧卧碧云皆寿考，鹤迷华表几时还。好应月白长廊下，涧下无声人自间。",
            "comment": ""
        },
        {
            "title": "谢工部徘徊堂",
            "content": "高堂增构广幽齐，凿破青青遍地苔。云入洞房疑有气，月当疏牖若为开。路无荆棘皆新辟，砌得芝兰是旧栽。流水声中迎送屐，绿筠丛下献酬杯。达生不为休尘虑，齐物元由悟本来。终是东山报重起，未登□乘且徘徊。",
            "comment": ""
        },
        {
            "title": "季冬桃花",
            "content": "真宰终无妄，元和岂有偏。如何洞天蕊，开向雪花前。游骑虽然阒，红芳亦自鲜。惟应祝融氏，偷窃玩余年。",
            "comment": ""
        },
        {
            "title": "赋公悦席上事送周如京",
            "content": "逢世路分归洛阳，有客邂逅樵溪曲。高谈倾盖万珠机，相对崇朝惟不足。武阳太守山简徒，喜贤乐事天下无。为客留公驻斯须，精庖馔玉歌贯珠。坐中宾客皆豪杰，凛凛清风生颊舌。性情浩浩谈云云，不待酒味既凛冽。逡巡行幕如风翻，二姝新出屏帏间。一心捧心余故熊，对客悄悄眉峰攒。一人襜裾半云雾，仙袂应曲飘飘举。解作阳关意外声，旧人只把花卿数。此宵嘉会世所稀，席上更览周侯诗。凋金有格但闻说，不览新集那得知。侠於周侯非甚旧，朋友十辈识公九。此公惜别事如何，反覆清篇还执手。龙韬虎略何处藏，却向吟笔呈峰芒。堪作太平祥瑞录，将军白首弄篇章。",
            "comment": ""
        },
        {
            "title": "醉翁行赠黎师醇",
            "content": "金峰醉翁七十九，行步龙锺面黧垢。惟有满腹奇文章，日月争新无老丑。颊舌锵洋言不苟，咳唾成珠须信有。两眼如星照耀人，见客偏明俨如旧。问翁壮年爱棋酒，尔日还如昔时否。曰予不战犹好看，日饮常能倾一斗。因持棋酒前就翁，明日壶浆复予就。朱君贫苦亦好奇，接续携持穷清书。城中遑遑竞趋走，觌面草草忘亲友。几人尊俎暂从容，笑傲松篁弄花柳。宁知北郭予三人，继日相从辰到酉。庞眉皓发常温然，相见妙龄眉目秀。惜哉才高命蹇成遗滞，四十余年州县吏。弃之林野混渔樵，徒使知音动嗟喟。愚闻天道高远不容人测度，无奈人能乐其乐。故有鼓琴重围，行歌遗穟。浩然充塞，不以世俗琐屑累寥廓。愚观翁之子孙诜诜绳绳，此其后庆为不薄。世俗毋以翁老生轻心，须知此翁头白面黮而英心义气，天地不得而销铄。",
            "comment": ""
        },
        {
            "title": "江亭与程瞿二君邂逅小饮太守送酒因成",
            "content": "苍翠擎天江上山，淙琤泻玉亭前水。邂逅相逢坐上人，倾盖论心何俊伟。凉风飒飒来几筵，似与清谈相表裹。程瞿轩轩古遗义，悯我羁穷见辞气。以为此时无一杯，直恐江山解相鄙。旋呼奴僮涤铛勺，豆肉盘蔬随所峙。三杯五杯复七杯，清兴悠悠殊未已。复向行舟寻果饵，鲜薨拟欲求诸市。丰肴佳馔来使庖，臣□长鱐间珍脆弱。逡巡长呵下云际，传以报谒迂千骑。薄闻江浒清饮欢，归去琼浆遽来赐。大哉何公古循吏，易俗移风有深致。人之所背公所趋，正以敦薄醇醨为已事。连英二城接疆理，旧续新庸满人耳。道涂赓载尽欢谣，冠佩清言有余美。",
            "comment": ""
        }
    ]
}