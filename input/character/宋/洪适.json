{
    "dynasty": "宋",
    "author": "洪适",
    "poems": [
        {
            "title": "生查子",
            "content": "九月到盘洲，华发惊霜叶。缓步绕东篱，香蕊金重叠。橘绿又橙黄，四老相迎接。好处不宜休，莫放清尊歇。",
            "comment": ""
        },
        {
            "title": "南歌子",
            "content": "南浦山罗列，东湖水渺弥。主人好客过当时。斗转参横时候、醉如泥。莫管莺声老，从它柳絮飞。野园春色别无奇。船上有花多酒、未须归。",
            "comment": ""
        },
        {
            "title": "眼儿媚",
            "content": "黄堂风转碧幢开。笙鹤九天来。三冬爱日，一方惠露，人在春台。持杯多赞松乔喜，低唱列金钗。明年此日，紫微垣里，光应中台。",
            "comment": ""
        },
        {
            "title": "调笑/调笑令",
            "content": "名世。花无二。高压闍提倾末利。素丝缕缕联芳蕊。一片云生宝髻。屑沈碎麝香肌细。剩馥熏成心字。",
            "comment": ""
        },
        {
            "title": "渔家傲引/渔家傲",
            "content": "子月水寒风又烈。巨鱼漏网成虚设。圉圉从它归丙穴。谋自拙。空归不管旁人说。昨夜醉眠西浦月。今宵独钓南溪雪。妻子一船衣百结。长欢悦。不知人世多离别。",
            "comment": "【注释】《渔家成傲引》是宋代歌舞曲之一，是一种专咏体，以多首合咏一事，即王国维所说的“合数曲而成一曲”（《 唐宋大曲考》）。洪适的《渔家傲引》，共有词十二首 。词前有骈文“ 致语”，词后有“破子”、“ 遣队”。十二首词分咏渔家一年十二个月的生活情景 ，从“ 正月东风初解冻”起，至“腊月行舟冰凿罅”止，词体与《渔家傲》无异。首句“子月水寒风又烈”，是在描写“子月”（即农历十一月）的特定环境下，渔家的生活状况与思想情趣。词的上片，写渔人顶烈风，涉寒水，捕鱼落空。“水寒风又烈”，是“子月”的气候特征 。但这里并非泛写气侯，而是下文诸多内容的张本，渔人的劳动、生活、思想，皆与这种特定气侯相关联。尽管水寒风烈 ，渔人仍须下水捕鱼，可叹的是“巨鱼漏网”，圉圉而去，渔家生活，便无着落，连暂时缓解窘迫生活的希望也成为“虚设”了 。“圉圉”一句，写巨鱼的逃跑，形象逼真。“圉圉”，困而未舒貌，语出《孟子·万章上》 ：“昔者有馈生鱼于郑子产，子产使校人（管理池沼的小吏）畜之池。校人烹之，反命曰：‘始舍之 ，圉圉焉；少则洋洋焉，攸然而逝。’”“丙穴”，本来是地名，在今陕西略阳县东南，其地有鱼穴。左思《蜀都赋》有“嘉鱼出于丙穴”句。这里是借指巨鱼所生活的深渊 ，活用典故，如同己出。“从”，“任从”的意思，任从那巨鱼摇头摆尾地回到深渊。一个“从”字，把渔人的那种无可奈何的怅惘之情表现淋漓尽致。上片结句进一步写渔人的心理活动 ：“谋自拙”是对“巨鱼漏网”的反省，自认谋拙、晦气，至于别人怎样说，那就由他去吧！渔人毕竟是旷达的。在一片中，作者对渔人所流露的感情，是同情和怜悯的。词的下片，变换了笔调，从不同方面、不同角度描写渔人的生活 。“昨夜”、“今宵”两句，是全词仅有的一组对句，描绘了渔人少有的闲适生活图景。“醉眠”、“独钓”是写渔人自己的有代表性的生活内容以少见多 ，以少总多；“昨夜”、“今宵”和“西浦月”、“ 南溪雪”，是通过时间与场景的迅速变换来表现渔人生活的旷放无拘 。“妻子一船衣百结”则转写渔人全家的经济生活状况。此句字字用力，既有其具体性，又有其概括力，“ 衣百结”三字尤其着力，渔家的窘迫困顿，种种艰辛，都浓缩在这三字之中。如此一家，偎依在“子月”的寒水烈风之中，不言而喻，在这种形象画面里，凝聚着作者的同情。这也是当时渔民生活的真实写照，具有一定的社会代表性。结句则再转一笔，写渔人家庭生活中“贫也乐”的精神，虽穷困但团聚，自有其天伦之乐，而没有、也不知有人世间的那种离别之苦 。“不知”一句，脱鞲而出，由对渔人一家生活的描写，猛宕一笔，转向对当时社会现实的揭示，且藏辞锋于婉转之中：明明是慨叹“人世多离别”，却又加“不知”二字，其实这里渔人的“不知”，正是作者所“深知”，唯其深知，才能这样由此及彼，不失时机，予以指斥 ，慨乎言之。这种结尾，如豹尾回顾，相当有力。这首词最突出的特点是作者把渔人写成了劳动者，写成了真渔人。以前此类词中出现的渔人形象，主要是杂有政治色彩的隐士 ，他们或是“蓑笠不收船不系”的懒散，或是“ 一壶清酒一竿风”（均见《敦煌曲子词 》）的安逸，或是坐在钓船而“梦疑身在三山岛”（周紫芝《渔家傲》）的幻想。他们“不是从前为钓者”，而是政治失意之后才“卷却诗书上钓船”（均见《 敦煌曲子词 》）别寻出路的，总之是“轻爵禄，慕玄虚 ，莫道渔人只为鱼”（五代李珣《渔父》）。洪适这首词笔下的渔人却是“为鱼”的，他靠撒网为生，不同于垂钓不设饵、志不在鱼的隐士。他也有“醉眠”的时侯，但那酒，是“长把鱼饯寻酒瓮”（见“正月”首），是自己劳动换来的。在这首词中 ，“西浦月”、“南溪雪”两句，点缀意境是很美的，再加上“醉眠”与“ 独钓”，似乎渔人也有点儿隐士风度了，但是词的下句便是“ 妻子一船衣百结”，直写其全家经济生活的艰辛，这是最能表现渔人处境的一笔，也正是以前词人笔下的“渔人 ”形象所独缺的 。至于“西浦月”、“南溪雪 ”，那是大自然的美，是造物主赋予全人类的，而渔人在烈风寒水中能够享受的，还不就只有这么一点点儿吗？"
        },
        {
            "title": "生查子",
            "content": "一岁会盘洲，月月生查子。弟劝复兄酬，举案灯花喜。曲终人半酣，添酒留罗绮。车马不须喧，且听三更未。",
            "comment": ""
        },
        {
            "title": "浣溪沙",
            "content": "不见丹丘三十年。青山碧水想依然。自惊绿鬓已苍颜。月在柳梢曾径醉，雨荒院菊有谁怜。绣衣归与古人言。",
            "comment": ""
        },
        {
            "title": "满庭芳",
            "content": "昴宿光芒，德星家世，当时飞舞华旗。风清玉宇，珠露缀瑶枝。八桂苍苍耸壑，问椿木、同数秋期。黄堂上，油幢转影，美酒注金卮。英躔，名誉早，青箱传学，黄绢摛辞。说江东治行，召杜肩齐。畏爱双行五管，收绣斧、却把旌麾。欢声沸，明年此日，公在凤凰池。",
            "comment": ""
        },
        {
            "title": "浣溪沙",
            "content": "丹桂飘香已四番。杖藜携手自今难。黯淡离恨满江干。壁上两冠元是谶，花前双韵几时弹。中秋後夜与谁看。",
            "comment": ""
        },
        {
            "title": "清平乐",
            "content": "轻红淡白。蓬阆神仙谪。魏紫姚黄夸异色。到得海边初识。玉阑不语如颦。虚教春尽三分。却问檀心谁向，多情更属东君。",
            "comment": ""
        },
        {
            "title": "浣溪沙",
            "content": "玉颊微醺怯晚寒。可怜凝笑整双翰。枝头一点为谁酸。只恐轻飞烟树里，好教斜插鬓云边。淡妆仍向醉中看。",
            "comment": ""
        },
        {
            "title": "好事近",
            "content": "烂漫海棠花，多谢东君留得。眉寿堂边风景，与蓬瀛咫尺。桃红李白竞争妍，绿野尽春色。只欠樱唇清唱，怕行云南北。",
            "comment": ""
        },
        {
            "title": "生查子",
            "content": "八月到盘洲，柳外寒蝉懒。一掬木犀花，泛泛玻璃盏。蟾桂十分明，远近秋毫见。举酒劝嫦娥，长使清光满。",
            "comment": ""
        },
        {
            "title": "满江红",
            "content": "雨过春深，溪水涨、绿波溶溢。年年是、杨花吹絮，草茵凝碧。驹隙光阴身易老，槐安梦幻醒难觅。算六分、春色五分休，才留一。雁鹜静，文书毕。尘外趣，壶中日。喜兰亭修禊，郊坰忺出。合璧连珠同啸咏，怒猊渴骥尤清逸。酒酣时、梁上暗尘飞，无痕迹。",
            "comment": ""
        },
        {
            "title": "满庭芳",
            "content": "华发苍头，年年更变，白雪轻犯双眉。六旬过四，七十古来稀。问柳寻花兴懒，拈筇杖、闲绕园池。尊中有，青州从事，无意唤琼彝。人生，何处乐，楼台院落，吹竹弹丝。奈壮怀销铄，病费医治。漫道琴弦绿绮，游鱼听、山水谁知。盘洲怨，盟鸥闲阔，痍鹤立新碑。",
            "comment": ""
        },
        {
            "title": "满江红",
            "content": "春色匆匆，三分过、二分光景。吾老矣，坡轮西下，可堪弄影。曲水流觞时节好，茂林修竹池台永。望前村、绿柳荫茅檐，云封岭。蜂蝶闹，烟花整。百年梦，如俄顷。这回头陈迹，漫劳深省。吹竹弹丝谁不爱，焚琴煮鹤人何肯。尽三觥、歌罢酒来时，风吹醒。",
            "comment": ""
        },
        {
            "title": "满庭芳",
            "content": "旧日盘洲，藏钩卜夜，松儿笑拣双眉。老人好静，此乐数年稀。尚记乘舟西溯，楼卷雪、曾到雷池。今非惜，畏寒闭户，弃掷夏商彝。入春，逾两月，轻烟非雾，细雨如丝。任风颓花架，不惮装治。想得醉吟滕阁，家园事、争解详知。归来好，猿惊鹤怨，孤负辋川碑。",
            "comment": ""
        },
        {
            "title": "浣溪沙",
            "content": "报道倾城出洞房。水边疏影弄清香。风流更有小鸳鸯。蝉鬓半含花下笑，蛾眉相映醉时妆。梦魂不到白云乡。",
            "comment": ""
        },
        {
            "title": "生查子",
            "content": "七月到盘洲，枕簟新凉早。岸曲侧黄葵，沙际排红蓼。团团歌扇疏，整整炉烟袅。环坐待横参，要乞珠丝巧。",
            "comment": ""
        },
        {
            "title": "满江红",
            "content": "衰老贪春，春又老、尊罍交溢。凝目处、清漪拍岸，四山堆碧。白也论文情最厚，维摩示病心难觅。到盘洲、车骑太匆匆，觞浮一。春再见，官期毕。归路近，长安日。奉清时明诏，迭回更出。上殿风霜生颊齿，元龟献替图无逸。记而今、杖策过溪桥，留行迹。",
            "comment": ""
        },
        {
            "title": "点绛唇",
            "content": "天末相逢，醉中不讶车茵污。一声鸣橹。惊散眠沙鹭。我是行人，却送行人去。听金缕。莫辞甘醑。别泪飞寒雨。",
            "comment": ""
        },
        {
            "title": "临江仙",
            "content": "瓜瓞绵绵储庆远，闲平代有名人。一襦五裤说朱轮。云逵鸳缀近，雷社虎符新。正是泗滨浮磬日，潘舆一粲欣欣。鸾歌飞起杏梁尘。巢莲龟问岁，介寿酒融春。",
            "comment": ""
        },
        {
            "title": "选冠子",
            "content": "雨脚报晴，云容成瑞，夜雪萦盈连昼。千岩曳缟，万瓦堆琼，稍稍冷侵怀袖。鹤氅神仙，兔园宾客，高会坐移清漏。想灞陵桥畔，苦吟缓辔，耸肩寒瘦。向此际、色映堂阴，香传梅影，寒力更欺尊酒。左符词伯，蛮笺巧思，不道起风飞柳。舞态弓弯，一声低唱，蛾笑绿分烟岫。任杯行潋滟，为公沈醉，莫教停手。",
            "comment": ""
        },
        {
            "title": "生查子",
            "content": "碧涧有神龟，千岁游莲叶。七十古来稀，寿母杯频接。绣衣牵彩衣，喜庆相重叠。龟紫看孙曾，鹤发何须镊。",
            "comment": ""
        },
        {
            "title": "生查子",
            "content": "桃疏蝶惜香，柳困莺惊絮。日影过帘旌，多少愁情绪。红惨武陵溪，绿暗章台路。春色似行人，无意花间住。",
            "comment": ""
        },
        {
            "title": "清平乐",
            "content": "风鬟飞乱。寒入秦筝雁。情似云阴浑未展。雨脚更飘银线。横枝有意先开。玉尘欲伴金斝。何日舞裀歌扇，後堂重到惟梅。",
            "comment": ""
        },
        {
            "title": "调笑/调笑令",
            "content": "奇货。归帆过。击鼓吹箫相应和。楼前高浪风掀簸。渔唱一声山左。胡床邀月轻云破。玉麈飞谈惊座。",
            "comment": ""
        },
        {
            "title": "生查子",
            "content": "腊月到盘洲，寒重层冰结。试去探梅花，休把南枝折。顷刻暗同云，不觉红炉热。隐隐绿蓑翁，独钓寒江雪。",
            "comment": ""
        },
        {
            "title": "生查子",
            "content": "十月到盘洲，小小阳春节。晚菊自争妍，谁管人心别。木末簇芙蓉，禁得霜如雪。心赏四时同，不与痴人说。",
            "comment": ""
        },
        {
            "title": "减字木兰花",
            "content": "使君情素。念我明朝行县去。一醉相留。和气欢声到小楼。暂时南北。莫唱渭城朝雨曲。此去农郊。收拾童儿五裤谣。",
            "comment": ""
        },
        {
            "title": "奉礼歌",
            "content": "吹葭缇龠气潜分。云采宜书壤效珍。长日至，一阳新。四时玉烛和匀。物欣欣。造化转洪钧。郊之祭，孤竹管，六变舞云门。自古严禋。牺牲具，粢盛洁，豆笾陈。衮龙陟降，币玉纷纶。彻高阍。灵之斿，神哉沛，排历昆仑。九歌毕，盈郊瞻槱燎，斗转参横将旦，天开地辟如春。清跸移轮。阗然鼓吹相闻。籋祥云。欢胪八陛，厘逆三神。圣矣吾君。华封祝、慈宫万寿，椒掖多男，六合同文。",
            "comment": ""
        },
        {
            "title": "南歌子",
            "content": "云拂山腰过，风吹雨点来。田园好处有池台。记著相逢时节、海棠开。蝴蝶那无梦，鸳鸯亦有媒。藏钩解佩两三杯。明日水边沙际、首空回。",
            "comment": ""
        },
        {
            "title": "虞美人",
            "content": "芭蕉滴滴窗前雨。望断江南路。乱云重叠几多山。不似倦飞鸥鹭、便知还。角声更听谯门弄。夜夜思归梦。鄱江楼下水含漪。孤负钓滩烟艇、绿蓑衣。",
            "comment": ""
        },
        {
            "title": "渔家傲引/渔家傲",
            "content": "十月橘洲长鼓枻。潇湘一片尘缨洗。斩得钓竿斑染泪。中夜里。时闻鼓瑟湘妃至。白发垂纶孙又子。得钱沽酒长长醉。小艇短篷真活计。家云水。更无王役并田税。",
            "comment": ""
        },
        {
            "title": "朝中措",
            "content": "当年召父治南阳。千室颂慈祥。今代天台太守，声名已达岩廊。风流闲暇，胡床乘兴，燕寝凝香。好去花砖视草，珠庭喜见微黄。",
            "comment": ""
        },
        {
            "title": "临江仙",
            "content": "两载绣衣频驻节，金莲曾印青苔。匆匆归去寿琼杯。曲终挥别泪，江上片帆开。记得秋宵山吐月，酒酣同上层台。杖藜何日解重来。相思凭过雁，飞送一枝梅。",
            "comment": ""
        },
        {
            "title": "满江红",
            "content": "累月愁霖，知今夕、是何天色。秋老矣、芙蓉遮道，黄花留客。长有霜螯来左右，谁言枥马能煎迫。眄高穹、重叠起顽云，星难摘。罗绮盛，轩窗窄。心已醉，肩须拍。更十分行酒，再三相吓。凤诏十行归路近，桂华千里明年隔。趁闲时、楼上共凝眸，芦花白。",
            "comment": ""
        },
        {
            "title": "调笑/调笑令",
            "content": "深浦。停舟处。只恐越装相染污。奇香一见如泥土。投著水中归去。令公早晚回朝著。无物迟留鸣橹。",
            "comment": ""
        },
        {
            "title": "临江仙",
            "content": "钓濑怀珠山韫玉，谪仙至自蓬莱。它年勋业上云台。棣华开幕府，莲沼屈英才。南极逢秋光烂烂，门阑香雾萦回。须将寿卉荐琼杯。篱东明日菊，借取一枝来。",
            "comment": ""
        },
        {
            "title": "临江仙",
            "content": "向日鵷行瞻凤彩，共期直上金銮。却来持节海云边。身兼三使者，名是一仙官。汉室中兴高密冠，千年苗裔蝉联。左弧嘉庆舞祥烟。橘中招四老，同醉酒如泉。",
            "comment": ""
        },
        {
            "title": "满庭芳",
            "content": "当国无功，归田有分，四山浓抹烟眉。春云多变，清昼惠风稀。欲踵兰亭故事，溪水涨、簪盍鹅池。临修竹，一觞一咏，考古到辛彝。当时。龙衮侧，亲闻胪句，天语如丝。谩三年博士，局冗争治。底事绣衣留滞，青天瑞、奴隶皆知。迎归诏，鸾台凤阁，名记壁间碑。",
            "comment": ""
        },
        {
            "title": "临江仙",
            "content": "烟凑横岚霞抱日，望中衰草稠稠。西风吹恨著扁舟。马卿多病後，方寸不禁秋。颇念银壶行绿醑，共听渔子清讴。梦魂飞过海山楼。人随秋易老，情寄水东流。",
            "comment": ""
        },
        {
            "title": "满庭芳",
            "content": "草阁烟横，花蹊雨润，伤春谁画鸦眉。药囊未减，尊酒自然稀。堪叹云和挂壁，弦半绝、鼠啮龙池。投壶罢，凭阑玩古，罗列父丁彝。龟巢，添绿皱，残梅片片，新柳丝丝。恨风狂折竹，鹤病谁治。自信年衰景短，甘冷淡、应也天知。埙篪奏，清歌醉墨，一一上圭碑。",
            "comment": ""
        },
        {
            "title": "满庭芳",
            "content": "同病相怜，冻吟谁伴，漫怀举案齐眉。槐安梦境，一笑自来稀。未到斜川见雪，春欲半、尚压铜池。今思古，拊盆击筑，虿鼎闲夔彝。何时。天意解，并游花坞，旋扫蛛丝。对壶中闲日，冗牍休治。四坐同盟情话，飞玉麈、万事多知。杯盘省，浅斟随意，真率视前碑。",
            "comment": ""
        },
        {
            "title": "十二时/忆少年",
            "content": "庭有燎，叠鼓鸣鼍。更问夜如何。信星彪列，天象森罗。虞旦閟宫毕，觞清庙，浆柘尊牺继猗那。嘉颂可同科。卮圣万肩摩。饬躬三宿，泰畤缛仪多。丘泽合，岳渎从曦娥。神光烛、云车风马，芝作盖，玉为珂。奉瑄成礼，燔柴竣事，休嘉砰，隐丹阙，湛恩波。共愿乾坤隤祉，边鄙投戈。覆盂连瀚海，洗甲挽天河。欣欣喜色，长遇六龙过。奏云和。三春荐嘉禾。",
            "comment": ""
        },
        {
            "title": "调笑/调笑令",
            "content": "音乐。传佳作。盖海旌幢开观阁。绮霞飞渡青油幕。好是登临行乐。当时朝汉心倾藿。望断长安城郭。",
            "comment": ""
        },
        {
            "title": "阮郎归",
            "content": "澄清阁下藕如船。扁舟曾采莲。向来辛苦叠青钱。而今知几年。人去也，客凄然。酒泉添泪泉。一杯今夜且留连。断肠芳草边。",
            "comment": ""
        },
        {
            "title": "长相思",
            "content": "柳青青。酒清清。雨脚涔涔忆渭城。一尊和泪倾。山青青。水清清。水阔山重不计程。愁堆长短亭。",
            "comment": ""
        },
        {
            "title": "降仙台",
            "content": "漏残柝静鸡声远，到高燎。入层霄。云裘蟠瑞霭，天步下嘉坛，旗旆飘摇。黄麾列仗貔貅整，气压江潮。导前从後盛官僚。玉佩间金貂。望扶桑，日渐高。阴霾霜雪，底处不潜消。辇路祥飙。披拂绛纱袍。云间瑞阙仰岹嶢。播春泽、喜浃黎苗。礼成大庆，鳌三抃、受昕朝。",
            "comment": ""
        },
        {
            "title": "调笑/调笑令",
            "content": "饮器。贪泉水。山乳涓涓甘似醴。怀金嗜宝随人意。枉受恶名难洗。真清方伯端无比。未使吴君专美。",
            "comment": ""
        },
        {
            "title": "渔家傲引/渔家傲",
            "content": "腊月行舟冰凿罅。潜鳞透暖偏堪射。岁岁年年篷作舍。三冬夜。牛衣自暖何须借。滕六晚来方命驾。千山绝影飞禽怕。江上雪如花片下。宜入画。一蓑披著归来也。",
            "comment": ""
        },
        {
            "title": "生查子",
            "content": "五月到盘洲，照眼红巾蹙。句引石榴裙，一唱仙翁曲。藕步进新船，斗楫飞云速。此际独醒难，一一金锺覆。",
            "comment": ""
        },
        {
            "title": "浣溪沙",
            "content": "举目霜林叶叶黄。使星归骑未须忙。烟鬟千叠弄残妆。内殿恩光承雨露，外台风力挟冰霜。应怀三径杂花香。",
            "comment": ""
        },
        {
            "title": "西江月",
            "content": "小室坐毡重叠，红炉兽炭交加。一卮村酒吸流霞。窗外寒威可怕。心在盘洲种柳，眼看密雪飞花。银杯缟带不随车。江上渔蓑难画。",
            "comment": ""
        },
        {
            "title": "江城子",
            "content": "当年提笔上词坛。琢琅玕。涌波澜。晁董声名，一日满人间。底事远烦骐骥足，梅岭外，砚台边。元戎倾盖有馀欢。酒杯宽。语离难。只恐江边，明日起青翰。暂去平分风与月，迎细札，步金銮。",
            "comment": ""
        },
        {
            "title": "满江红",
            "content": "暮雨萧萧，飞败叶、增添秋色。登高会、痴风吹散，山居佳客。人世难逢开口笑，老来便觉流年迫。到如今、黄菊满园开，无人摘。珠履凑，铢衣窄。萦翠袖，催牙拍。索松儿添半，战酣相吓。橘绿橙黄时节好，舞停歌罢门墙隔。酒醒时、枕上一声鸡，东方白。",
            "comment": ""
        },
        {
            "title": "满庭芳",
            "content": "蝴蝶梦魂，芭蕉身世，几人得到庞眉。十分如意，天赋古今稀。昼日猥叨三接，摩鹏翼、曾化鲲池。槐阴下，深惭房魏，那敢作封彝。雁行，争接翅，北门矩烛，西掖纶丝。幸归来半世，园路先治。渔唱樵歌不到，莺燕语、何畏人知。编花史，修篁千亩，封植具穹碑。",
            "comment": ""
        },
        {
            "title": "渔家傲引/渔家傲",
            "content": "二月垂杨花糁地。荻芽迸绿春无际。细雨斜风浑不避。青笠底。三三两两鸣桹起。新妇矶边云接袂。女儿浦口山堆髻。一拥河豚千百尾。摇食指。城中虚却鱼虾市。",
            "comment": ""
        },
        {
            "title": "卜算子",
            "content": "五凤望中仙，五马人间贵。舞态歌声尽出群，乌鹊巡檐喜。昨夜值狂风，痛饮全无味。说与谯门漫打更，却怕催归骑。",
            "comment": ""
        },
        {
            "title": "浣溪沙",
            "content": "占得登高一日先。跨云来作地行仙。天将黄菊助长年。健笔已凌枚叟赋，高怀欲著祖生鞭。駸駸彯组向甘泉。",
            "comment": ""
        },
        {
            "title": "千秋岁",
            "content": "颜朱鬓绿。天与穰穰福。旄钺贵，崇汤沐。华轩鱼映锦，紫诰鸾回幅。为寿处，玻璃凿落斟醽醁。瑞雾蟠华屋。露浥秋兰馥。香篆起，歌裾簇。衣斑丹穴凤，色润东床玉。鸾共鹤，年年来听神仙曲。",
            "comment": ""
        },
        {
            "title": "南歌子",
            "content": "多病都缘老，寒阴可惜春。栽桃种竹怕因循。移转蓝舆藤杖、未开门。真率须如约，安排欲效颦。莫将筝笛损精神。自有啼莺舞鹤、解随人。",
            "comment": ""
        },
        {
            "title": "望海潮",
            "content": "重溟倒影，五芝含笑，神仙今古台州。山拥黄堂，烟披画戟，双岩瑞气长浮。前事记鳌头。有百年台榭，千室嬉游。墨宝凄凉，风凌雨蠹尽悠悠。规恢共仰贤侯。当政成五月，景对三秋。飞栋干云，虚檐受露，放怀不减南楼。宾燕奉觥筹。妙绮笺琼藻，声度歌喉。只恐棠阴成後，趣去侍凝旒。",
            "comment": ""
        },
        {
            "title": "鹧鸪天",
            "content": "月上初弦映左弧。葭吹六琯转璇枢。日边远近瞻新渥，天下中庸系两都。犀献角，蚌回珠。皇皇星节烛扶胥。满斟北海尊中酒，请寿安期涧底蒲。",
            "comment": ""
        },
        {
            "title": "朝中措",
            "content": "斗南楼阁舞祥云。为寿几多人。有酒恰如东海，年年为满金尊。无双治行，儿童咏德，草木沾仁。只把空虚三院，亦须笑傲千春。",
            "comment": ""
        },
        {
            "title": "鹧鸪天",
            "content": "两塾弦歌日日春。不容坐席更凝尘。常思芳桂攀燕窦，未见童乌继子云。流庆泽，仰家尊。救荒阴德过于门。从师已是平原客，毛遂怀绷作弄孙。",
            "comment": ""
        },
        {
            "title": "浣溪沙",
            "content": "邦伯今推第一流。几因歌席负诗筹。一时文采说台州。雨脚渐收风入牖，云心初破月窥楼。翠眉相映晚山秋。",
            "comment": ""
        },
        {
            "title": "浣溪沙",
            "content": "整顿春衫欲跨鞍。一杯相属少开颜。愁眉不似旧时弯。未见两星添柳宿，忍教三叠唱阳关。相思空望会稽山。",
            "comment": ""
        },
        {
            "title": "好事近",
            "content": "睡足淡梳妆，喜见诗人元白。不学艳红妖紫，环花仙标格。须知玉骨本天然，不是借人力。准拟小春重看，望秋灰无射。",
            "comment": ""
        },
        {
            "title": "南歌子",
            "content": "住得如筛雪，方欣有脚春。谁云三尺不须循。若是诗僧月下、许敲门。钜竹多中断，残梅竞小颦。畦丁说与主林神。扫洒板桥前径、待吾人。",
            "comment": ""
        },
        {
            "title": "渔家傲引/渔家傲",
            "content": "三月愁霖多急雨。桃江绿浪迷洲渚。西塞山边飞白鹭。烟横素。一声欸乃山深处。红雨缤纷因水去。行行寻得神仙侣。楼阁五云心不住。分凤侣。重来翻恨花相误。",
            "comment": ""
        },
        {
            "title": "鹧鸪天",
            "content": "领客携尊花底开。薄寒初送雨声来。一声未弄林间笛，几片低飞阁下梅。酬的皪，少迟回。不妨春雪撒银杯。玉肌莫放清香散，更待晴时赏一回。",
            "comment": ""
        },
        {
            "title": "好事近",
            "content": "小阁过重阳，愁对轻篁团色。喜得蛮笺新唱，似夜光明月。萸房菊蕊定相怜，酩酊误蕉叶。犹记去年今夜，听歌声清切。",
            "comment": ""
        },
        {
            "title": "生查子",
            "content": "带郭得盘洲，胜处双溪水。月榭间风亭，叠嶂横空翠。团栾情话时，三径参差是。听我一年词，对景休辞醉。",
            "comment": ""
        },
        {
            "title": "浣溪沙",
            "content": "忆得熙春晓立班。使星曾入紫微垣。归来小饮友芝兰。投辖风流今复见，开尊礼数自来宽。更看宝唾写乌阑。",
            "comment": ""
        },
        {
            "title": "临江仙",
            "content": "干吕青云垂宝露，结邻恰挂初弦。瑞光腾踊杂非烟。骑箕瞻鼻祖，孕昴控胎仙。勋业子卿全汉节，壮怀久寄林泉。举觞低唱脸舒莲。寿高人七十，果熟岁三千。",
            "comment": ""
        },
        {
            "title": "满庭芳",
            "content": "殢酒销愁，逢场作戏，何曾择地伸眉。诗筒来往，如我与君稀。喜得青春有闰，添日月、款曲临池。洲盘有，山肴野蔌，安用设鸡彝。老来，空自笑，一头梳雪，两鬓吹丝。便常逢社饮，聋不堪治。曾就新年真率，花神报、蜂蝶皆知。东风恶，江梅欲尽，荐福莫轰碑。",
            "comment": ""
        },
        {
            "title": "渔家傲引/渔家傲",
            "content": "九月芦香霜旦旦。丹枫落尽吴江岸。长濑黄昏张蟹断。灯火乱。圆沙惊起行行雁。半夜系船桥北岸。三杯睡著无人唤。睡觉只疑桥不见。风已变。缆绳吹断船头转。",
            "comment": ""
        },
        {
            "title": "导引",
            "content": "重华天子，长至奉神虞。九奏会轩朱。星晖云润东方晓，拜贶竹宫初。归来千乘护皇舆。瑞景集金铺。鸡竿高唱恩书下，惠露匝中区。",
            "comment": ""
        },
        {
            "title": "生查子",
            "content": "廉纤小雨来，噤瘆轻寒乍。丝竹送迎时，灯火阑珊夜。铜壶漏故迟，银烛花频灺。怀我独醒人，健笔方飞洒。",
            "comment": ""
        },
        {
            "title": "渔家傲引/渔家傲",
            "content": "五月河中菱荇遍。丝纶欲下相萦绊。却掉船来芳草岸。呼侣伴。蓑衣不把金章换。碧落云高星烂烂。波心举网星光乱。跃出鲤鱼长尺半。回首看。孤灯一点风吹散。",
            "comment": ""
        },
        {
            "title": "江城子",
            "content": "江如罗带抱山青。好风轻。五云横。北斗南边，烨烨使华星。两路平反多少事，培吉德，赍长生。当年乌府振冠缨。稔英声。起鹏程。垂上丹霄，回首志澄清。雪片深深梅著子，归路近，看和羹。",
            "comment": ""
        },
        {
            "title": "生查子",
            "content": "正月到盘洲，解冻东风至。便有浴鸥飞，时见潜鳞起。高柳送青来，春在长林里。绿萼一枝梅，端是花中瑞。",
            "comment": ""
        },
        {
            "title": "南歌子",
            "content": "闰岁饶光景，中旬始打春。拥炉看雪酒催人。梁上不曾飞落、去年尘。未暇巾车出，何妨举盏频。斜川日月已成陈。想得前村仙子、晚妆匀。",
            "comment": ""
        },
        {
            "title": "长相思",
            "content": "朝思归。暮思归。塞雁三年不见飞。断肠天一涯。千思归。万思归。梦到窗前拂淡眉。觉来双泪垂。",
            "comment": ""
        },
        {
            "title": "生查子",
            "content": "六月到盘洲，水阁盟鸥鹭。面面纳清风，不受人间暑。彩舫下垂杨，深入荷花去。浅笑擘莲蓬，去却中心苦。",
            "comment": ""
        },
        {
            "title": "西江月",
            "content": "席上酒杯难减，鼎中药味频加。老人争得脸如霞。镜里衰容人怕。檐溜尽成冰柱，前村变却梅花。琼瑶破碎为行车。冻雀盈枝堪画。",
            "comment": ""
        },
        {
            "title": "生查子",
            "content": "贪看端木花，难办销金帐。庭下舞琼瑶，飞到须眉上。衰病不禁寒，对景频惆怅。梦寐到凌风，倚著青藜杖。",
            "comment": ""
        },
        {
            "title": "好事近",
            "content": "风细晚轩凉，妙句初挥新墨。绿水池中宾佐，对嫩荷擎绿。坐看微月上云头，清臂映寒玉。只恐朝来酒醒，有文书羁束。",
            "comment": ""
        },
        {
            "title": "眼儿媚",
            "content": "瀛仙好客过当时。锦幌出蛾眉。体轻飞燕，歌欺樊素，压尽芳菲。花前一盼嫣然媚，滟滟举金卮。断肠狂客，只愁径醉，银漏催归。",
            "comment": ""
        },
        {
            "title": "朝中措",
            "content": "嘉禾一别十经春。清泖记垂纶。今日天涯沦落，跫然一见佳人。酒浮重碧，声低云叶，香趁霞裙。准拟魁星归去，它时相会金门。",
            "comment": ""
        },
        {
            "title": "渔家傲引/渔家傲",
            "content": "四月圆荷钱学铸。鳞鳞波暖鸳鸯语。无数燕雏来又去。鱼未取。钓丝直上蜻蜓聚。风弄碧漪摇岛屿。奇云蘸影千峰舞。骑马官人江上驻。天且暮。借舟送过沧波渡。",
            "comment": ""
        },
        {
            "title": "满庭芳",
            "content": "风搅花间，雨悭柳下，人人懒拂愁眉。年荒省事，投辖井中稀。架上舞衣尘积，弦索断、筝雁差池。南柯梦，转头陈迹，饥鼠穴空彝。新年，官事少，秋蛇春蚓，重叠乌丝。更出奇花判，百病都治。报道行厨办也，乌鹊喜、龟鹤前知。更书近，鵷行浸远，长对去思碑。",
            "comment": ""
        },
        {
            "title": "满庭芳",
            "content": "雨洗花林，春回柳岸，窗间列岫横眉。老来光景，生怕聚谈稀。何事扁舟西去，收杖屦、契阔鱼池。流觞近，诗筒暂歇，焉用虎文彝。良辰，怀旧事，海棠花下，笑摘垂丝。叹五年一别，万病难治。几处绣衣尘迹，歌舞地、乌鹊曾知。君今去，珠帘暮卷，山雨拂崇碑。",
            "comment": ""
        },
        {
            "title": "生查子",
            "content": "子月到盘洲，日影长添线。水退露溪痕，风急寒芦战。终日倚枯藤，细看浮云变。洲畔有圆沙，招尽云边雁。",
            "comment": ""
        },
        {
            "title": "渔家傲引/渔家傲",
            "content": "八月紫莼浮绿水。细鳞巨口鲈鱼美。画舫问渔篙暂舣。欣然喜。金齑顷刻尝珍味。涌雾驱云天似洗。静看星斗迎蟾桂。枕棹眠蓑清不睡。无名利。谁人分得逍遥意。",
            "comment": ""
        },
        {
            "title": "满江红",
            "content": "燕寝香凝，官事了、诗情充溢。归後院、花容争媚，柳眉添碧。老子胡床常自叹，轻裾长袖从何觅。探城楼、此际夜如何，更筹一。人已老，春将毕。临曲水，才旬日。快朝来雨过，鱼儿争出。淡酒一杯空酩酊，黄堂千骑真安逸。问朱轓、何日到丘园，联綦迹。",
            "comment": ""
        },
        {
            "title": "渔家傲引/渔家傲",
            "content": "六月长江无暑气。怒涛漱壑侵沙觜。颭颭轻舟随浪起。何不畏。从来惯作风波计。别溆藕花舒锦绮。采莲三五谁家子。问我买鱼相调戏。飘芰制。笑声咭咭花香里。",
            "comment": ""
        },
        {
            "title": "朝中措",
            "content": "江西文派有新图。诗律嗣东湖。十首齐安书事，君王曾问相如。牙签翻架，银钩落纸，美玉明珠。见说诏岁金匮，後来天下浑无。",
            "comment": ""
        },
        {
            "title": "朝中措",
            "content": "青云垂下不争程。绣斧记澄清。黄木湾头人闹，耳边都是欢声。仙家咫尺，波涵渤澥，路挹蓬瀛。十日东君不老，一星南极长明。",
            "comment": ""
        },
        {
            "title": "望江南/忆江南",
            "content": "倾盖侣，古语诵邹阳。曲水一觞今意懒，阳关三叠重情伤。离恨落花当。人截镫，归骑莫仓黄。谁肯甘心迷簿领，不如袖手傲家乡。高枕熟黄粱。",
            "comment": ""
        },
        {
            "title": "生查子",
            "content": "四月到盘洲，长是黄梅雨。屐齿满莓苔，避湿开新路。极望绿阴成，不见乌飞处。云采列奇峰，绝胜看庐阜。",
            "comment": ""
        },
        {
            "title": "好事近",
            "content": "柳岸碧漪深，底事催人行色。无计曲留情话，只别愁如织。小蛮樊素两倾城，几度醉狂客。明日扁舟西去，听歌声不得。",
            "comment": ""
        },
        {
            "title": "江城子",
            "content": "冥冥云屿两经秋。落霞收。断烟留。小阁凉生，清馥凝金虬。乘兴开颜那草草，烦玉腕，举琼舟。明年此日楚江头。极层楼。望丹丘。只恐溪山，千里碍凝眸。重倚阑干相忆处，寻过雁，作书邮。",
            "comment": ""
        },
        {
            "title": "渔家傲引/渔家傲",
            "content": "正月东风初解冻。渔人撒网波纹动。不识雕梁并绮栋。扁舟重。眠鸥浴雁相迎送。溪北画桥弯螮蝀。溪南古岸添青葑。长把鱼钱寻酒瓮。春一梦。起来拈笛成三弄。",
            "comment": ""
        },
        {
            "title": "鹧鸪天",
            "content": "报答风光思更新。安排好语续阳春。罗胸玉藻英华别，信手银钩点画匀。歌妙曲，想光尘。相望尺五叹参辰。曲终强对红颜笑，欠我高谈惊座人。",
            "comment": ""
        },
        {
            "title": "蝶恋花",
            "content": "漠漠水田飞白鹭。夏木阴阴，巧啭黄鹂语。金匮诗人新得句。江山应道来何暮。好向金门联步武。何事双旌，却为丹丘驻。琼斝十分须一举。看看紫诏催归去。",
            "comment": ""
        },
        {
            "title": "生查子",
            "content": "三月到盘洲，九曲清波聚。修竹荫流觞，秀叶题佳句。红紫渐阑珊，恋恋莺花主。芍药拥芳蹊，未放春归去。",
            "comment": ""
        },
        {
            "title": "调笑/调笑令",
            "content": "渔父饮时花作荫。羹鱼煮蟹无它品。世代太平除酒禁。渔父饮。绿蓑藉地胜如锦。渔父醉时收钓饵。鱼梁晒翅闲乌鬼。白浪撼船眠不起。渔父醉。滩声无尽清双耳。渔父醒时清夜永。澄澜过尽征鸿影。略略风来敧舴艋。渔父醒。月高露下衣裳冷。渔父笑时莺未老。提鱼入市归来早。一叶浮家生计了。渔父笑。笑中起舞渔家傲。",
            "comment": ""
        },
        {
            "title": "朝中措",
            "content": "西崑当日下云骈。采藻奉苏仙。玉节荣看棠棣，斑衣笑俯芝兰。寿觞争举，歌萦蛾绿，香袅龙涎。须与寄声鸾鹤，飞来岁岁年年。",
            "comment": ""
        },
        {
            "title": "临江仙",
            "content": "远驾星屏临百粤，康沂户户歌功。使君五马去乘骢。卖刀无旷土，赠扇有仁风。莫唱渭城朝雨曲，片帆时暂西东。促归行拜紫泥封。九霄先步武，三接未央宫。",
            "comment": ""
        },
        {
            "title": "南歌子",
            "content": "顽健输村老，嬉游付後生。七旬才有五清明。须趁良辰美景、绕园行。云意将飞雪，天心未肯晴。难将性命作人情。只合拥炉清坐、阅医经。",
            "comment": ""
        },
        {
            "title": "南歌子",
            "content": "强作千年调，难逾五度春。脊令继踵漫相循。休要关心药裹、也扃门。蕙帐银杯化，纱窗翠黛颦。烧香试问紫姑神。一岁四并三乐、几多人。",
            "comment": ""
        },
        {
            "title": "渔家傲引/渔家傲",
            "content": "七月凛秋飞叶响。长吟杳杳澄江上。秃尾槎头添一网。丝自纺。新炊菰饭更相饷。渡口青烟藏叠嶂。岸旁红蓼翻轻浪。鸂鶒沈浮双漾漾。闻鸣桨。高飞拍拍穿林莽。",
            "comment": ""
        },
        {
            "title": "鹧鸪天",
            "content": "莫问甘醪浊与清。试将一酌破愁城。海棠过後荼蘼发，堪叹人间不再生。心已老，眼重明。嫣然国色带朝酲。耳边听得兰亭曲，一咏流觞已有名。",
            "comment": ""
        },
        {
            "title": "减字木兰花",
            "content": "藩车容裔。挺挺风流追两地。粲斗分星。诗句当年汗简青。疏帘披绣。共看横云晴出岫。新月如钩。来照琼彝醉小楼。",
            "comment": ""
        },
        {
            "title": "望江南/忆江南",
            "content": "嗟故岁，夏旱复秋阳。十雨五风皆定数，千方百计为灾伤。小郡怎禁当。劳拊字，惠露洽丁黄。田舍炊烟常蔽野，居民安堵不离乡。祖道免�恿浮�",
            "comment": ""
        },
        {
            "title": "满江红",
            "content": "百计留春，春不住、愁怀填溢。争如对、宝梳压鬓，翠环铺碧。紫绶金章都是梦，云庐花坞如何觅。劝金杯、浅笑傍宾筵，须均一。前夜月，新离毕。收歰雨，呈红日。荷主人情厚，五云齐出。一颗樱桃天付与，数声水调人飘逸。叹荒园、三月百花残，无踪迹。",
            "comment": ""
        },
        {
            "title": "临江仙",
            "content": "北斗南头云送喜，人间快睹魁星。向来平步到蓬瀛。如何天上客，来佐海边城。方伯娱宾香作穗，风随歌扇凉生。且须滟滟引瑶觥。十年迟凤诏，万里寄鹏程。",
            "comment": ""
        },
        {
            "title": "满庭芳",
            "content": "春入花畦，雪迷筠坞，柳梢未肯低眉。泥深路滑，车马往来稀。平地琼琚盈尺，冰冻解、檐水如池。皇华喜，增添泉货，不铸尚方彝。光阴，驹过隙，髭髯如戟，容易成丝。把诗盟长讲，酒病休治。两两垂螺舞彻，藏羌管、人已潜知。樯乌转，钱流地上，褒诏便刊碑。",
            "comment": ""
        },
        {
            "title": "生查子",
            "content": "二月到盘洲，繁缬盈千萼。恰恰早莺啼，一羽黄金落。花边自在行，临水还寻壑。步步肯相随，独有苍梧鹤。",
            "comment": ""
        },
        {
            "title": "满庭芳",
            "content": "柳径花台，熙熙春动，游人珥堕簪遗。枯藤到处，绿刺惹冠衣。雪後园林更好，琼作佩、香满横枝。巡檐久，留连一笑，不管午阴移。盘洲，今雅集，皇华飞盖，挥麈迟迟。觉龟鱼增价，草木生辉。梁上不教尘落，谈文字、酒散星稀。明年好，玉津随驾，回首记襟期。",
            "comment": ""
        },
        {
            "title": "好事近",
            "content": "春意渐盈盈，窗外小桃堪折。若问得人怜处，是轻颦时节。主人特地出红妆，不要云心月。三径虽然冷淡，有采莲舟楫。",
            "comment": ""
        },
        {
            "title": "思佳客",
            "content": "花信今无一半风。芙蓉出水几时红。看成弱柳阴阴绿，自在迁莺巧语中。风傍户，月留空。金尊相对醉珠栊。归鞭欲指江南去，回首霞标忆旧峰。",
            "comment": ""
        },
        {
            "title": "卜算子",
            "content": "修竹拂疏棂，淡月侵凉榭。四畔青山进好风，金鸭香煤灺。宝唾粲珠玑，长袖飘兰麝。莫问更楼夜若何，且结高阳社。",
            "comment": ""
        },
        {
            "title": "六州歌头",
            "content": "严更永，今夕是何年。玉衡正，钩陈灿，天字起祥烟。协风应、江海安澜。重规仍叠矩，圣主乘乾。尧授舜、盛事光前。称寿玉卮边。三年亲祀，一阳回律，八乡承宇，觚陛紫为坛。仰天颜。斋居寂，诚心肃，礼容专。存锺石，约舆卫，五辂不求全。听金钥、虎旅无眠。俨千官。须期显。相嘉笾。一人俭德动天渊。费减大农钱。神示格，宗祧燕。人民悦，祉福正绵绵。",
            "comment": ""
        },
        {
            "title": "好事近",
            "content": "缥酒颂青春，不减宜城桑落。楼下玉人凝笑，散万英千萼。绣衣当日帝王州，横飞看雕鹗。闻道赐环书下，向金门持橐。",
            "comment": ""
        }
    ]
}