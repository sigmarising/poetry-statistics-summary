{
    "dynasty": "宋",
    "author": "陈宗道",
    "poems": [
        {
            "title": "题谢氏西谷",
            "content": "江东风流会稽伯，玉壶贮香倾琥珀。春风十里东山云，一局寒楸晚空碧。盘盘石磴红泉仙，春梦草断瑶池笺。蒙茸曲笠雨花湿，老屐踏损苍苔钱。双鸾翩翩跨元岛，月白香魂翠山杳。玉兰千载流芳馨，清风凌厉连红晓。",
            "comment": ""
        },
        {
            "title": "送别",
            "content": "江边出相送，君去我当返。徘徊未忍还，孤帆夕阳远。",
            "comment": ""
        },
        {
            "title": "送戴石屏归天台",
            "content": "天台四万八千丈，一根直下寒银浪。青莲老子夜不眠，往往飞魂到其上。诗情不灭流白云，千载重见戴叔伦。莲花峰下赤城洞，芒鞵翻笑山中人。秋风孤篁八九尺，老面百摺赪铜色。田文席上摩吟髭，鹘立苍苔烟雨黑。我家竹屋栖龙冈，夜捣孤月餐寒霜。醉骑白鹿军峰下，一见赠我青瑶珰。南山台前春正好，万壑千涯清梦晓。苍苔石磴抚阑干，往事飞鸿天亦笑。君今东首回牙樯，我亦西去凌苍苍。截江桥南春水急，酒酣不记攀垂杨。军峰江南最高处，我上峰头望君去。归时定入天台山，举首云音一相雇。",
            "comment": ""
        },
        {
            "title": "寒窗听雪",
            "content": "水浸楼台月，山围花柳春。宸居一望近，风景四时新。画舫断桥聚，清箫夹岸闻。游人归去晚，车马闹红尘。",
            "comment": ""
        },
        {
            "title": "洗马行",
            "content": "玉溪溪头波绿玉，玉溪溪上沙金粟。晓营出马五花云，鸣榜齐首桥南浴。马高如屋长如龙，四蹄如铁声如钟。青刍几束粟几斗，豢汝爱汝争奇功。编騌抹刷解色罢，黑面雄儿齐上马。就中一马不敢骑，云是将军临陈者。",
            "comment": ""
        },
        {
            "title": "旅怀",
            "content": "清波渺前滩，白鸟下寒渚。樵斧空山鸣，归舟夕阳暮。去来风中人，明灭云外树。双轮何时休，愁心此羁旅。",
            "comment": ""
        },
        {
            "title": "游麻姑山",
            "content": "千秋云气龙犹在，午夜松声鹤自寒。仙子偶来成梦事，至今游客示尝閒。",
            "comment": ""
        },
        {
            "title": "送宁都陈令",
            "content": "梅花楼头立晴雪，松叶亭根听夜雨。鼪鼯息响月千山，桃李无言春万树。",
            "comment": ""
        }
    ]
}