{
    "dynasty": "宋",
    "author": "黄载",
    "poems": [
        {
            "title": "题大洪山",
            "content": "地当平旷易为山，故得崔嵬汉沔间。云雾涌来无下界，楼台浮起在中天。开窗时见雷霆出，隐几閒看日月还。更有钟声最堪恨，南风时到八陵边。",
            "comment": ""
        },
        {
            "title": "钟馗观鬼閗蟆图",
            "content": "谁推酆都扃，逸此魔十二。相群斗蟆供戏剧，绡墨何从拂其迹。两雄斗於前，四鬼相视欣欣然。小蟆对睨摊双膝，筠笼一蟆跳欲出。前者差壮一力肩，后者引索擎於拳。髯翁磬折目胜负，突眼老妪探头觑。就中黄叟如蹲鸱，破帽长袍吾老馗。只眼直下看不匝，诸鬼乐与吾翁狎。四丁与蟆之魁，疾驰不能压欲颓。蟆肥于豚怒於虎，张颐缩项夸相雇。昔时唐宋失天经，妖蟆曾搳天眼精。今魔视蟆细於螘，魔若跳梁那句指。群阴胶凝互掀翻，六鳌顶戴愁颠连。但能伐魔既厥类，芟夷妖蟆谈笑耳。僇妖之事馗所司，何独反与为儿戏。不惟失职纵奸宄，鬼祸如蟆将及尔。参军参军其然乎，或者好事丹青图。谅应馗笑玉川子，诛蟆未诛骨先苦。风悲雨凄天地愁，蟆鬼正是相雄秋。仅余一目不可搳，我曷不可相娱说。会闻隔帘歌斗{上圭下黾}，山鬼性命红牙。",
            "comment": ""
        },
        {
            "title": "绝句",
            "content": "社寒比腊更清严，花蕊萧疏半欲缄。过手重裘犹得力，莫将晴煗信春衫。",
            "comment": ""
        },
        {
            "title": "随州沙溪",
            "content": "石路崎岖石濑鸣，峰峦回合小原平。桑麻积雨肥春垅，鸡犬一村喧昼晴。田妇共携中饭去，樵童相唤上山声。边头今有江南景，十数年来不用兵。",
            "comment": ""
        },
        {
            "title": "洞仙歌",
            "content": "吴宫故墅，是天开图画。缥缈层云出飞榭。隐隐楼空翠巘，水绕芜城，平畴迥，点染霜林凋谢。越来溪上雁，声切阑干，似觅胥门怨吴霸。属镂沈，香溪断，梦散云空，千年外、等是渔樵闲话。但极目荒台郁苍烟，衰草里、又还夕阳西下。",
            "comment": ""
        },
        {
            "title": "孤鸾",
            "content": "冰心孤寂。恋几插灵峰，半泓寒碧。骨瘦和衣薄，清绝成愁极。萧然满身是雪，怕人知、镜中消息。独向百花梦外，自一家春色。记罗浮幽梦浑如昔。是浸眼鲸波，倚云丹壁。夜醉空山酒，叫裂横霜笛。回头洞天未晓，但迢迢、江南千驿。饮散东风落月，正海山浮碧。",
            "comment": ""
        },
        {
            "title": "赣州道上见上坟者",
            "content": "攫祭乌鸦噪晚田，草芽新染绿如烟。墓头寂寂虫鸣急，惟有春风舞纸钱。",
            "comment": ""
        },
        {
            "title": "隔浦莲/隔浦莲近拍",
            "content": "瑶妃香透袜冷。伫立青铜镜。玉骨清无汗，亭亭碧波千顷。云水摇扇影。炎天永。一国清凉境。晚妆靓。微酣不语，风流幽恨谁省。沙鸥少事，看到睡鸳双醒。兰棹歌遥隔浦应。催暝。藕丝萦断归艇。",
            "comment": ""
        },
        {
            "title": "过长安渡",
            "content": "重来已过十番秋，更十番秋欲白头。无限旧时心里事，青山残照水东流。",
            "comment": ""
        },
        {
            "title": "东风第一枝",
            "content": "迅影凋年，嫩晴贳暖，意行问讯春色。不知春在谁家，闯香幔拢玉勒。一枝竹外，似欲诉、经年相忆。奈情多、难剪愁来，寂寞水寒烟碧。吟正好、悲笳唤恨，酒正殢、夕阳催客。殷勤片月飞来，更随暗香细索。横斜瘦影，看尽未开时消息。为春来，还怕春多，肠断夜阑霜笛。",
            "comment": ""
        },
        {
            "title": "赣州道上见上坟者",
            "content": "翠树青烟笑语稠，家家领客醉松楸。老翁哭子气欲绝，行到前村更转头。",
            "comment": ""
        },
        {
            "title": "晚泊",
            "content": "片帆寂寞绕孤村，茅店惊寒半掩六。行草不成风断雁，一江烟雨正黄昏。",
            "comment": ""
        },
        {
            "title": "陪侍丞相安晚先生宿觉际寺夜遇大风可畏遂赋",
            "content": "船头落日如血红，客言今夕当有风。空山梦回刺骨冷，纩被无力身如弓。但闻纸窗响僁窣，初意空厨饥鼠出。忽然扉户竞开阖，犹谓偷儿入吾室。须臾歘作号怒声，鼙鼓百万渔阳鸣。室庐动摇地欲转，林木材震吼山如崩。噫嘻异哉那有此，欹枕恍惚疑梦寐。应是钱塘醉未醒，翻海胥涛骋游戏。或者客寓紫塞旁，铁骑赴敌古战场。不然此处安乐国，何遽隉阢犹乘航。起来穴牖目如割，平湖已卷十堆雪。乃知跋扈是飞廉，似妒晚来客饶舌。因思前年到黄冈，朔风摇江惊断肠。骁将忍冻骨比铁，壮士力斗身如汤。此身彷徨临皋上，一感还生百惆怅。长安贵人正酣眠，日高尚恋销金帐。东窗未白鸡未啼，相公自起烧松枝。",
            "comment": "【注释】【原题】：陪侍丞相安晚先生宿觉际寺夜遇大风可畏遂赋大篇"
        },
        {
            "title": "题岘山",
            "content": "向来陵谷尚休然，放眼高台万象还。南国一池襄汉水，中原千古邓唐山。斜阳淡淡飞鸿没，芳草萋萋戎马閒。前代英雄亦何许，棹歌日日过沧湾。",
            "comment": ""
        },
        {
            "title": "读旧稿蛙吹集一绝",
            "content": "蛙吹和童事，重开已汗颜。更须留近作，待过十年看。",
            "comment": ""
        },
        {
            "title": "舟中梦觉",
            "content": "梦觉三通鼓，连樯闻欠呵。世间半夜后，枕上醒人多。思想从天落，悲叹奈晓何。南柯莫轻笑，未易到南柯。",
            "comment": ""
        },
        {
            "title": "昼锦堂",
            "content": "丽景融晴，浮光起昼，玉妃信意寻春。一笑酒杯翻手，满地祥云。宝台艳蹙文绡帕，郎官娇舞郁金裙。嫣然处，况是生香微湿，腻脸馀醺。暖烘肌欲透，愁日炙还销，风动成尘。细为品归雪调，度与朱唇。翠帏晚映真图画，金莲夜照越精神。须拚醉，回首夕阳流水，碧草如茵。",
            "comment": ""
        }
    ]
}