{
    "dynasty": "宋",
    "author": "释洵",
    "poems": [
        {
            "title": "偈二十二首",
            "content": "春风吹裂峰头石，晏下东峰绝踪迹。日轮正午现全身，生铁蒺蔾当面掷。",
            "comment": ""
        },
        {
            "title": "偈二十二首",
            "content": "拽回天关，踏翻地轴。拄杖化为龙，一雨沛然足。在坑满坑，在谷盈谷。",
            "comment": ""
        },
        {
            "title": "偈二十二首",
            "content": "有佛处，不得住，藕丝孔里行官路。无佛处，急走过，十字街头相对坐。",
            "comment": ""
        },
        {
            "title": "偈二十二首",
            "content": "安居无相大伽蓝，莫问前三与后三。个里不容生一念，龙蛇猿鸟自相参。",
            "comment": ""
        },
        {
            "title": "偈二十二首",
            "content": "天下第二道，圣贤无两心。世尊不说说，迦叶不闻闻。",
            "comment": ""
        },
        {
            "title": "偈二十二首",
            "content": "掩室摩竭，正令已行。杜口毗耶，全机脱略。更来开口，犹欠三拳。拟欲吞声，不消一钁。",
            "comment": ""
        },
        {
            "title": "偈二十二首",
            "content": "岁月去人如箭急，一年只有十五日。雪砌禅人总不知，但见钵孟两度湿。",
            "comment": ""
        },
        {
            "title": "偈二十二首",
            "content": "一叶翻空便见秋，不风流处也风流。当头荐得便归去，看取木人骑土牛。",
            "comment": ""
        },
        {
            "title": "偈二十二首",
            "content": "不是玄妙奇特，亦非圣解凡情。茂林芳草摧残尽，坐看春风吹又青。",
            "comment": ""
        },
        {
            "title": "偈二十二首",
            "content": "吾君收得中原宝，塞外烟尘净如扫。万国歌谣贺太平，家家门馆长安道。",
            "comment": ""
        },
        {
            "title": "偈二十二首",
            "content": "是非海里横身入，豺虎群中放步行。自是渠侬无影迹，从教天下竞头争。常在动用中，动用收不得。常在万象中，出万象一头。你若簸土扬尘，我则空澄海湛。你若单提独弄，我则竖四横三。不是渠侬多意气，他家曾踏上头关。",
            "comment": ""
        },
        {
            "title": "偈二十二首",
            "content": "三年来在此山中，上下人情贵一同。今日溪头休惜别，德云只在妙高峰。",
            "comment": ""
        },
        {
            "title": "偈二十二首",
            "content": "针劄不到处，放下死蛇头。唱拍相应时，根尘俱脱尽。明眼汉，没窠臼。百尺竿头放步行，大洋海里和身倒。",
            "comment": ""
        },
        {
            "title": "偈二十二首",
            "content": "髑髅捻碎眼睛寒，便把南辰对北看。无限风流慵卖弄，乘时推倒铁围山。",
            "comment": ""
        },
        {
            "title": "偈二十二首",
            "content": "榕溪脉脉，鹿岭巉巉。龙象蹴踏，前三后三。二人一见便归去，何待山堂更指南。",
            "comment": ""
        },
        {
            "title": "偈二十二首",
            "content": "头颅百皱发又白，两手扶犁更出来。拈起旧时毡拍板，大家看我舞三台。囉囉哩，囉囉哩。无处有月波澄，有处无风浪起。",
            "comment": ""
        },
        {
            "title": "偈二十二首",
            "content": "若欲正提纲，直教大地荒。拟来冲雪刃，不免露锋鋩。",
            "comment": ""
        },
        {
            "title": "偈二十二首",
            "content": "万人丛里求知己，百草头边识老僧。从此更无回避处，三头两面得人憎。",
            "comment": ""
        },
        {
            "title": "偈二十二首",
            "content": "月不堪破五，衲僧猛提取。打动东海鱼，失却南山虎。借问是何宗，逢人莫错举。",
            "comment": ""
        },
        {
            "title": "偈二十二首",
            "content": "昔人三箭定天山，自谓英雄盖世间。何似雪峰一只箭，等闲穿过石门关。",
            "comment": ""
        },
        {
            "title": "偈二十二首",
            "content": "穷谷无人作上元，一灯历劫镇长存。诸人尽在光明里，看时不见暗昏昏。灯笼与露柱相交，佛殿与三门斗额。留雪嶂横趍下海，九叠峰{左足右孛}跳上天。",
            "comment": ""
        },
        {
            "title": "偈二十二首",
            "content": "朔风扫地卷黄叶，门外千峰凛寒色。夜半乌龟带雪飞，石女溪头皱两眉。",
            "comment": ""
        }
    ]
}