{
    "dynasty": "宋",
    "author": "杨四太尉",
    "poems": [
        {
            "title": "作风伯新庙",
            "content": "周官大宗伯，槱燎祀风师。祀典既已载，有庙非淫祠。吾乡风伯庙，不知始何时。庙当浮玉屿，乡人同祭之。会席有烦言，社保成分离。爰来作新庙，奕奕东河涯。柱石若虎踞，瞻桷如翚飞。香火既已分，牲牷交祝釐。神保降嘉福，四境风雨时。百谷总成熟，报祀千万期。",
            "comment": ""
        }
    ]
}