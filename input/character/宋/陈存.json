{
    "dynasty": "宋",
    "author": "陈存",
    "poems": [
        {
            "title": "句",
            "content": "云连京国深。",
            "comment": ""
        },
        {
            "title": "寓居武丁馆",
            "content": "暑雨飘已过，凉飙触幽衿。虚馆无喧尘，绿槐多昼阴。俯视古苔积，仰聆早蝉吟。放卷一长想，闭门千里心。",
            "comment": ""
        },
        {
            "title": "楚州赠别周愿侍御",
            "content": "漂泊楚水来，舍舟坐高馆。途穷在中路，孤征慕前伴。风雨一留宿，关山去欲懒。淮南木叶飞，夜闻广陵散。",
            "comment": ""
        },
        {
            "title": "挽赵浪淳三首",
            "content": "日惨天无色，城危岁迫除。孤忠元自许，一死不知余。束衽全遗体，呼儿受诀书。登陴才信宿，肠断正愁予。",
            "comment": ""
        },
        {
            "title": "清溪馆作",
            "content": "指途清溪里，左右唯深林。云蔽望乡处，雨愁为客心。遇人多物役，听鸟时幽音。何必沧浪水，庶兹浣尘襟。",
            "comment": ""
        },
        {
            "title": "挽赵浪淳三首",
            "content": "忠定扶神鼎，安邦不顾身。曾孙能致命，属籍岂无人。归骨番江上，招魂霅水滨。死生均此念，老病泣遗民。",
            "comment": ""
        },
        {
            "title": "穆陵路",
            "content": "西游匣长剑，日暮湘楚间。歇马上秋草，逢人问故关。孤村绿塘水，旷野白云山。方念此中去，何时此路还。",
            "comment": ""
        },
        {
            "title": "挽赵浪淳三首",
            "content": "慷慨君酬国，奔逃我丧家。陆沈同一壑，渊涉眇无涯。祈死惟嫌晚，余生只自嗟。蒿莱连雉堞，落日噪栖鸦。",
            "comment": ""
        },
        {
            "title": "和太师平章魏国贾公遗潜侍郎之作",
            "content": "先腊催开万玉林，人心悦处即天心。山河洞彻重瞳远，宫阙高寒一柱任。瑞应崆峒知有日，尘清洄曲在斯今。神功变化无留迹，便放阳春卷积阴。",
            "comment": ""
        },
        {
            "title": "丹阳作",
            "content": "暂入新丰市，犹闻旧酒香。抱琴沽一醉，尽日卧垂杨。",
            "comment": ""
        }
    ]
}