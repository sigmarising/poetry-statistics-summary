{
    "dynasty": "宋",
    "author": "释允韶",
    "poems": [
        {
            "title": "偈七首",
            "content": "宝剑未出匣，神光射斗牛。千兵虽易得，一将实难求。",
            "comment": ""
        },
        {
            "title": "偈七首",
            "content": "老汉当年腊月八，三更夜半颠狂发。刚把长钉钉眼睛，直至而今未能拔。",
            "comment": ""
        },
        {
            "title": "偈七首",
            "content": "月月初一十五，处处槌钟打鼓。若不毁谤禅道，便是呵骂佛祖。尽道慈悲接人，毕竟无过於此。承天鼻孔笑伊，直是未敢相许。坐人舌头即不无，争教无舌人解语。",
            "comment": ""
        },
        {
            "title": "偈七首",
            "content": "八月秋，何处热。风入松，声瑟瑟。落霞孤鹜齐飞，秋水长天一色。不是对景对机，不是应时应节。下座巡堂去，喫茶珍重歇。",
            "comment": ""
        },
        {
            "title": "偈七首",
            "content": "篱畔黄花含晓露，庭前丹桂喷秋香。明明此物非他物，脱体承当不厮当。",
            "comment": ""
        },
        {
            "title": "偈七首",
            "content": "一五二五，机轮无阻。南山起云，北山下雨。有人却道锦上添花，有人又道泥中洗土。有人又道离此二途，便见丹霄独步。若总如斯论量，山僧未敢相许。",
            "comment": ""
        },
        {
            "title": "偈七首",
            "content": "秋光清浅时，白鹭和烟岛。良哉观世音，全身入荒草。",
            "comment": ""
        }
    ]
}