{
    "dynasty": "宋",
    "author": "莫将",
    "poems": [
        {
            "title": "木兰花/玉楼春",
            "content": "寒梢雨里愁无那。林下开时宜数过。夕阳恰似过清溪，一树横斜疏影卧。朱唇莫比桃花破。鬓袅黄金花欲堕。剩看春雪满空来，触处是花寻那个。",
            "comment": ""
        },
        {
            "title": "木兰花/玉楼春",
            "content": "暗香浮动黄昏後。更是月明如白昼。看来都坐玉壶冰，折赠徐妃丹桂手。赏酬风景无过酒。对影成三谁左右。劝君携取董妖娆，拱得醉翁香满袖。",
            "comment": ""
        },
        {
            "title": "木兰花/玉楼春",
            "content": "清姿自是生寒瘦。更在春前并腊後。谁教六出巧遮藏，争似一番先透漏。谢娘莫把翻衣袖。无限琼英飘玉甃。开时朵朵见天真，可柰碧溪和粉溜。",
            "comment": ""
        },
        {
            "title": "独脚令/忆王孙",
            "content": "绛唇初点粉红新。凤镜临妆已逼真。苒苒钗头香趁人。惜芳晨。玉骨冰姿别是春。",
            "comment": ""
        },
        {
            "title": "浣溪沙",
            "content": "归梦悠扬见未真。绣衾恰有暗香薰。五更分得楚台春。",
            "comment": ""
        },
        {
            "title": "木兰花/玉楼春",
            "content": "一枝和露珍珠贯。月下回来寻几遍。今朝忽见数枝开，未有十分如待伴。新妆不比徐妃面。雪艳冰姿寒欲颤。外边多少扫春人，春信莫教容易断。",
            "comment": ""
        },
        {
            "title": "木兰花/玉楼春",
            "content": "前村雪里虽然早。争似横斜开处好。直饶隔水是江南，也恐一枝春未到。延宾莫恨花阴小。见说芳林今古抱。集花潇洒洞天深，永夜玉山应自到。",
            "comment": ""
        },
        {
            "title": "木兰花/玉楼春",
            "content": "眼前欲尽情何限。风外南枝无一半。东君何事莫教开，及至如今都不管。高楼三弄休吹趱。一片惊人肠欲断。杏花开後莫嫌衰，如豆青时君细看。",
            "comment": ""
        },
        {
            "title": "木兰花/玉楼春",
            "content": "寻梅莫背东风路。路在花前知去处。真香破鼻蓦然闻，试问幽丛知几步。多情更被无寒助。万物枯时神物护。一枝和雪倚阑干，昨夜初开春信度。",
            "comment": ""
        },
        {
            "title": "木兰花/玉楼春",
            "content": "少陵长被花为恼。况是梅花非草草。临歧争奈不吟诗，此度诗人宜可老。诗成莫惜尊罍倒。不醉花前花解笑。醒时分付两三枝，酒後忆君清梦到。",
            "comment": ""
        },
        {
            "title": "呈南堂静禅师",
            "content": "从来姿韵爱风流，几笑时人向外求。万别千差无觅处，得来元在鼻尖头。",
            "comment": ""
        },
        {
            "title": "木兰花/玉楼春",
            "content": "梅边晓景清无比。林下诗人呵冻指。玉龙留住麝脐烟，银漏滴残龙脑水。晨光渐渐收寒气。昨夜遗簪犹在地。好生折赠镜中人，只恐绿窗慵未起。",
            "comment": ""
        },
        {
            "title": "浣溪沙",
            "content": "宝钏香裙上玉梯。云重应恨翠楼低。愁同芳草两萋萋。",
            "comment": ""
        },
        {
            "title": "木兰花/玉楼春",
            "content": "花时人道多风雨。梅蕊都来无几许。何须飘洒湿芳心，粉面琳琅如泪注。家童莫扫花阴土。留浥琼林枝上露。莫教燕子早衔泥，径里馀香应满户。",
            "comment": ""
        }
    ]
}