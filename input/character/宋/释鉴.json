{
    "dynasty": "宋",
    "author": "释鉴",
    "poems": [
        {
            "title": "妙高台",
            "content": "一峰何突兀，不与群峰齐。纵目乾坤窄，回头日月低。",
            "comment": ""
        },
        {
            "title": "雪窦杂咏",
            "content": "特立群峰表，危然势不倾。禅心情似洗，坐看月华明。",
            "comment": ""
        },
        {
            "title": "黄巢墓",
            "content": "图王争霸业，知古仗戈矛。英风今何在，都成一古丘。",
            "comment": ""
        },
        {
            "title": "锦镜池",
            "content": "一鉴涵虚碧，万象悉其中。重绿浮轻绿，深红閒浅红。",
            "comment": ""
        },
        {
            "title": "乳峰庵",
            "content": "崖窦乳堪啜，凝眸翠作屏。老禅初定起，山鸟中呼名。",
            "comment": ""
        },
        {
            "title": "桃花坑山",
            "content": "地僻人居少，林深路转迷。桃花流水细，不异武陵溪。",
            "comment": ""
        },
        {
            "title": "入山亭",
            "content": "荒芜行尽处，幽亭聊暂止。带雨策孤筇，登高从此始。",
            "comment": ""
        },
        {
            "title": "含珠林",
            "content": "风劲萧萧响，露滴个个圆。坐看西山月，浑疑堕我前。",
            "comment": ""
        },
        {
            "title": "徐凫岩",
            "content": "萧然上方境，人稀知地僻。徙闻古仙人，石上有遗迹。",
            "comment": ""
        },
        {
            "title": "师子岩",
            "content": "昂空势不已，踞地何雄哉。白云遮不得，依旧山头来。",
            "comment": ""
        },
        {
            "title": "听泉亭",
            "content": "寒泉潄石齿，淅沥鸣瑶琴。坐来毛骨清，分明太古音。",
            "comment": ""
        },
        {
            "title": "藤龛",
            "content": "萝居空未久，谁能继其踪。寥寥岩畔月，千古属和公。",
            "comment": ""
        },
        {
            "title": "举罽宾国王问师子尊者蕴空公案颂",
            "content": "尊者何曾得蕴空，罽宾徒自斩春风。桃花雨后已零落，染得一溪流水红。",
            "comment": ""
        }
    ]
}