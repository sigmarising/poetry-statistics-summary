{
    "dynasty": "宋",
    "author": "李龙高",
    "poems": [
        {
            "title": "卧梅",
            "content": "月横鹤膝影阑干，枕石眠云几岁寒。宇宙一身今老矣，潇潇风雪拥袁安。",
            "comment": ""
        },
        {
            "title": "梅香",
            "content": "忍饥抱冻老穷崖，一点檀心未肯灰。夷甫彦回空似玉，却曾遗臭汗青来。",
            "comment": ""
        },
        {
            "title": "扬州",
            "content": "水曹江左一诗家，几度哦梅到月斜。二十四桥春色里，相逢只是说琼花。",
            "comment": ""
        },
        {
            "title": "赏梅",
            "content": "我爱溪桥半树开，几回觅句当衔杯。江南不欠花如雪，自是游人不看来。",
            "comment": ""
        },
        {
            "title": "疏梅",
            "content": "瘦削丰姿淡伫妆，三三两两立冰霜。春风只爱私红紫，可是梅花欠主张。",
            "comment": ""
        },
        {
            "title": "纸帐",
            "content": "毿巾几幅蹙鳞鳞，四面清香拥幻身。夜半梦回花也笑，想君不是饮美人。",
            "comment": ""
        },
        {
            "title": "种梅",
            "content": "别岭移根置小园，半锄明月半锄云。世间下是无花卉，若个清高得似君。",
            "comment": ""
        },
        {
            "title": "宫梅",
            "content": "冰肤绰约活神仙，天上吹香几许年。见说额妆人去后，低头无语懒春妍。",
            "comment": ""
        },
        {
            "title": "陶诗",
            "content": "靖节当年不赋渠，僅题一字果何如。分明诗是梅花样，剩说梅花诗更癯。",
            "comment": ""
        },
        {
            "title": "苔梅",
            "content": "一夜蟠龙裂翠鳞，土花深护玉精神。苍寒满树黄昏月，碧老孤根太古春。姑射香薰荷制好，逋仙青入草衣新。料应不为天风冷，自恐冰肌受点尘。铁骨槎牙花四五，虬皮封裹晕烂斑。极知不似君芳洁，也要相依度岁寒。",
            "comment": ""
        },
        {
            "title": "吟梅",
            "content": "耸尽肩楼鹤样癯，断桥横路撚冰须。梅花却笑君何事，锻得诗来瘦似吾。",
            "comment": ""
        },
        {
            "title": "探梅",
            "content": "问讯南枝开未开，花禅许我日徘徊。桐江一缕清风在，莫误刘郎物色来。",
            "comment": ""
        },
        {
            "title": "竹梅",
            "content": "落落丰标霁月怀，棱棱寒碧隔风埃。耿恭也有孤高节，岂但苏郎齿雪来。",
            "comment": ""
        },
        {
            "title": "风梅",
            "content": "一番摇曳一番空，香在山蹊野径中。不是老枝藏处密，如何禁得许霜风。",
            "comment": ""
        },
        {
            "title": "九英梅",
            "content": "才子随班下斑墀，精光九出射晴曦。看来不是文章瑞，似是梅花恨杀伊。",
            "comment": ""
        },
        {
            "title": "买梅",
            "content": "担头挑得几枝斜，过我西湖处士家。莫向侯门高索价，贵人多爱牡丹花。",
            "comment": ""
        },
        {
            "title": "月梅",
            "content": "仙姝拥佩出云堆，光射瑶林万蚌胎。只可范家村里照，不须移影过苏台。",
            "comment": ""
        },
        {
            "title": "重叶梅",
            "content": "雪片层层簇玉林，寒窗光炯照人心。春风著物须平等，那得工夫有浅深。",
            "comment": ""
        },
        {
            "title": "江梅",
            "content": "素衣缟袂影蹁跹，不是天仙是水仙。老杜吟魂香禾歇，至今犹绕耒阳边。",
            "comment": ""
        },
        {
            "title": "杏梅",
            "content": "淡把猩猩血染成，涴他玉雪一生身。相形倘在骊黄外，未必张良似妇人。",
            "comment": ""
        },
        {
            "title": "清江",
            "content": "玉雪缤纷数丈花，石湖老子极称夸。渠侬不是琴台女，那得生来傍酒家。",
            "comment": ""
        },
        {
            "title": "艮岳",
            "content": "鹿衔花去彩云气，万岁山前梦已迷。萼绿仙人何许觅，断崖枯树夜乌啼。",
            "comment": ""
        },
        {
            "title": "老梅",
            "content": "雪里孤根久屈蟠，岩前古貌太高寒。老来想不为故广，免被人将粪土看。",
            "comment": ""
        },
        {
            "title": "梅篱",
            "content": "庑下浮沈老伯鸾，树间寂寞隐申蟠。主翁倘解怜芳洁，莫作藤萝枳棘看。",
            "comment": ""
        },
        {
            "title": "罗浮",
            "content": "谩说师雄醉月边，稚川曾隐此山巅。料伊不是丹砂力，只服梅花换得仙。",
            "comment": ""
        },
        {
            "title": "东阁",
            "content": "杜老花边惯撚须，却怜花傍驿亭居。德公便使游城府，肯受红尘半点无。",
            "comment": ""
        },
        {
            "title": "二月梅",
            "content": "明知身是雪霜姿，瘦骨棱棱不入时。但得春风盈宇宙，老翁也要逐儿嬉。",
            "comment": ""
        },
        {
            "title": "茅舍",
            "content": "深村古木路三叉，路外溪流溪外沙。背水短篱花似雪，遥知不是四娘家。",
            "comment": ""
        },
        {
            "title": "苏词",
            "content": "翩翩彩笔赋梅花，只忆朝云不忆家。为说坡仙休怅恨，昭君犹自弄琵琶。",
            "comment": ""
        },
        {
            "title": "半开梅",
            "content": "雪弄新晴月带霜，风窗暗送几分香。翠禽飞过偷相语，不是徐妃也半妆。",
            "comment": ""
        },
        {
            "title": "真州",
            "content": "仪真谁种满林梅，兵后危枝半草莱。便使萧条君莫欢，也曾惯见太平来。",
            "comment": ""
        },
        {
            "title": "成都",
            "content": "峡江西去锦官城，闻说梅龙绝可人。不识年来无恙否，武侯祠柏已成薪。",
            "comment": ""
        },
        {
            "title": "绿萼梅",
            "content": "懒将冰萼试红妆，也不随宜传{左虫右葛}黄。当日琼林消息断，绿衣犹带旧时香。",
            "comment": ""
        },
        {
            "title": "射梅",
            "content": "由基去后挥瞻来，不惯穿杨惯射梅。寄语东居莫涂抹，牺樽自是木之灾。",
            "comment": ""
        },
        {
            "title": "村梅",
            "content": "不入时妆辈行羞，一生槁淡乏风流。任君约遍宫黄额，莫管村姑守白头。",
            "comment": ""
        },
        {
            "title": "硬梅",
            "content": "风棱玉面耿无尘，铁脊今成老大身。莫怪一身多崛强，渠侬元是石心人。",
            "comment": ""
        },
        {
            "title": "绿珠楼",
            "content": "危甍连绮百千株，人去莺飞半朵无。太白莫嗟金谷树，绛霄楼外亦平芜。",
            "comment": ""
        },
        {
            "title": "仰山祠",
            "content": "补之声价塞江湖，似此村梅笔甚都。近代残缣零落尽，山灵犹解宝藏无。",
            "comment": ""
        },
        {
            "title": "瘦梅",
            "content": "丰标病后维摩相，骨骼穷来贾岛诗。我亦清臞花莫笑，相逢休要话轻肥。",
            "comment": ""
        },
        {
            "title": "宋赋",
            "content": "姚子编文去取难，将渠例与白歌删。后人要识心如铁，却向桃花赋里看。",
            "comment": ""
        },
        {
            "title": "紫蔕梅",
            "content": "外面看来本色非，香袍隐映省垣薇。谁知傲睨风霜底，不改平生一布衣。",
            "comment": ""
        },
        {
            "title": "梅初落",
            "content": "身后传芳自古难，回头一笑旅空山。飞时莫过妆台去，只可诗人笔砚间。",
            "comment": ""
        },
        {
            "title": "梅台",
            "content": "弹压群芳不敢开，清高地位隔尘埃。抬头一见风霜面，莫是花中御史来。",
            "comment": ""
        },
        {
            "title": "读范谱",
            "content": "刘叟空将芍药夸，欧公浪谱牡丹花。如君更把丹花品，俗了吴门一范家。",
            "comment": ""
        },
        {
            "title": "梅亭",
            "content": "飞甍面面枕冰霜，云抵轻纱月抵窗。莫怪能寒吟彻夕，一生无梦到沈香。",
            "comment": ""
        },
        {
            "title": "寄梅",
            "content": "范子经年别陆郎，陆郎远致一枝香。料伊正作关山梦，望见梅花也断肠。",
            "comment": ""
        },
        {
            "title": "黄香梅",
            "content": "云叶重重护雪花，玉人隐隐隔窗纱。虽然不带微酸味，免与时人置齿牙。",
            "comment": ""
        },
        {
            "title": "梅兄",
            "content": "花萼相辉暗递香，岂无难弟伴元方。水仙只可供奴隶，合得诗人作雁行。",
            "comment": ""
        },
        {
            "title": "桃梅",
            "content": "素面何曾学艳妆，子肥刚带苦心肠。谁知划被虚名误，汙却莲花是六郎。",
            "comment": ""
        },
        {
            "title": "消梅",
            "content": "冰融雪化一须臾，清脆圆鬆压塞酥。我有牢愁三万斛，问君消得几分无。",
            "comment": ""
        },
        {
            "title": "鸳鸯梅",
            "content": "莫是夷齐纪出身，又疑洛下见机云。世人苦被风情累，也把妖名涴却君。",
            "comment": ""
        },
        {
            "title": "溪梅",
            "content": "村北村南眩玉田，孤芳岁晚转幽妍。老天恐被缁尘染，著在残山剩水边。",
            "comment": ""
        },
        {
            "title": "玉堂",
            "content": "斗柄参旗插屋头，巡檐绕树尽风流。谁知终带山林味，不涴些儿富贵羞。",
            "comment": ""
        },
        {
            "title": "寒梅",
            "content": "绵衣早觉汙陈子，冬服何能薄顾郎。不是生平夸强项，众芳无奈怯风霜。",
            "comment": ""
        },
        {
            "title": "接梅",
            "content": "中条隐士裂唐麻，角里先生就汉车。一种寒酸真本色，羞将槁淡博繁华。",
            "comment": ""
        },
        {
            "title": "八出梅",
            "content": "宣城妙品世无双，不肯随时一样妆。党锢诸贤销铄尽，至今千载骨犹香。",
            "comment": ""
        },
        {
            "title": "郑笺",
            "content": "老郑东都一钜儒，未知柟树与梅殊。平生博识犹如此，何况儿曹不读书。",
            "comment": ""
        },
        {
            "title": "和任比部忆梅",
            "content": "痛忆梅开易得残，既残憔悴不堪看。年年长被清香误，争似闲栽竹数竿。",
            "comment": ""
        },
        {
            "title": "十月梅",
            "content": "风撼千林木叶摧，冰霜国里早春回。一枝参透乾坤縕，生意都从小雪来。",
            "comment": ""
        },
        {
            "title": "催梅",
            "content": "笛声未了鼓轰雷，尽道梅寒苦要催。抵死争春如许急，有花毕竟待时来。",
            "comment": ""
        },
        {
            "title": "梅窗",
            "content": "月射云绡印玉腮，风穿罅隙度香埃。莫将易向花边读，惹得周公入梦来。",
            "comment": ""
        },
        {
            "title": "蜡梅",
            "content": "枝枝六出试新妆，色界何曾识许香。只道单传餐玉诀，不知还解服硫黄。",
            "comment": ""
        },
        {
            "title": "野梅",
            "content": "千山木落涧风豪，十里瑶林月邑高。醉尉不来村墅冷，三更绕树读离骚。",
            "comment": ""
        },
        {
            "title": "雪梅",
            "content": "雪飞不到越王台，万树千枝满意开。花太清高天也妬，转教滕六御风来。",
            "comment": ""
        },
        {
            "title": "霜梅",
            "content": "青女欺花战未分，花神直诉与东君。冰山回首知何许，依旧山人住白云。",
            "comment": ""
        },
        {
            "title": "半落梅",
            "content": "飘零大半委山坡，雨雪无情尚折磨。纵有风流前辈在，贞元朝士想无多。",
            "comment": ""
        },
        {
            "title": "乌梅",
            "content": "妇舌安能困董宣，曹郎那解汙张翰。任君百计相薰炙，本性依然带点酸。",
            "comment": ""
        },
        {
            "title": "早梅",
            "content": "贾少难逃赋鵩灾，终童不载使缨回。只须浪作争春态，留取孤芳殿后开。",
            "comment": ""
        },
        {
            "title": "胭脂梅",
            "content": "御却云衣明月珰，轻朱傅脸锦为裳。古来美艳多招妬，不似临风且淡妆。",
            "comment": ""
        },
        {
            "title": "梅蕊",
            "content": "红蕊盈盈费刻镂，芳心未露似含羞。俗儿鼻孔难凭据，只道无香划恁休。",
            "comment": ""
        },
        {
            "title": "道山堂",
            "content": "疏花斜映玉玲珑，曾见诚翁与放翁。犹有旧时相识在，几回搔首立春风。",
            "comment": ""
        },
        {
            "title": "驿梅",
            "content": "亭边老树影{毯炎换监}毵，阅尽犀珠压去骖。岁晚行人风雪里，也须障面过江南。",
            "comment": ""
        },
        {
            "title": "松梅",
            "content": "梅夸清节忒高寒，松受微封合骏弹。毕竟两君俱强项，大夫未必爱秦官。",
            "comment": ""
        },
        {
            "title": "禹庙",
            "content": "古庙峨峨拥衮裳，苍龙千载锁飞梁。向来更有稽山穴，谁把梅花荐一觞。",
            "comment": ""
        },
        {
            "title": "看梅",
            "content": "蹋雪迢迢过水涯，翠禽见客却咨嗟。此翁只识孤山路，不识玄都观里花。",
            "comment": ""
        },
        {
            "title": "红罗亭",
            "content": "红云绛雪镂繁华，侍宴流连彻暮鸦。车马不来歌吹断，春风一半属谁家。",
            "comment": ""
        },
        {
            "title": "梅角",
            "content": "朝暮相催鬓易星，酸风无奈送悲声。丁宁莫过黄芦塞，月落霜寒客半醒。",
            "comment": ""
        },
        {
            "title": "梅实",
            "content": "青子累累荐几何，眉颦齿软怎消磨。可怜只识闲滋味，不道酸心事尚多。",
            "comment": ""
        },
        {
            "title": "梅友",
            "content": "老子平生怕热瞒，论心只可话馀酸。刘郎枉了夸豪杰，甘向伾文托岁寒。",
            "comment": ""
        },
        {
            "title": "瓦瓶",
            "content": "虚窗净几坐劬书，姑射仙人伴我癯。谁笑月明家四壁，案头犹自有珊瑚。",
            "comment": ""
        },
        {
            "title": "梅屏",
            "content": "含冰茹铁似枯槎，淡月蒙蒙四五花。多少人家夸富贵，数枝和雪写山茶。",
            "comment": ""
        },
        {
            "title": "盐梅",
            "content": "世味明知可口难，到头终不换寒酸。直须袖却和羹手，何必贪居鼎鼐间。",
            "comment": ""
        },
        {
            "title": "梅关",
            "content": "南窥海岭北江津，截断青山客路尘。千载子真应冷笑，吾侬不是守门人。",
            "comment": ""
        },
        {
            "title": "枯梅",
            "content": "肠刳馀得龟皮在，意懒羞将粉面开。莫笑老身柴立骨，年时几费抹涂来。",
            "comment": ""
        },
        {
            "title": "忆梅",
            "content": "飘蓬万里隔风沙，梦到江南未到家。料得夜深霜月苦，几人挥泪说梅花。",
            "comment": ""
        },
        {
            "title": "小梅",
            "content": "小杜文章小李歌，诗名还有小东坡。莫欺一点丰姿瘦，著得清香尽自多。",
            "comment": ""
        },
        {
            "title": "梅影",
            "content": "月地云阶是画图，溪腰水面更工夫。平生一片心如雪，为问姮娥貌得无。",
            "comment": ""
        },
        {
            "title": "品梅",
            "content": "疏花鼎立睨霜风，二季居然侍一翁。生愿素丝无点汙，黑衣人自作三公。",
            "comment": ""
        },
        {
            "title": "折梅",
            "content": "诗老流离蜀剑关，放臣憔悴楚江干。争如留取微酸味，莫逐浮花一笑残。",
            "comment": ""
        },
        {
            "title": "岭梅",
            "content": "雪立孤标不受霾，世间浪蕊等浮埃。清高已是无俦伍，更向群山顶上开。",
            "comment": ""
        },
        {
            "title": "菊梅",
            "content": "千林摇落梅新蓓，万卉披猖菊未莎。岁晚幽人空谷里，渊明和靖不争多。",
            "comment": ""
        }
    ]
}