{
    "dynasty": "宋",
    "author": "鲁交",
    "poems": [
        {
            "title": "大雪",
            "content": "万象晓一色，皓然天地中。楚山云母障，汉殿水精宫。远近梅花信，高低柳絮风。吟魂清不彻，和月上晴空。",
            "comment": ""
        },
        {
            "title": "烛",
            "content": "暖烟红炬雨飘香，珠箔沈沈下建章。有焰只凭心一寸，无愁虚滴泪千行。流苏帐里回残梦，白玉台边映宿妆。若到蓬山留夜直，金莲应照佩锵锵。",
            "comment": ""
        },
        {
            "title": "游安乐山",
            "content": "苔迳傍岩斜，林间是道家。夜潭鱼戏月，春地鹿眠花。",
            "comment": ""
        },
        {
            "title": "寄刘彦炳",
            "content": "征旆遥分苑路西，马蹄春去戈阳溪。相思欲和鸟啼曲，一拂瑶弦意总迷。",
            "comment": ""
        },
        {
            "title": "清夜吟",
            "content": "露华清八极，吟上小楼东。月色水铺地，雁声秋满空。明河欲泻浪，瘦竹自生风。坐久心骨爽，此怀谁与同。",
            "comment": ""
        },
        {
            "title": "江楼晴望",
            "content": "江干一雨收，霁色染新愁。远水碧千里，夕阳红半楼。笛寒渔浦晚，山翠海门秋。更待牛津月，袁宏欲泛舟。",
            "comment": ""
        },
        {
            "title": "有寄",
            "content": "思君又是东风起，楼倚浮云目千里。芳草不知人断肠，带烟带雨连春水。",
            "comment": ""
        },
        {
            "title": "句",
            "content": "万仞青崖碧玉寒，岩萝相引彻仙坛。",
            "comment": ""
        },
        {
            "title": "经秦皇墓",
            "content": "祖龙何事苦东巡，仙驾归来冢草新。项籍已飞三月火，子婴犹醉六宫春。元来沧海殊无药，却是芒砀暗有人。自古乾坤属真主，骊山山下好沾巾。",
            "comment": ""
        },
        {
            "title": "句",
            "content": "烟萝梓郡东，莲梵白云中。",
            "comment": ""
        },
        {
            "title": "经战地",
            "content": "西边用兵地，黯惨无人耕。战士报国死，寒草迎春生。沙飞贼风起，昼黑阵云横。未持天下扫，何以扫欃枪。",
            "comment": ""
        },
        {
            "title": "游华山张超谷",
            "content": "太华锁深谷，我来真景分。有苗皆是药，无石不生云。急瀑和烟泻，清猿带雨闻。幽栖未忍别，峰半日将曛。",
            "comment": ""
        }
    ]
}