{
    "dynasty": "宋",
    "author": "苏钦",
    "poems": [
        {
            "title": "瑞泉庵",
            "content": "当年正觉此韬藏，岩穴于今尚有光。特特扪萝访遗迹，龙神何事报支郎。",
            "comment": ""
        },
        {
            "title": "九座山中即事二首",
            "content": "红药青绫心已灰，且从开士宿招提。半窗白月炉烟断，枫叶萧萧乌夜啼。",
            "comment": ""
        },
        {
            "title": "九座山中即事二首",
            "content": "攜僧缓步听溪声，课仆疏筠出翠屏。泉石膏肓吾自许，余生应不愧山灵。",
            "comment": ""
        },
        {
            "title": "山口晓望",
            "content": "喜鹊寒鸦噪晚田，山前茅舍起炊烟。小桥败叶风频扫，斜月平芜犊自眠。",
            "comment": ""
        },
        {
            "title": "春日三会闲行",
            "content": "溪上横岗一道斜，成行鸳鹭落平沙。竹篱茅舍林中见，仿佛孤山处士家。",
            "comment": ""
        },
        {
            "title": "听雨轩",
            "content": "曾买江天著钓船，夜深波浪拍船舷。只今耳畔闻风雨，恰似当年蓬底眠。",
            "comment": ""
        },
        {
            "title": "春日三会闲行",
            "content": "风摇陇麦东西浪，春入郊原远近花。闲趁溪流到村曲，断垣乔木两三家。",
            "comment": ""
        },
        {
            "title": "听雨轩",
            "content": "身外无穷百不闻，算沙活计亦慵论。斋余闲倚蒲团瞑，只有溪声落耳根。",
            "comment": ""
        },
        {
            "title": "游灵岩",
            "content": "高峰峭壁近江城，晓日浮舟荡漾明。并峙幽岩云外邃，朋来嘉客坐间盈。泠泠迸石甘泉冽，馥馥袭人和气生。此景此游俱胜绝，诗壁仍仰万人英。",
            "comment": ""
        },
        {
            "title": "穹石堂",
            "content": "新堂良佳哉，前山罗万戟。中有倚天石，玉立破深碧。异时老夕郎，直道众谗咋。不种南山豆，聊卜辋川宅。举头得佛观，喜甚几折屐。名加一字褒，价重连城璧。忽骑箕尾去，胜概堕岑寂。乃孙丘壑姿，结屋踵前迹。时呼名胜流，谈觞阅晨夕。向来富贵人，搜索遍山泽。舳舻蔽江淮，斧凿巧鑱刻。屡闻挥橐金，所得仅鸡肋。谁能燕坐间，领略在几席。要知此段奇，自是天所惜。吾生事幽讨，佳处皆足历。是中一延睇，颇觉慰平昔。会须买东邻，来作堂中客。公乎肯见容，斯言当不食。",
            "comment": ""
        }
    ]
}