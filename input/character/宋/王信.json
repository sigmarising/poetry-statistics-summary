{
    "dynasty": "宋",
    "author": "王信",
    "poems": [
        {
            "title": "题石洞书院",
            "content": "不到兹山又十秋，欲题名字记重游。转头前日梦相似，拭目诸公墨尚留。俗里尘埃随酒却，淡中生活为诗愁。晚来得趣无人解，一鸟不鸣山更幽。",
            "comment": ""
        },
        {
            "title": "飞瀑",
            "content": "闻道东阳水乐亭，一经坡句万年声。我来石洞得飞瀑，谁赋新诗留美名。平地有雷鸣不断，半天无雨势如倾。欲知山水醉翁意，且请主人迟酒行。",
            "comment": ""
        },
        {
            "title": "句",
            "content": "托名庾公何区区，天造地设非关渠。",
            "comment": ""
        },
        {
            "title": "咏扬州后土祠琼花",
            "content": "爱奇造物剪琼瑰，为镇灵祠特地栽。事纪扬州千古胜，名传天下万花魁。何人斫却依然在，是处移将不肯开。谩说八仙模样似，八仙那得有香来。",
            "comment": ""
        },
        {
            "title": "第一山",
            "content": "禺迹茫茫万里天，望中皆我旧山川。谁将淮水分南北，直到幽燕始是边。",
            "comment": ""
        },
        {
            "title": "题椿桂堂",
            "content": "乡与子直游胶庠，是时子明居侍旁。友于学问相激昂，声华日驰翰墨场。仲氏一第如探囊，伯氏随即凌云翔，已快雁塔书雁行。君家余庆未易量，二龙三凤同呈祥。一门竞爽如圭璋，前后继踵名相望。夥为十佛经中光。联翩不羡金华堂，会稽何独夸诸黄。世言燕山窦十郎，一枝椿老五桂芳，君今取此名其堂。荐绅荣之富篇章，几与窦氏争颉颃。吾家亦颇推吾乡，自从仲父闓天荒，五登科第于太常，枝分派别各一房，敢与君家相比方。夫人更喜寿且康，岁时罗列称寿觞。彩衣青紫交焜煌，人生至乐见未尝。源深允矣流必长，孙枝更接秋风香。",
            "comment": ""
        }
    ]
}