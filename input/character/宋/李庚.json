{
    "dynasty": "宋",
    "author": "李庚",
    "poems": [
        {
            "title": "题尤使君郡圃十二诗·凝思斋",
            "content": "孙绰赋天台，平人以图至。公今身见之，情亲心更醉。坐想复行吟，商颂得十二。寄语范荣期，金声重掷地。",
            "comment": ""
        },
        {
            "title": "题尤使君郡圃十二诗·君子堂",
            "content": "文简为州时，不求赫赫誉。温恭君子儒，岂弟民父母。黄堂能几年，清风霭千古。愿公踵前修，特此相明主。",
            "comment": ""
        },
        {
            "title": "同丁致远司户游东掖山二首",
            "content": "不见诗人老郑虔，谁知衣钵此中传。尚余杰阁惊我句，更结今秋未了缘。",
            "comment": ""
        },
        {
            "title": "题尤使君郡圃十二诗·匿峰亭",
            "content": "新亭方半丈，众山之所宗。悭容半窗月，劣受一帘风。傍人笑老子，游戏如儿童。乱峰徒颉颃，不与汝争雄。",
            "comment": ""
        },
        {
            "title": "题尤使君郡圃十二诗·驻目亭",
            "content": "吏散长郭静，杖藜巾一幅。只图宽眼界，不管穷脚力。野水露微湾，寒山出寸碧。待拍洪崖肩，蓬莱真咫尺。",
            "comment": ""
        },
        {
            "title": "题尤使君郡圃十二诗·清平阁",
            "content": "彼美东堂下，方池谁凿成。萧侯慨不见，亦足窥典刑。湛湛鱼可数，怗怗鸥不惊。此心有如水，通国号神明。",
            "comment": ""
        },
        {
            "title": "题尤使君郡圃十二诗·参云亭",
            "content": "元公来把麾，与发脱水戹。当时游息地，危亭冠州宅。梁栋宿寒云，去天才一握。尚余手种木，甘棠思邵伯。",
            "comment": ""
        },
        {
            "title": "题尤使君郡圃十二诗·双岩堂",
            "content": "吾州山水窟，城郭拥寒绿。戢戢群峰间，峙此一双玉。相对如佳宾，可敬不可渎。空翠扑衣裳，夜来雨新沐。",
            "comment": ""
        },
        {
            "title": "题画扇",
            "content": "睡起小楼春又残，半垂云袖傍栏干。杨花飞过鞦鞑索，一阵东风作晓寒。",
            "comment": ""
        },
        {
            "title": "题尤使君郡圃十二诗·静镇堂",
            "content": "海邦本淳古，山民亦颛蒙。汝不探赤丸，我无为缿筩。熙熙樵与牧，蔼蔼春风中。何必师齐相，虚堂舍盖公。",
            "comment": ""
        },
        {
            "title": "题尤使君郡圃十二诗·霞起堂",
            "content": "赤城古洞天，彤霞照山谷。烂烂九光垂，余辉借草木。伊予有个疾，企望常不足。待与马练师，耘芝灌松竹。",
            "comment": ""
        },
        {
            "title": "题尤使君郡圃十二诗·玉霄亭",
            "content": "亭亭玉霄峰，列仙皆羽化。把酒碧桃间，吹箫明月下。嗟我落尘凡，鹤背应难跨。夫子真癯儒，好上班麟驾。",
            "comment": ""
        },
        {
            "title": "题尤使君郡圃十二诗·节爱堂",
            "content": "吾爱巴扬州，夜不然官烛。吾爱阳道州，日炊米二斛。使君美无度，力蹈前贤躅。宜尔海云边，十万户蒙福。",
            "comment": ""
        },
        {
            "title": "题尤使君郡圃十二诗·乐山堂",
            "content": "青山如避世，讵肯诣公府。仁人如好贤，招邀入庭户。拄笏对朝气，卷帘当暮雨。是中有佳趣，莫与儿辈语。",
            "comment": ""
        },
        {
            "title": "同丁致远司户游东掖山二首",
            "content": "与君共饱桑门饭，愧我曾非莲社人。若问生公讲堂事，青山门外自横陈。",
            "comment": ""
        }
    ]
}