{
    "dynasty": "宋",
    "author": "赵彦假",
    "poems": [
        {
            "title": "翠蛟亭和鞏栗斋韵",
            "content": "天下名洞天，有山必有水。馀杭山水窟，神仙所栖止。仙人乘云玉，玉蛟留潭底。至今雷雨夕，蛟睡时惊起。爪劈岩石裂，石罅滴乳髓。涓涓泉流出，半垂白凤尾。风来琴筑响，月照缨络侈。曲折纳深池，彻底清且泚。築亭当润冲，木石相表里。翠壁涧含烟，层峰去天咫。道人幻天奇，指顾狃未已。忽驱蛟走斗，瞬息八百里。怒风挟奔霆，草木为披靡。儿童惊震掉，面若槁灰死。达人本大观，谈笑自隐几。须臾群动息，静坐穷物理。水石本无心，相激一至此。",
            "comment": ""
        }
    ]
}