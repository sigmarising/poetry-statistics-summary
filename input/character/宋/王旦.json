{
    "dynasty": "宋",
    "author": "王旦",
    "poems": [
        {
            "title": "十洲阁",
            "content": "山川如幻阁长秋，一岛飞来伴九洲。不礙渔樵双桨过，何妨罗绮四时游。云疑泰华分张去，永忆蓬瀛散漫浮。禁苑未知湖海乐，生绡写取献九州。",
            "comment": ""
        },
        {
            "title": "赠淳于公归养",
            "content": "年少复家贫，悬车去养亲。铜扉沾美命，彩服称閒身。纯孝敦时俗，高风似古人。禁林荣华者，羞见二毛新。",
            "comment": ""
        },
        {
            "title": "禁林讌会之什",
            "content": "喜缀真仙讌禁林，玉堂新事好供吟。天章刻石兴风雅，宸翰书牌耀古今。势逸夺回龙凤迹，调高流入管弦音。光凝玉斝琼浆润，冷布花砖药树阴。地贵每朝金殿近，景清如到玉壶深。得陪嘉会荣观大，虔效赓歌乐圣心。",
            "comment": ""
        },
        {
            "title": "诗一首",
            "content": "逈与群芳异，含芳向暮春。不如松柏木，常保岁寒新。",
            "comment": ""
        }
    ]
}