{
    "dynasty": "宋",
    "author": "萧立之",
    "poems": [
        {
            "title": "茶陵道中",
            "content": "山深迷落日，一径窅无涯。老屋茅生菌，饥年竹有花。西花无道路，南去亦尘沙。独立苍茫外，吾生何处家。",
            "comment": ""
        },
        {
            "title": "春寒叹",
            "content": "一月春寒缩牛马，束桂薪刍不当价。去年霜早谷蕃熟，雨烂秧青我日晒。深山处处人夷齐，锄荒饭蕨填朝饥。干戈满地此乐土，不谓乃有凶荒时。今年有田谁力种，恃牛为命牛亦冻。君不见邻翁八十不得死，昨夜哭牛如哭子。",
            "comment": ""
        },
        {
            "title": "第四桥",
            "content": "黄帽牵船客自摇，水花压岸送归潮。晚风忽断疏蓬雨，秋在烟波第四桥。",
            "comment": ""
        },
        {
            "title": "偶成",
            "content": "雨妒游人故作难，禁持闲了下湖船。城中岂识农耕好，却恨悭晴放纸鸢。",
            "comment": ""
        },
        {
            "title": "送人之常德",
            "content": "秋风原头桐叶飞，幽篁翠冷山鬼啼。海图拆补儿女衣，轻衫笑指秦人溪。秦人得知晋以前，降唐臣宋谁为言。忽逢桃花照溪源，请君停篙莫回船。编蓬便结溪上宅，采桃为薪食桃实。山林黄尘三百尺，不用归来说消息。",
            "comment": ""
        },
        {
            "title": "第四桥",
            "content": "自把孤樽擘蟹斟，荻花洲渚月平林。一江秋色无人管，柔橹风前语夜深。",
            "comment": ""
        }
    ]
}