{
    "dynasty": "宋",
    "author": "陈三聘",
    "poems": [
        {
            "title": "虞美人",
            "content": "乾红翦碎烦纤玉。相并黄金粟。汉宫素面说明妃。马上秋风应解、著燕支。黄昏小树堪愁绝。不比梅花月。满天风露透肌凉。插取双枝归去、是谁香。",
            "comment": ""
        },
        {
            "title": "朝中措",
            "content": "朝来和气满西山。拄颊小阑干。柳色野塘幽兴，梅花纸帐轻寒。三杯淡酒，玉腴蔬嫩，青缕堆盘。细写池塘诗梦，玉人翦做春幡。",
            "comment": ""
        },
        {
            "title": "鹧鸪天",
            "content": "昨夜东风怒不成。晓来犹自扫残英。半酸梅子连枝重，无力杨花到地轻。情易感，涕先零。玉虬香冷更凄清。事如芳草绵绵远，恨比浮云冉冉生。",
            "comment": ""
        },
        {
            "title": "减字木兰花",
            "content": "殷勤举白。昨夜东风犹有雪。莫恨春迟。曾见梅花第一枝。阴晴未决。早晚清明新火活。梦绕秦楼。欲趁归潮上客舟。",
            "comment": ""
        },
        {
            "title": "虞美人",
            "content": "融融睡觉东风息。行到溪亭侧。一枝梅玉似人人。索笑依然消瘦、不禁春。相逢试问情多少。应怪山翁老。翠罗高护结花邻。一任馀芳争学、捧心颦。",
            "comment": ""
        },
        {
            "title": "南柯子/南歌子",
            "content": "别後惊人远，归心怯橹柔。晚天凉思冷於秋。冷浸一溪明月、水弥流。醉里狂仍在，吟馀趣极幽。夜深何用数更筹。别有好风吹酒、不须求。",
            "comment": ""
        },
        {
            "title": "浣溪沙",
            "content": "酒力先从脸晕生。粉妆新丽笑相迎。晓寒高护彩云轻。不语似愁春力浅，有情应恨烛花明。更於何处觅倾城。",
            "comment": ""
        },
        {
            "title": "蝶恋花",
            "content": "阊阖城西山四面。鸭绿鳞鳞，轻拍横塘岸。一阵东风羊角转。望中已觉孤帆远。独恨寻芳来较晚。柘老桑稠，农务村村遍。山鸟劝酤官酒贱。炊烟深巷听缫茧。",
            "comment": ""
        },
        {
            "title": "减字木兰花",
            "content": "凝云不动。玉海无声千丈冻。来倚阑干。襟袖凭虚彻骨寒。归心易折。後夜月明应恨别。罨画图边。著我披蓑上钓船。",
            "comment": ""
        },
        {
            "title": "如梦令",
            "content": "红紫不将春住。风定更飘无数。溪涨绿含风，短艇晚横沙渡。归去。归去。肯念西池鸳鹭。",
            "comment": ""
        },
        {
            "title": "宜男草",
            "content": "绿水黏天净无浪。转东风、縠纹微涨。个中趣、莫遣人知，容我日日、扁舟独往。平生书癖已无恙。解名缰、更逃羁网。春近也、梅柳频看，枝上玉蕊、金丝暗长。",
            "comment": ""
        },
        {
            "title": "念奴娇",
            "content": "扁舟此计，问当年、谁与寻盟鸥鸟。许国勋名彝鼎在，风月不妨吟笑。碧草台边，红云溪上，寿杖扶诗老。水浮天处，未应俗驾曾到。盛事埒美知章，鉴湖君赐，宸翰今题号。指点飞烟轻霭外，有路直通仙岛。蓑笠渔船，琴书客坐，清夜尊罍倒。未须归去，片蟾初上林表。",
            "comment": ""
        },
        {
            "title": "菩萨蛮",
            "content": "春城办得红蕖了。红蕖未点春先到。新月入新年。方才今夜圆。云屏谁为隔。肠断金钗客。好语写春幡。都教席上看。",
            "comment": ""
        },
        {
            "title": "鹧鸪天",
            "content": "翦碎霜绡巧作团。玉纤特地破朝寒。疏花好向钗横见，瘦影难敲月堕看。将旧恨，入眉弯。不须多样缕金旛。当时千点东风泪，怪见妆成粉未乾。",
            "comment": ""
        },
        {
            "title": "浣溪沙",
            "content": "点检尊前花柳丛。於中偏占牡丹风。等闲言语惯迎逢。扇影不摇珠的皪，钗梁斜亸玉玲珑。梦魂长向楚江东。",
            "comment": ""
        },
        {
            "title": "秦楼月/忆秦娥",
            "content": "青膏集。新雷忽起龙蛇蛰。龙蛇蛰。柳塘风快，水流声急。伤心有泪凭谁浥。尊前容易青衫湿。青衫湿。渡头人去，野船鸥立。",
            "comment": ""
        },
        {
            "title": "三登乐",
            "content": "一品归来，强健日、小园幽圃。扁舟兴、恐天未许。想当年、持汉节，众齐咻楚。丹忠此日，盛名千古。掞词章、师海内，纬文经武。莫寒盟、故山旧侣。到鲈乡、还又是，秋风斜雨。鸣刀鲙雪，未应便去。",
            "comment": ""
        },
        {
            "title": "南柯子/南歌子",
            "content": "烟树观前浦，风苹听远洲。等闲来上水边楼。怅望天涯、何处有归舟。香断灯花夜，歌停扇影秋。欲缄尺素说离愁。不见双鱼、空有大江流。",
            "comment": ""
        },
        {
            "title": "三登乐",
            "content": "南北相逢，重借问、古今齐楚。烛花红、夜阑共语。怅六朝兴废，但倚空高树。目断帝乡，梦迷雁浦。故人疏、梅驿断，音书有数。塞鸿归、过来又去。正春浓，依旧作、天涯行旅。伤心望极，淡烟细雨。",
            "comment": ""
        },
        {
            "title": "朝中措",
            "content": "秋山横截半湖光。湖渚橘枝黄。纨扇罢摇蟾影，练衣已怯风凉。插红裂蟹，银丝鲙鲫，莫负传觞。醉里乾坤广大，人间宠辱兼忘。",
            "comment": ""
        },
        {
            "title": "梦玉人引",
            "content": "别来何处，酒醒後，梦难觅。晚日溪亭，清晓便挂帆席。满载离愁，指去程、还作江南行客。目断层城，数迢迢山驿。素巾空染，泪痕斑、应是暗中滴。记得轻分，玉箫犹自凄咽。昨夜东风，梅柳惊春色。料伊也、没心情，过却好天良夕。",
            "comment": ""
        },
        {
            "title": "鹧鸪天",
            "content": "酒晕从教上脸丹。春愁何事点眉山。都将别後深深意，且向尊前细细看。多少恨，说应难。粉巾空染泪斓斑。炉猊筝雁长闲却，明月楼心夜正寒。",
            "comment": ""
        },
        {
            "title": "浪淘沙",
            "content": "风雨晚春天。芳兴慵悭。浅红稠绿满园间。独有梨花三四朵，留住春寒。年少跃金鞍。咫尺关山。倦飞如我已知还。洒向东风千点泪，衣上重看。",
            "comment": ""
        },
        {
            "title": "眼儿媚",
            "content": "酸。何人为我，丁宁驿使，来到江干。",
            "comment": ""
        },
        {
            "title": "好事近",
            "content": "我欲御天风，飞上广寒宫阙。撼动一轮秋桂，照人间愁绝。归来须著酒消磨，玉面点红缬。起舞为君狂醉，更何须邀月。",
            "comment": ""
        },
        {
            "title": "朝中措",
            "content": "求田何处是生涯。双鬓已先华。随分夏凉冬暖，赏心秋月春花。吾年如此，愁来问酒，困後呼茶。结社竹林诗老，卜邻江上渔家。",
            "comment": ""
        },
        {
            "title": "浣溪沙",
            "content": "翠幕遮笼锦一丛。尊前初见浅深红。淡云和月影葱茏。醉态只疑春睡里，啼妆愁听雨声中。更烧银烛醉东风。",
            "comment": ""
        },
        {
            "title": "虞美人",
            "content": "飞琼晓压梅枝重。酒面羊羔冻。谁将缟带逐车翻。明月秦楼昨夜、不胜寒。何须卷起重帘幕。愁怕春罗薄。玉杯持劝醉厌厌。无奈有人笼袖、出香尖。",
            "comment": ""
        },
        {
            "title": "浣溪沙",
            "content": "越浦潮来信息通。吴山不见暮云重。人生何事各西东。烟外好花红浅淡，雨馀芳草绿葱茏。苦无欢意敌春浓。",
            "comment": ""
        },
        {
            "title": "减字木兰花",
            "content": "先生困熟。万卷书中聊托宿。似怯清寒。更爇都梁向博山。游仙梦杳。啼鸟声中春又晓。未著乌纱。独坐溪亭数落花。",
            "comment": ""
        },
        {
            "title": "临江仙",
            "content": "白首故人重会面，论交尔汝忘形。从今心迹喜双清。飞鸿追往事，为蝶笑馀生。琥珀杯浓春正好，此怀端为君倾。旧时猿鹤敢寒盟。鸠居从拙计，鹏翼任高程。",
            "comment": ""
        },
        {
            "title": "西江月",
            "content": "诗眼曾逢花面，画图还识春娇。当年风格太妖饶。粉腻酥柔更好。酒晕不温香脸，玉慵犹怯轻绡。春风别後又秋高。再见只应人老。",
            "comment": ""
        },
        {
            "title": "虞美人",
            "content": "天公意向人情满。灯月教同看。中秋虽是十分明。不比今宵处处、有华灯。艳桃秾李歌阑後。更醉青楼酒。不妨饮尽玉东西。横笛声中春色、要君知。",
            "comment": ""
        },
        {
            "title": "如梦令",
            "content": "珍重故人相许。来向水亭幽处。文字间金钗，消尽晚天微暑。无雨。无雨。不比寻常端午。",
            "comment": ""
        },
        {
            "title": "三登乐",
            "content": "注望晓山，晴色丽、晨餐应饱。縠纹平、涨天渺渺。倚藤枝、撑艇子，昔游曾到。江山自古，水云转好。怅年来、心纵在，盟寒鸥鸟。故人中、黑头渐少。问几时、寻旧约，石矶重扫。一竿钓月，鬓霜任老。",
            "comment": ""
        },
        {
            "title": "念奴娇",
            "content": "浮云吹尽，卷长空、千顷都凝寒碧。兔杵无声风露冷，天也应怜人寂。故遣姮娥，驾蟾飞上，玉宇元同色。天津何事，此时偏界南北。不但对影三人，我歌君和，我舞君须拍。涤洗胸中愁万斛，莫问今宵何夕。老矣休论，著鞭安用，一笑真狂客。夜深归去，烂然溪上阡陌。",
            "comment": ""
        },
        {
            "title": "秦楼月/忆秦娥",
            "content": "花前狭。翠茵围坐花阴合。花阴合。闲情不似，一双狂蝶。春沟何处寻红叶。春寒料想罗衣怯。罗衣怯。午醺醒未，翠衾重叠。",
            "comment": ""
        },
        {
            "title": "秦楼月/忆秦娥",
            "content": "光风薄。杨花欲谢春应觉。春应觉。一庭红叶，粉花吹落。冶游无复飞红索。凭高独上湖边阁。湖边阁。黄昏独倚，画阑西角。",
            "comment": ""
        },
        {
            "title": "念奴娇",
            "content": "馀霞飞绮，望长天、顷刻云容凝碧。今夕江皋风力软，明日波心头白。客舸东流，语离深夜，遣我新愁积。春融花丽，定知天相行色。别後一纸乡书，故人相问，好趁秋鸿翼。空有佳人千点泪，锦字机中曾织。利锁名缰，古今同是，谁失知谁得。来朝愁望，旧楼何处西北。",
            "comment": ""
        },
        {
            "title": "梦玉人引",
            "content": "倚阑干久，人不见，暮云碧。芳草池塘，春梦暗惊诗客。昨夜溪梅，向空山、雪里轻匀颜色。好赠行人，折枝南枝北。雨巾风帽，昔追游、谁念旧踪迹。料得疏篱，暗香时度风息。淡月微云，有何人消得。便归去、踏溪桥，慰我经年思忆。",
            "comment": ""
        },
        {
            "title": "好事近",
            "content": "枝上几多春，数点不融香雪。纵有笔头千字，也难夸清绝。艳桃秾李敢争妍，清怨笛中咽。试策短筇溪上，看影浮波月。",
            "comment": ""
        },
        {
            "title": "减字木兰花",
            "content": "盈盈袅袅。欲问卿卿还好好。无奈娇何。折折湘裙薄薄罗。尊前顾曲。舞作回风花拍促。压尽时流。棋里输伊一百筹。",
            "comment": ""
        },
        {
            "title": "浣溪沙",
            "content": "不跃银鞍与绣鞯。曲筇芒跷见衰年。寻幽来立渡头船。碧涧芹羹珍下箸，红莲香饭乐归田。不妨尊酒兴悠然。",
            "comment": ""
        },
        {
            "title": "鹧鸪天",
            "content": "指剥春葱去采苹。衣丝秋藕不沾尘。眼波明处偏宜笑，眉黛愁来也解颦。巫峡路，忆行云。几番曾梦曲江春。相逢细把银釭照，犹恐今宵梦似真。",
            "comment": ""
        },
        {
            "title": "三登乐",
            "content": "久蛰群虬，犹未肆、新雷初启。鼓东风、雨膏为洗。望横塘、越溪路，石湖烟水。西接洞庭，下连甫里。忆当年、归计早，扁舟从此。祖清风、相门有几。圃堂高、应解笑，纷纷蜗蚁。锦囊雪月，更看醉里。",
            "comment": ""
        },
        {
            "title": "满江红",
            "content": "薄日轻云，天气好、相将祈谷。民情喜、颂声洋溢，清风斯穆。饮酒不多元有量，吟诗无数添新轴。对古人、一笑我真愚，君无俗。斜川路，经行熟。黄花在，归心足。问渊明去後，有谁能属。神武衣冠惊梦里，江湖渔钓论心曲。但从今、散发更披襟，谁能束。",
            "comment": ""
        },
        {
            "title": "浣溪沙",
            "content": "帘押低垂月影疏。梅枝和雪玉相扶。儿家春信入来无。半坠宝钗慵览镜，任偏罗髻却拈书。琴心谁与问相如。",
            "comment": ""
        },
        {
            "title": "菩萨蛮",
            "content": "杨花满院飞红索。春光不似人情薄。楼阁断霞明。梨花开晚晴。玉虬香散後。扶困三杯酒。不是听思归。归心思此时。",
            "comment": ""
        },
        {
            "title": "惜分飞",
            "content": "莫唱骊驹容首聚。花径重来微步。从此朝天去。故山怨鹤栖猿侣。试卜西园春在否。无奈濛濛细雨。明日长亭路。断魂芳草人何处。",
            "comment": ""
        },
        {
            "title": "减字木兰花",
            "content": "东篱黄菊。细拈香枝人事熟。少缓芳尊。且醉侬家麴米春。老人斋戒。底事新来移角带。归梦相关。明月松江万顷宽。",
            "comment": ""
        },
        {
            "title": "朝中措",
            "content": "去年曾醉杏花坊。柳色间轻黄。重觅旧时行迹，春风满路梅香。平沙岸草，夫差故国，知是吾乡。梦断数声柔橹，只应已过横塘。",
            "comment": ""
        },
        {
            "title": "菩萨蛮",
            "content": "筇枝探得梅开了。青鞋渐踏江头草。日日作东风。海棠相次红。离多良会少。此计应须早。莫待作行人。却将愁送春。",
            "comment": ""
        },
        {
            "title": "千秋岁",
            "content": "当年渔隐，路转桃溪汇。流水下，青山外。客行花径曲，月上松门对。撑艇子，雪中蓑笠亲曾载。老去谁倾盖。腰瘦频移带。人健否，花仍在。明年春更好，来向花前醉。青鬓改，恁时难拼千金买。",
            "comment": ""
        },
        {
            "title": "临江仙",
            "content": "夜饮只愁更漏促，留连笑罥蔷薇。歌声缭绕彻帘帏。坐中清泪落，梁上暗尘飞。重睹舞腰惊束素，不应更褪罗衣。别来容易见来稀。次公狂已甚，不醉亦忘归。",
            "comment": ""
        },
        {
            "title": "念奴娇",
            "content": "水空高下，望沈沈一色，浑然苍碧。天籁不鸣凉有露，金气横秋寂寂。玉宇琼楼，望中何处，月到天中极。御风归去，不愁衣袂无力。此夜飘泊孤篷，短歌谁和，自笑狂踪迹。咫尺蓝桥仙路远，窅窅云英消息。疏影婆娑，恍然身世，我是尊前客。一声凄怨，倚楼谁弄长笛。",
            "comment": ""
        },
        {
            "title": "南柯子/南歌子",
            "content": "月傍云头吐，风将雨脚吹。夜深乌鹊向南飞。应是星娥颦恨、入双眉。旧怨垂千古，新欢只片时。一年屈指数佳期。到得佳期别了、又相思。",
            "comment": ""
        },
        {
            "title": "秦楼月/忆秦娥",
            "content": "青楼缺。楼心人待黄昏月。黄昏月。入帘无奈，柳绵吹雪。谁人弄笛声呜咽。伤春未解丁香结。丁香结。鳞鸿何处，路遥江阔。",
            "comment": ""
        },
        {
            "title": "满江红",
            "content": "绀縠浮空，山拥髻、晚来风急。吹骤雨、藕花千柄，艳妆新浥。窥鉴粉光犹有泪，凌波罗袜何曾湿。讶汉宫、朝罢玉皇归，凝情立。尊前恨，歌三叠。身外事，轻飞叶。怅当年空击，誓江孤楫。云色远连平野尽，夕阳偏傍疏林入。看月明、冷浸碧琉璃，君须吸。",
            "comment": ""
        },
        {
            "title": "水调歌头",
            "content": "玉鉴十分满，清露一年秋。漂流踪迹，谁念楚尾与吴头。此夜刮明尘眼。望极好张诗胆。何处有高楼。浩荡银潢冷，缥缈白云浮。笑劳生，难坎止，亦乘流。阑干拍碎，清夜起舞不胜愁。万里关河依旧。一寸功名乌有。清泪滴衣裘。老去心空在，归梦绕苹洲。",
            "comment": ""
        },
        {
            "title": "秦楼月/忆秦娥",
            "content": "云衣薄。春晴自有东风掠。东风掠。试听枝上，几声乾鹊。曲屏心事新题却。离愁何用堆眉角。堆眉角。今朝莫是，打头风恶。",
            "comment": ""
        },
        {
            "title": "朝中措",
            "content": "草堂春过一分馀。幽事酒醒初。琴调细鸣焦木，矢声不断铜壶。关心药裹，忘年蓑笠，自著潜夫。雨後长镵东麓，月明短艇西湖。",
            "comment": ""
        },
        {
            "title": "卜算子",
            "content": "雪後竹枝风，醉梦风吹醒。瘦立寒阶满地春，淡月梅花影。门外辘轳寒，晓汲喧金井。长笛何人更倚楼，玉指风前冷。",
            "comment": ""
        },
        {
            "title": "鹊桥仙",
            "content": "银潢仙仗，离多会少，朝暮世情休妒。夜深风露洒然秋，又莫是、轻分泪雨。云收雾散，漏残更尽，遥想双星情绪。凭谁批敕诉天公，待留住、今宵休去。",
            "comment": ""
        },
        {
            "title": "满江红",
            "content": "斜日熔金，三万顷、棹歌齐举。风不动、采苹双桨，翠鬟相语。月殿欲浮蟾兔魄，海神不放鱼龙舞。到今宵、秋气十分清，无今古。君试唤，扁舟侣。来伴我，潇湘渚。共夷犹春浪，笑歌秋浦。霸越独高身退後，尘缨未濯人谁许。叹酒杯、不到子陵台，刘伶土。",
            "comment": ""
        },
        {
            "title": "浣溪沙",
            "content": "不怕春寒更出游。兰桡飞动却惊鸥。烟光佳处辄迟留。屏曲未曾歌醉梦，眉尖空只锁闲愁。从教丝柳绊行舟。",
            "comment": ""
        },
        {
            "title": "西江月",
            "content": "春事已浓多日，游人偏盛今年。梨花寒食雨馀天。鸭绿含风浪浅。翠袖半黏飞粉，罗衣尚怯轻寒。不辞归路委香钿。门外东风如箭。",
            "comment": ""
        },
        {
            "title": "水调歌头",
            "content": "有客念行役，劲气凛於秋。男儿未老，衔命如虏亦风流。决定平戎方略，恢复旧燕封壤，安用割鸿沟。莫献肃霜马，好衣白狐裘。我何人，怀壮节，但凝愁。平生未逢知己，哙伍实堪羞。金马文章何在，玉鼎勋庸何有，一笑等云浮。拼断好风月，羯鼓打梁州。",
            "comment": ""
        },
        {
            "title": "卜算子",
            "content": "涧下水声寒，壑底松风静。时有清香度竹来，步月寻疏影。往事属东风，试问花应省。曾是花前把酒人，别梦溪堂冷。",
            "comment": ""
        },
        {
            "title": "醉落魄/一斛珠",
            "content": "东风寒绝。江城待得花枝发。欲知此夜碧天阔。",
            "comment": ""
        },
        {
            "title": "宜男草",
            "content": "摇落丹枫素秋後。舞长亭、尚馀衰柳。别梦回、忆得霜柑分我，应自有、浓香噀手。宿酲谁解三杯酒。晓山横、望中衔斗。人去也、纵得相逢似旧，问当日、红颜在否。",
            "comment": ""
        }
    ]
}