{
    "dynasty": "宋",
    "author": "尤袤",
    "poems": [
        {
            "title": "凝思堂",
            "content": "失脚坠尘网，牒诉装吾怀。公庭了官事，时来坐幽斋。天风肃泠泠，山鸟鸣喈喈。我思在何许，独对苍然崖。",
            "comment": ""
        },
        {
            "title": "台州郡斋杂咏十二首·玉霄亭",
            "content": "青山围郡城，东望独空远。苍茫溟海近，相像蓬莱浅。朝光上遗堞，云气接虚巘。羡门与安期，鸾鹤若在眼。",
            "comment": ""
        },
        {
            "title": "句",
            "content": "归装见说浑无物，添得新诗数百篇。",
            "comment": ""
        },
        {
            "title": "甲午春前得雪",
            "content": "飞英回旋逐风飘，爽气令人意欲消。荏苒流年春送腊，殷勤密雪暮连朝。冬回庾岭花无数，烟暖蓝田玉有苗。一饱自今真可望，更看南亩麦齐腰。",
            "comment": ""
        },
        {
            "title": "蒙杨廷秀送西归朝天二集赠以七言",
            "content": "西归累岁却朝天，添得囊中六百篇。垂棘连城三倍价，夜光明月十分圆。竞夸凤沼诗仙样，当有鸡林贾客传。我似岑参与高适，姓名得入少陵编。",
            "comment": ""
        },
        {
            "title": "庚子岁除前一日游茅山",
            "content": "犯寒出行遇，值此岁云除。刚风驾飚轮，送我游清都。华阳第八天，仙圣之所居。洞门劣容人，中宽如室庐。横前大溪水，於焉限尘区。其右万石林，错落空翠图。茅庵著深秀，细路缘崎岖。幽泉见客喜，颇亦类逃虚。山深日易曛，捷径趋元符。琳宫照金碧，天籁鸣笙竽。侧睨白云峰，前瞻赤沙湖。金坛耸百丈，阴沿通七途。俯视人间世，扰扰真虫蛆。蚤以凡陋质，忝分赤城符。岂悟夙昔缘，复造神灵墟。平生梦寐处，恍若登华胥。归来拜绿章，足力尚有馀。珍馆十六所，安能遍遨娱。穷探恨不尽，大息仍踟躇。",
            "comment": ""
        },
        {
            "title": "送吴待制帅襄阳二首",
            "content": "欲将盘昏试馀锋，故拥旗麾讫外庸。南岘北津形胜地，前羊后杜昔贤踪。不妨倒载同民乐，自有轻裘折虏冲。努力功名归报国，莫思山月与林钟。",
            "comment": ""
        },
        {
            "title": "题秋霜阁后山泉",
            "content": "谁把机关引石泉，穿崖一溜响溅溅。争如庐阜香炉顶，坐看银河落九天。",
            "comment": ""
        },
        {
            "title": "送吴待制帅襄阳二首",
            "content": "方持紫橐侍西清，忽领雄藩向暑行。谁谓风流贵公子，甘为辛苦一书生。词源笔下三千牍，武库胸中十万兵。从此君王宽北顾，山南东道得长城。",
            "comment": ""
        },
        {
            "title": "落梅",
            "content": "清溪西畔小桥东，落月纷纷水映红。五夜客愁花片里，一年春事角声中。歌残玉树人何在，舞破山香曲未终。却忆孤山醉归路，马蹄香雪衬东风。",
            "comment": ""
        },
        {
            "title": "浮远堂二首",
            "content": "杖藜同上最高峰，却力虽穷兴未穷。领略江山归眼界，尽吞淮海入胸中。",
            "comment": ""
        },
        {
            "title": "重登斗野亭二首",
            "content": "豪杰旧游处，此亭名亦俱。凄凉谢公堰，浩荡董家湖。陈迹成兴废，遗篇今有无。登临何限恨，搔首独长吁。",
            "comment": ""
        },
        {
            "title": "题米元晖潇湘图二首",
            "content": "万里江天杳霭，一村烟树微茫。只欠孤篷听雨，恍如身在潇湘。",
            "comment": ""
        },
        {
            "title": "别林景思",
            "content": "二年无德及斯民，独喜从游得此君。囊乏一钱穷到骨，胸蟠千古气凌云。论交却恨相逢晚，别袂真成不忍分。后夜相思眇空阔，尺书应许雁知闻。",
            "comment": ""
        },
        {
            "title": "节爱堂",
            "content": "谁怜穷山民，糠籺不自赡。纷纷死沟壑，往往困征敛。夫惟节与爱，是谓仁且俭。揭兹圣人言，聊用自针砭。",
            "comment": ""
        },
        {
            "title": "张公洞",
            "content": "吾闻荆溪南，有地仙所宅。十年劳梦想，今日着脚历。扁舟下湖滏，水涨没砂碛。结缆小桥傍，杖藜从所适。平冈面坡陁，叠嶂堆襞积。行行三两里，夹道乔木植。其末几合抱，其高乃千尺。风生万壑响，日照四山赤。时摇树林抄，忽见屋宇脊。宫门何峥嵘，南路颇修直。长廊景噎噎，崩殿人寂寂。寥落昔贤题，摩挲壁间墨。扪萝上层岭，俯瞰得深窟。危梯交枝撑，鸟道穿诘屈。投身乍宽纵，跼步仍逼窄。攀援愁颠跻，傲睨惊险僻。悬崖朵颏颔，乱石拱剑戟。白云何时横，乳溢或自滴。中空正澒洞，了不见天隙。冥行迷近远，伛偻犹擿埴。巉岩岂人工，隐轸入地脉。穷幽或篝火，俯跪仅容席。仙坛尚故处，丹灶俨遗迹。山虫鸣咿嚘，野鼠声啧唶。传闻老父语，以往深莫测。中有白玉堂，横绝巨石塞。傍连洞庭野，欲去不可极。潜窥目先旋，纵走膝无力。邅回步西径，突兀出峭壁。枞风高枝樛，藤蔓青阴幕。芳草何芊绵，丹花亦狼籍。踌躇古亭上，頫仰幽涧碧。丁当下流水，磊块欲落石。虽云培塿高，气与嵩华敌。其南有空穴，澹{左氵右颓}殷幽黑。阴风互吞吐，冷气森喷逼。蛟龙久伏藏，金玉閟简册。灵踪信茫昧，幻怪纷惨戚。将无神物守，欲与世壤隔。平生丘壑念，蚤岁泉石癖。岂不思三山，所恨无六翮。乐哉兹辰游，逸兴潜有激。仙翁在何许，绿发尚如昔。髣髴笙箫声，徘徊鸾鹤翼。俗缘磨不尽，梦境坐形役。何阶筑衡茅，幽讨穷日夕。风云西北起，天地忽改色。仓皇促归斾，造物岂戏剧。良游易乖悟，真赏难再得。寄语山中人，重来傥相识。",
            "comment": ""
        },
        {
            "title": "台州郡斋杂咏十二首·静镇堂",
            "content": "原诗已缺。",
            "comment": ""
        },
        {
            "title": "题米元晖潇湘图二首",
            "content": "淡淡晴山横雾，茫茫远水平沙。安得绿蓑青笠，往来泛宅浮家。",
            "comment": ""
        },
        {
            "title": "浮远堂二首",
            "content": "我生家住浙江西，不见江山自是痴。浮远堂前今日望，画图待我看潮时。",
            "comment": ""
        },
        {
            "title": "句",
            "content": "胸中襞积千般事，到得相逢一语无。",
            "comment": ""
        },
        {
            "title": "游合皂山",
            "content": "春山灵草百花香，谁识仙家日月长。满院莓苔绿阴匝，棋声何处隔宫墙。",
            "comment": ""
        },
        {
            "title": "句",
            "content": "寄语高人来问法，莫辞门外立齐腰。",
            "comment": ""
        },
        {
            "title": "德翁有诗再用前韵三首",
            "content": "文章仙伯记仇池，每想横斜竹外枝。未放柔柯攒玉雪，稍看红蒂染燕支。别来望远凭谁寄，老去寻春只恐迟。把酒问花花解语，定应催促要新诗。",
            "comment": ""
        },
        {
            "title": "德翁有诗再用前韵三首",
            "content": "尝记寻芳到习池，攀条频认去年枝。晓穿曲径千林去，晚度危桥一木支。不避春寒来得得，只缘人望故迟迟。无钱可办辚浮醉，报答春光只有诗。",
            "comment": ""
        },
        {
            "title": "大暑留召伯埭",
            "content": "清风不肯来，烈日不肯暮。平生山林下，散发颇箕踞。一官走王事，三伏在道途。我非褦襶儿，亦尔困驰骛。居然恋俎豆，安得免羁馽。区区竟何营，汩汩此飘寓。渊明应笑人，有底不归去。",
            "comment": ""
        },
        {
            "title": "次韵尹朋梅花",
            "content": "江北江南天未春，阳和先已到孤根。斜枝冷落溪头路，瘦影扶疏竹外村。水部未妨时遣兴，玉妃谁复与招魂。天寒好伴罗浮醉，明月清风许重论。",
            "comment": ""
        },
        {
            "title": "梅花二首",
            "content": "竹外篱边一树斜，可怜芳意自萌芽。也知春到先舒蕊，又被寒欺不放花。索笑几回惊岁晚，相思一夜绕天涯。直须待得垂垂发，踏月相携过酒家。",
            "comment": ""
        },
        {
            "title": "瑞鹧鸪",
            "content": "梁溪西畔小桥东。落叶纷纷水映空。五夜客愁花片里，一年春事角声中。歌残玉树人何在，舞破山香曲未终。却忆孤山醉归路，马蹄香雪衬东风。",
            "comment": ""
        },
        {
            "title": "句",
            "content": "前村酒美无钱换，怪底金龟不击腰。",
            "comment": ""
        },
        {
            "title": "句",
            "content": "剩对风花吟柳絮，更将冰水瀹芎苗。",
            "comment": ""
        },
        {
            "title": "句",
            "content": "强学瞿昙金作面，只应恁怪老禅亲。",
            "comment": ""
        },
        {
            "title": "题云海亭",
            "content": "亭前山色绕危栏，亭下波涛直浸山。波上渔舟亭上客，相看浑在画图间。",
            "comment": ""
        },
        {
            "title": "句",
            "content": "送客渐稀城渐远，归途应减两三程。",
            "comment": ""
        },
        {
            "title": "台州四诗",
            "content": "三日霪霖已渺漫，未晴三日又言乾。自来说道天难做，天到台州分外难。",
            "comment": ""
        },
        {
            "title": "甲午春前得雪",
            "content": "寒声昨夜响萧萧，逗晓阶庭亦已消。残腊距春无几日，一年飞雪只今朝。微阳欲动梅惊萼，馀润才沾麦放苗。天意未能违物意，漫留残白占山腰。",
            "comment": ""
        },
        {
            "title": "次韵渭叟蜡梅",
            "content": "快泻鹅黄若下春，要将香色斗清珍。蜡丸暗拆东君信，栀貌宁欺我辈人。光价未输何逊早，诗篇重见豫章新。浑金璞玉争多少，要与江梅作近亲。",
            "comment": ""
        },
        {
            "title": "句",
            "content": "千尺龙鳞蟠桧顶，一番蜩甲长蔬苗。",
            "comment": ""
        },
        {
            "title": "德翁有诗再用前韵三首",
            "content": "立马黄昏绕曲池，几回踏雪问南枝。不应春到花犹未，定恐寒侵力不支。陇上已惊传信晚，樽前只想弄妆迟。临风不语空归去，独立无憀自咏诗。",
            "comment": ""
        },
        {
            "title": "匿峰亭",
            "content": "山亭在山背，不见山巍巍。但见四面风，辐凑朝宗之。深藏固甚智，自牧甘处卑。一谦受四益，是以能不危。",
            "comment": ""
        },
        {
            "title": "瑞鹧鸪",
            "content": "两行芳蕊傍溪阴。一笑嫣然抵万金。火齐照林光灼灼，彤霞射水影沈沈。晓妆无力胭脂重，春醉方酣酒晕深。定自格高难著句，不应工部总无心。",
            "comment": ""
        },
        {
            "title": "青山寺",
            "content": "峥嵘楼阁插天开，门外湖山翠作堆。荡漾烟波迷泽国，空蒙云气认蓬莱。香销龙象辉金碧，雨过麒麟剥翠苔。二十九年三到此，一生知有几回来。",
            "comment": ""
        },
        {
            "title": "送赵子直帅蜀得须字二首",
            "content": "帝念西南在一隅，简求才德应时须。羗夷种落夸威令，秦陇关河听指呼。自古功名多少壮，及今谈笑定规模。玉山旧政人谁记，应扫棠阴看画图。",
            "comment": ""
        },
        {
            "title": "易帅守",
            "content": "维扬五易帅，山阳四易守。我来七八月，月月常奔走。帑藏忧煎熬，官民困驰骤。世态竞趋新，人情盖诣旧。如其数移易，是使政纷糅。彼席不得温，设施亦何有。淮南重雕瘵，十室空八九。况复苦将迎，不忍更回首。尝闻古为治，必假岁月久。安得如弈棋，易置翻覆手。",
            "comment": ""
        },
        {
            "title": "别李德翁",
            "content": "长恨古人少，斯人今古人。二难俱益友，两载觉情亲。世态深难测，心期久益真。相看俱半百，此别倍酸辛。",
            "comment": ""
        },
        {
            "title": "雪",
            "content": "睡觉不知雪，但惊窗户明。飞花厚一尺，和月照三更。草木浅深白，丘塍高下平。饥民莫咨怨，第一念边兵。",
            "comment": ""
        },
        {
            "title": "海棠盛开",
            "content": "两株芳蕊傍池阴，一笑嫣然抵万金。炎齐照林光灼灼，彤霞射水影沉沉。晓妆无力燕支重，春醉方酣酒晕深。定自格高难着句，不应工部总无心。",
            "comment": ""
        },
        {
            "title": "重登斗野亭二首",
            "content": "野色涵空阔，平芜接渺瀰。江淮天设险，星斗地分维。乔木千年意，沧波万古悲。老僧尤好事，见在索题诗。",
            "comment": ""
        },
        {
            "title": "梅花二首",
            "content": "冷蕊疏枝半不禁，眼看芳信日骎骎。雪霜不管朝天面，风月能知匪石心。望远可无南北使，客愁空费短长吟。年年准拟花排恨，不道看花恨更深。",
            "comment": ""
        },
        {
            "title": "和渭叟梅花",
            "content": "不避风霜苦，自甘丘壑潜。未禁沾额角，信好插梳尖。春意已张本，寒威今解严。殷勤留客意，尚许隔墙觇。",
            "comment": ""
        },
        {
            "title": "寄林景思",
            "content": "临海睽离七度春，都城相见话悲辛。苍颜白发浑非旧，短句长篇却有神。一第蹉跎真可叹，半生奔走坐长贫。老怀先自难为别，相识如君更几人。",
            "comment": ""
        },
        {
            "title": "蜡梅",
            "content": "破腊惊春意，凌寒试晓妆。应嫌脂粉白，故染曲尘黄。缀树蜂悬室，排筝雁着行。团酥与凝蜡，难学是生香。",
            "comment": ""
        },
        {
            "title": "君子堂",
            "content": "堂堂文简公，一世夔与皋。君子哉若人，此言圣所褒。遗爱在斯民，谁能荐牲牢。独有坐啸地，清风仰弥高。",
            "comment": ""
        },
        {
            "title": "句",
            "content": "万室欢呼忘冻馁，一犁酥润到根苗。",
            "comment": ""
        },
        {
            "title": "台州四诗",
            "content": "百病疮痍费抚摩，官供仍愧拙催科。自怜鞅掌成何事，赢得霜毛一倍多。",
            "comment": ""
        },
        {
            "title": "台州郡斋杂咏十二首·清平阁",
            "content": "举世溷浊中，谁当清见底。崎岖太行道，谁贵平如坻。安得□□美，如此一池水。悠悠小阁□，视水知此理。",
            "comment": ""
        },
        {
            "title": "甲午春前得雪",
            "content": "冻云排阵拥山椒，待伴还应不肯消。皎月冰壶千顷夜，冷烟茅屋几家朝。梅枝堆亚难寻萼，萱草侵凌不辨苗。残甲败鳞随处是，被谁敲折玉龙腰。",
            "comment": ""
        },
        {
            "title": "己亥元日",
            "content": "玉历均调岁启端，东风又逐斗杓还。萧条门巷经过少，老病腰支拜起难。白发但能欺槁项，青春不解驻朱颜。馀龄有几仍多幸，占得山林一味閒。",
            "comment": ""
        },
        {
            "title": "梅",
            "content": "不奈雪埋照，可堪风漏香。天寒无疹粟，日暮有严妆。桃李真肥婢，松筠共老苍。合教居第一，独自占年芳。",
            "comment": ""
        },
        {
            "title": "台州郡斋杂咏十二首·双岩堂",
            "content": "两岩郁青苍，中有堂突兀。回廊外环绕，修竹布行列。悬崖上幽径，窥壁见遗碣。面墙谁所筑，除去碍膺物。",
            "comment": ""
        },
        {
            "title": "驻目亭",
            "content": "攀梯上甓级，小憩得危亭。一览尽寥廓，四山耸寒青。浩若凌太虚，翩如逐遐征。昏花拭病目，望处增双明。",
            "comment": ""
        },
        {
            "title": "句",
            "content": "金马玉堂惭我辈，青衫白发念君迟。",
            "comment": ""
        },
        {
            "title": "台州四诗",
            "content": "两载终更过七旬，今朝方始是闲身。细看壁上题名记，六十年间只五人。",
            "comment": ""
        },
        {
            "title": "次韵德翁苦雨",
            "content": "十年江国水如淫，怕见三秋雨作霖。可念田家妨卒岁，须烦风伯荡层阴。禾头昨夜忧生耳，木德何时却守心。兀坐书窗诗作崇，寒虫鸣咽伴愁吟。",
            "comment": ""
        },
        {
            "title": "听莺阁",
            "content": "春催金谷晓，一望百花齐。不作辽西梦，从渠著意啼。",
            "comment": ""
        },
        {
            "title": "玉簪花一名鹭鸶",
            "content": "一种幽花迥出尘，孤高耻逐艳阳辰。瑶枝巧插青鸾扇，玉蕊斜欹白鹭巾。难与松筠争岁晚，也同葵藿趁时新。西风昨夜惊庭绿，满院清香恼杀人。",
            "comment": ""
        },
        {
            "title": "正月二十八日夜大雪",
            "content": "一冬无雪润田畴，渴井泉源冻不流。昨夜忽飞三尺雪，今年须兆十分秋。占时父老应先喜，忍冻饥民莫漫愁。晴色已回春气候，晚风摇绿看来牟。",
            "comment": ""
        },
        {
            "title": "刘屯田墓壮节亭",
            "content": "西涧当年卜考槃，便於神武挂衣冠。后生无复知前辈，故老犹能说长官。三尺荒坟埋玉冷，百年壮节倚天寒。表章赖有群贤力，推把生刍奠酒盘。",
            "comment": ""
        },
        {
            "title": "送晦庵南归",
            "content": "二年摩手抚疮痍，恩与庐山五老齐。合侍玉皇香案侧，却持华节大江西。鼎新白鹿诸生学，筑就长虹万丈堤。待哺饥民偏恋德，老翁犹作小儿啼。",
            "comment": ""
        },
        {
            "title": "送赵子直帅蜀得须字二首",
            "content": "射策当年首汉儒，去登云路只斯须。饱闻治最夸闽部，已有先声到益都。壮略定羗元自许，宗英帅蜀旧来无。前驱叱驭休辞远，看取东归上致涂。",
            "comment": ""
        },
        {
            "title": "台州郡斋杂咏十二首·霞起堂",
            "content": "□□赤城山，霞色起夜半。建标自古□，□□羡吟玩。仙人□□□，□手若可唤。彤光射胸臆，三宴骨自换。",
            "comment": ""
        },
        {
            "title": "乐山堂",
            "content": "草堂有遗基，榛莽岁月久。我来始经葺，挹翠开户牖。群山供啸傲，万象皆奔走。所以名乐山，欲企仁者寿。",
            "comment": ""
        },
        {
            "title": "句",
            "content": "饱看七宝山头月，惯听三茅观里钟。",
            "comment": ""
        },
        {
            "title": "台州四诗",
            "content": "多病多愁老使君，不忧风雨不忧贫。三年不识东湖面，枉与东湖作主人。",
            "comment": ""
        },
        {
            "title": "台州郡斋杂咏十二首·参云亭",
            "content": "昔贤已跨鹤，故迹馀参云。旧德慨云远，干霄气仍存。青山宿雾卷，乔木苍烟昏。尚想来游处，笙箫中夜闻。",
            "comment": ""
        },
        {
            "title": "入春半月未有梅花",
            "content": "枯树扶疏水满池，攀翻未见玉团枝。应羞无雪教谁伴。未肯先春独探枝。几度杖藜贪看早，一年芳信恨开迟。留连东阁空愁绝，只误何郎作那诗。",
            "comment": ""
        },
        {
            "title": "送提举杨大监解组西归",
            "content": "征辕已动不容攀，回首棠阴蔽芾间。为郡不知歌舞乐，忧民赢得鬓毛斑。澄清未展须持节，注想方深便赐环。从此相思隔烟水，梦魂飞不到螺山。",
            "comment": ""
        },
        {
            "title": "梅花",
            "content": "冷艳天然白，寒香分外清。稍惊春色早，又唤客愁生。待索巡檐笑，嫌闻出塞声。园林多少树，见尔眼偏明。",
            "comment": ""
        },
        {
            "title": "句",
            "content": "寒窗莫怪吟声苦，举室长悬似细腰。",
            "comment": ""
        },
        {
            "title": "淮民谣",
            "content": "东府买舟船，西府买器械。问侬欲何为，团结山水寨。寨长过我庐，意气甚雄粗。青衫两承局，暮夜连勾呼。勾呼且未已，椎剥到鸡豕。供应稍不如，向前受笞箠。驱东复驱西，弃却锄与犁。无钱买刀剑，典尽浑家衣。去年江南荒，趁熟过江北。江北不可往，江南归未得。父母生我时，教我学耕桑。不识官府严，安能事戎行。执枪不解刺，执弓不能射。团结我何为，徒劳定无益。流离重流离，忍冻复忍饥。谁谓天地宽，一身无所依。淮南丧乱后，安集亦未久。死者积如麻，生者能几口。荒村日西斜，破屋两三家。抚摩力不足，将奈此扰何。",
            "comment": ""
        }
    ]
}