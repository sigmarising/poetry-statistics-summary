{
    "dynasty": "宋",
    "author": "龚开",
    "poems": [
        {
            "title": "题自写苏黄像",
            "content": "海风吹发如短蓬，精魄弄成秃鬓翁。归来已觉阳羡邻里喜，不似雪堂概江空。六年岁月幪尊中。何况如今一螺墨，安能及公目如初生犊。细观此画尤崛奇，两观巉岩无剩肉。百年光景春梦婆，人閒遂少天上多。一炷清香留永日，柰此堂堂不语何。譬如宝鼎沦洄水，万夫之力那能起。后来博古彼谁子，犹写雄深吞簠簋。不然岂徒有三足两耳□□，天地中閒泣神鬼。□□人之龙，文之虎，人言海内四学士，又云苏门之六子。洪崖肩高万丈余，谈笑拍摩何轩渠。当为谁作前者王，当为谁作前者王，当为谁作后者卢。诗到圣时不读书，高处岂独煮汤坐团蒲。岂非迢迢百世下，好事亦写苏黄图。又非中郎虎贲之有身，又非叔敖身后之□死。典刑摩诘劣少须，一丈精神三尺素，光芒射人数百步。布袍便是山谷褐，可能其中有菜肚。",
            "comment": ""
        },
        {
            "title": "宋江三十六赞",
            "content": "关索之雄，超之亦贤。能持义勇，自命何全。",
            "comment": ""
        },
        {
            "title": "陆右丞君实挽诗",
            "content": "立事宁将败事论，在边难与在朝分。从来大地为沧海，可得孤臣抱幼君。南北一家今又见，乾坤再造古曾闻。他年自有春秋笔，不比田横祭墓文。",
            "comment": ""
        },
        {
            "title": "宋江三十六赞",
            "content": "霹历有火，摧山破岳。天心无妄，汝孽自作。",
            "comment": ""
        },
        {
            "title": "宋江三十六赞",
            "content": "石秀拼命，志在金宝。大似河魨，腹果一饱。",
            "comment": ""
        },
        {
            "title": "宋江三十六赞",
            "content": "尉迟彦章，去来一身。长鞭铁铸，汝岂其人。",
            "comment": ""
        },
        {
            "title": "宋江三十六赞",
            "content": "不假称王，而呼保义。岂若狂卓，专犯忌讳。",
            "comment": ""
        },
        {
            "title": "宋江三十六赞",
            "content": "灌口少年，短命何益。曷不监之，清源庙食。",
            "comment": ""
        },
        {
            "title": "宋江三十六赞",
            "content": "尉迟壮士，以病自名。端能去病，国或可成。",
            "comment": ""
        },
        {
            "title": "宋江三十六赞",
            "content": "大行好流，三十有六。无此火儿，其数不足。",
            "comment": ""
        },
        {
            "title": "宋江三十六赞",
            "content": "乖龙混江，射之即济。武皇雄争，自惜神臂。",
            "comment": ""
        },
        {
            "title": "宋江三十六赞",
            "content": "不疾而速，故神无方。汝行何之，敢离大行。",
            "comment": ""
        },
        {
            "title": "宋江三十六赞",
            "content": "龙数肖九，汝有九文。盖从东皇，驾五色云。",
            "comment": ""
        },
        {
            "title": "题昭陵什伐赤马图",
            "content": "赤骥驼僧去玉关，换他白马载经□。谁怜什伐飞龙子，赢得金创卧帝闲。",
            "comment": ""
        },
        {
            "title": "题中山出游图",
            "content": "髯君家本住中山，驾言出游安所适。谓为小猎无鹰犬，以为意行有家室。阿妹韶容见靓妆，五色臙脂最宜黑。道逢驿舍须少憩，古屋无人供酒食。赤帻乌衫固可烹，美人清血终难得。不如归饮中山酿，一醉三年万缘息。却愁有物觑高明，八姨豪买他人宅。待得君醒为扫除，马嵬金驮去无迹。",
            "comment": ""
        },
        {
            "title": "高马小儿图",
            "content": "华驄料肥九分膘，童子身长五尺饶。青丝鞚短金勒紧，春风去去人马骁。莫作寻常厮养看，沙陀义儿皆好汉。此儿此马俱可怜，马方三齿儿未冠。天真烂漫好容仪，楚楚衣装无不宜。岂比五陵年少辈，胭脂坡下斗轻肥。四海风尘虽已息，人才自少当爱惜。如此小儿如此马，它日应须万人敌。老夫出无驴可骑，乃有此马骑此儿。呼儿回头为小驻，停鞭听我新吟新。儿不回头马行疾，老夫对这空啧啧。",
            "comment": ""
        },
        {
            "title": "仆为虚谷先生作玉豹马先生有时见酬极笔势之",
            "content": "南山有雄豹，隐雾成变化。奇姿惊世人，毛物亦增价。天上房星浥瑞光，孕成白马而黑章。为谁容易来中国，风雪天山道路长。头为王，欲得方。目为相，欲得明。脊为将军欲得强，腹为城郭欲得张。绝怜此马皆具足，十五肋中包肾肠。嗟予老去有马癖，岂但障泥知爱惜。千金市骏已无人，秃笔松煤聊自得。君侯昔如汗血驹，名场万马曾先驱。山林钟鼎今何有，岁晚江湖托著书。白云未信仙乡远，黄发鬖鬖健有余。饮酒百川犹一吸，吟诗何嫌万夫敌。我持此马将安归，投之君侯如献璧。君侯作诗凛驰鹜，八荒满盈动雷雨。定知此马知此意，独欠老奚通马语。曹将军，杜工部，各有一心存万古。其传非画亦非诗，要在我辈之襟期，君侯君侯知不知。",
            "comment": "【注释】【原题】：仆为虚谷先生作玉豹马先生有时见酬极笔势之驰骋乃以此诗报谢"
        },
        {
            "title": "宋江三十六赞",
            "content": "医师用蝎，其体贵全。反其常性，雷公汝嫌。",
            "comment": ""
        },
        {
            "title": "宋江三十六赞",
            "content": "昔樊将军，鸿门直撞。斗酒肉肩，其言甚壮。",
            "comment": ""
        },
        {
            "title": "瘦马图",
            "content": "一从云雾降天关，空尽先朝十二闲。今日有谁怜瘦骨，夕阳沙岸影如山。",
            "comment": ""
        },
        {
            "title": "陆右丞君实挽诗",
            "content": "数关天地人何预，分在君臣礼可无。周粟如山夷叔馁，史书犹日臼婴诬。旧邦新命方开化，公法私情本不渝。忠义未须论彼此，后先崇长是昌图。",
            "comment": ""
        },
        {
            "title": "宋江三十六赞",
            "content": "白玉麒麟，见之可爱。风尘大行，皮毛终坏。",
            "comment": ""
        },
        {
            "title": "一字至七字观周曾秋塘图有作",
            "content": "秋，秋。潇洒，清幽。人静处，水边头。波纹细细，风色飕飕。鸥鹭情相狎，凫鹥乐自由。疎苇败荷池沼，白苹红蓼汀洲。几竿渔钓去已尽，一段晚云寒不收。",
            "comment": ""
        },
        {
            "title": "宋江三十六赞",
            "content": "风有大小，黑恶则惧。一噫之微，香满太虚。",
            "comment": ""
        },
        {
            "title": "宋江三十六赞",
            "content": "鸷禽雄长，惟鵰最狡。毋扑天飞，封狐在草。",
            "comment": ""
        },
        {
            "title": "宋江三十六赞",
            "content": "平康巷陌，岂知汝名。大行春色，有一丈青。",
            "comment": ""
        },
        {
            "title": "宋江三十六赞",
            "content": "金不可辱，亦忌在秽。盖铸长殳，羽林是卫。",
            "comment": ""
        },
        {
            "title": "黑马图",
            "content": "八尺龙媒出墨池，昆仑月窟等闲驰。幽州侠客夜骑去，行过阴山鬼不知。",
            "comment": ""
        },
        {
            "title": "宋江三十六赞",
            "content": "地下阎罗，追魂摄魄。今其活矣，名喝太伯。",
            "comment": ""
        },
        {
            "title": "宋江三十六赞",
            "content": "左啮右噬，其毒可畏。逢阴德人，杖之亦斃。",
            "comment": ""
        },
        {
            "title": "宋江三十六赞",
            "content": "行军出师，其锋必先。汝勿锐进，天兵在前。",
            "comment": ""
        },
        {
            "title": "宋江三十六赞",
            "content": "雪浪如山，汝能白跳。愿随忠魂，来驾怒潮。",
            "comment": ""
        },
        {
            "title": "宋江三十六赞",
            "content": "古人用智，义国安民。惜哉所予，酒色粗人。",
            "comment": ""
        },
        {
            "title": "宋江三十六赞",
            "content": "东家之西，即西家东。汝虽待立，何有吾宫。",
            "comment": ""
        },
        {
            "title": "宋江三十六赞",
            "content": "出没太行，茫无畔岸。虽没遮拦，难离火伴。",
            "comment": ""
        },
        {
            "title": "宋江三十六赞",
            "content": "毗沙天人，证紫金躯。顽铁铸汝，亦出洪炉。",
            "comment": ""
        },
        {
            "title": "题赵鸥波高士图",
            "content": "雪气侵人卧欲僵，苦劳明府到藜床。主宾问答皆情语，何用閒名入荐章。",
            "comment": ""
        },
        {
            "title": "宋江三十六赞",
            "content": "箭以羽行，破敌无颇。七札难穿，如游斜何。",
            "comment": ""
        },
        {
            "title": "宋江三十六赞",
            "content": "有飞飞儿，出家尤好。与尔同袍，佛也被恼。",
            "comment": ""
        },
        {
            "title": "宋江三十六赞",
            "content": "风有大小，不辨雌雄。山谷之中，遇尔亦凶。",
            "comment": ""
        },
        {
            "title": "宋江三十六赞",
            "content": "圣人治世，四灵在郊。汝兽何名，走旷劳劳。",
            "comment": ""
        },
        {
            "title": "宋江三十六赞",
            "content": "将军下短，贵称侯王。汝岂非夫，腿尺八长。",
            "comment": ""
        },
        {
            "title": "宋江三十六赞",
            "content": "大刀关胜，岂云长孙。云长义勇，汝其后昆。",
            "comment": ""
        },
        {
            "title": "宋江三十六赞",
            "content": "长髯郁然，美哉丰姿。忍使尺宅，而见愁眉。",
            "comment": ""
        },
        {
            "title": "宋江三十六赞",
            "content": "飞而食肉，有此雄奇。生人玉关，岂伤令姿。",
            "comment": ""
        },
        {
            "title": "自题山水卷",
            "content": "谷口长松涧底藤，石桥山路晚登登。囊琴斗酒来何暮，空负寒斋昨夜镫。",
            "comment": ""
        },
        {
            "title": "宋江三十六赞",
            "content": "汝优婆塞，五戒在身。酒色财气，更要杀人。",
            "comment": ""
        },
        {
            "title": "儿子咸画雁老人作江天仍作诗命咸书卷上",
            "content": "朔方六月犹有雪，江南十月冰未结。雁门一夜起夜风，飞到江南未八月。江南处处多稻粱，景物何独为潇湘。沙汀月暗渔火起，警奴一夜空荒忙。休言汝肉不登俎，全身已被家儿取。犹幸先生有爱心，放汝长江得容与。",
            "comment": ""
        },
        {
            "title": "宋江三十六赞",
            "content": "中心慕汉，夺马而归。汝能慕广，何忧数奇。",
            "comment": ""
        }
    ]
}