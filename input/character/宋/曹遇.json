{
    "dynasty": "宋",
    "author": "曹遇",
    "poems": [
        {
            "title": "水调歌头",
            "content": "造物巧能赋，新腊报花期。江梅清瘦，只是洁白逞芳姿。我欲超君绝类，故学仙家繁杏，秾艳映横枝。朱粉腻香脸，酒晕著冰肌。玉堂里，山驿畔，最希奇。谁将绛蜡笼玉，香雪染胭脂。好向歌台舞榭，斗取红妆娇面，偎依韵偏宜。羌管莫吹动，风月正相知。",
            "comment": ""
        },
        {
            "title": "西江月",
            "content": "秋霁嫦娥二八，寒光逼散浮云。小山丛桂吐清芬，犹带蟾宫风韵。因念两登仙籍，恩沾雨露方新。汝今妙岁已能文。早折高枝荣奋。",
            "comment": ""
        },
        {
            "title": "宴桃源/如梦令",
            "content": "廉纤小雨养花天。池光映远山。蕙兰风暖正暄妍。归梁燕翼偏。芳草碧，绿波涟。良辰近禁烟。酒酣午枕兴怡然。莺声惊梦仙。",
            "comment": ""
        },
        {
            "title": "宴桃源/如梦令",
            "content": "西湖辟暑棹扁舟。忘机狎白鸥。荷香十里供瀛洲。山光翠欲流。歌浩浩，思悠悠。诗成兴未休。清风明月解相留。琴声万籁幽。",
            "comment": ""
        }
    ]
}