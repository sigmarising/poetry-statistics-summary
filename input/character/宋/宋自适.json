{
    "dynasty": "宋",
    "author": "宋自适",
    "poems": [
        {
            "title": "谢馈药",
            "content": "投老如僧不出家，羸躯无奈病相加。头旋似倚当风柳，目眩如看隔雾花。高束诗书参素问，尽抛琴剑学丹砂。旧时载酒今怀药，解识扬雄独有巴。",
            "comment": ""
        },
        {
            "title": "句",
            "content": "老去放令心胆健，后来留得姓名香。",
            "comment": ""
        },
        {
            "title": "句",
            "content": "江湖多少盟鸥地，莫近平津阁畔行。",
            "comment": ""
        },
        {
            "title": "杨柳",
            "content": "丝丝烟雨弄轻柔，偏称黄鹂与白鸥。才著一蝉嘶晚日，西风容易便成秋。",
            "comment": ""
        },
        {
            "title": "句",
            "content": "阴阳消长风闻际，堂陛尊严山立时。",
            "comment": ""
        },
        {
            "title": "咏猿",
            "content": "生长楩柟紫翠间，攀翻接手饮潺湲。卧惊落叶霜华重，叫彻山空月影闲。蹭蹬失身拘竹栅，飘萧飞梦绕松关。平生捷巧何由逞，缩臂无言看远山。",
            "comment": ""
        },
        {
            "title": "句",
            "content": "三圣传心惟主一，六经载道不言真。",
            "comment": ""
        },
        {
            "title": "赠医齿道人",
            "content": "病欺年去故相加，要害先攻两辅车。解后神工如掇拾，愧无樽酒对榴花。",
            "comment": ""
        },
        {
            "title": "早行",
            "content": "西郊云起白漫漫，近树遥峰欲辨难。山下几多迷路者，人间方梦大槐安。",
            "comment": ""
        },
        {
            "title": "赠画士陈兄",
            "content": "解衣盘礴任猜疑，神悟如狂又似痴。学到却须坚自守，世间绝艺少人知。",
            "comment": ""
        },
        {
            "title": "赠胡季昭",
            "content": "凛凛庐陵一澹翁，飞扬复起振高风。周无二叔圣何别，商有三仁道则同。孤迹本如云出岫，清名应比日行空。翩翩雁影梅花外，雪片飞来酒对中。",
            "comment": ""
        },
        {
            "title": "送谦父弟",
            "content": "日用功夫在细微，行逢碍处便须疑。高言怕被空虚笑，阔步先防堕落时。",
            "comment": ""
        }
    ]
}