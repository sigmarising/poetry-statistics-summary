{
    "dynasty": "宋",
    "author": "善珍",
    "poems": [
        {
            "title": "望梅词/望梅",
            "content": "寸阴堪惜。趁身强健去，结茅苍壁。错料事、临老方知，国师与高僧，二途俱失。识字吟诗，数不得、死生何益。看寒山着语，李杜也输，莫道元白。千年过如瞬息。共飞鸿缥缈，沉没空碧。问懒瓒、因甚遭逢，芋魁亦联翩，著名金石。遗臭流芳，老子勿、许多心力。旋消磨、数百瓮齑，掩关入寂。",
            "comment": ""
        },
        {
            "title": "浪淘沙",
            "content": "相对两衰翁。身似枯蓬。分飞吹聚谢天风。零落交游无一个，五十年中。生客语藏锋。不答阳聋。心期难话与儿童。共结庵招猿鹤侣，烟锁云封。",
            "comment": ""
        },
        {
            "title": "浪淘沙",
            "content": "七十二年翁。曾客吴中。清游占断水晶宫。几度藕花归棹晚，月渚烟钟。追记已陈踪。回首空濛。恁高荒草夕阳同。欲问谢公歌舞地，落叶鸣蛩。",
            "comment": ""
        }
    ]
}