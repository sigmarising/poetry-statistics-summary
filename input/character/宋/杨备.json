{
    "dynasty": "宋",
    "author": "杨备",
    "poems": [
        {
            "title": "长桥",
            "content": "渔市花村夹酒楼，山光沈碧水光浮。松陵雨过船中望，一道青虹两岸头。",
            "comment": ""
        },
        {
            "title": "句",
            "content": "生来葬鱼腹，死后触龙鳞。",
            "comment": ""
        },
        {
            "title": "越来溪",
            "content": "临流何必吊前非，且说吴宫得意时。夹岸桃花烟水绿，画船安稳载西施。",
            "comment": ""
        },
        {
            "title": "披香殿",
            "content": "兽口金昏烟穗浓，螭头玉照露华融。萧郎的是春光主，曾作春衣此殿中。",
            "comment": ""
        },
        {
            "title": "四航",
            "content": "桥上层楼楼上梯，奏淮两岸绿杨堤。春风影动波光碎，翚翼孤飞雀并栖。",
            "comment": ""
        },
        {
            "title": "桃叶渡",
            "content": "桃叶桃根柳岸头，献之才调颇风流。相看不语横波急，艇子翻成送莫愁。",
            "comment": ""
        },
        {
            "title": "景阳井",
            "content": "擒虎戈矛满六宫，春花无树不秋风。苍惶益见多情处，同穴甘心赴井中。",
            "comment": ""
        },
        {
            "title": "燕雀湖",
            "content": "平湖岸侧见高墳，万土衔来燕誉群。鉴面无波天一色，此中文藻似储君。",
            "comment": ""
        },
        {
            "title": "横塘",
            "content": "早潮才过晚潮来，一一轩窗照水开。鉴面无尘风不动，分明倒影见楼台。",
            "comment": ""
        },
        {
            "title": "交让渎",
            "content": "琴丁结友事耕耘，田熟翻如虞芮君。彼此持廉为弃物，一名交让两难分。",
            "comment": ""
        },
        {
            "title": "吴王井",
            "content": "石甃遗蹤傍古台，一泓寒影鉴光开。何人照面金钗落，曾见越溪红粉来。",
            "comment": ""
        },
        {
            "title": "蠡口",
            "content": "霸越勋名间世才，五湖烟浪一帆开。犹防乌喙伤同辈，此地复招文种回。",
            "comment": ""
        },
        {
            "title": "晋阴山庙",
            "content": "炉香烟断暮云凝，阴德山高众所称。开府琅玡旧蒙福，龙飞一马至中兴。",
            "comment": ""
        },
        {
            "title": "北渠",
            "content": "金殿分来玉砌流，黑龙湖撒凤池头。后亭花落恩波断，翻与南唐作御沟。",
            "comment": ""
        },
        {
            "title": "青溪姑",
            "content": "曩不乘龙即跨鱼，岸傍人复乞灵无。柳如眉黛花如面，闻是青溪一小姑。",
            "comment": ""
        },
        {
            "title": "蒋帝庙",
            "content": "深逼岩扉敞庙门，灵风时动戟衣翻。禦災捍患阴功大，玉册劳加帝者尊。",
            "comment": ""
        },
        {
            "title": "劳劳亭",
            "content": "柳风飞絮自征袍，望远楼中望眼高。几许江南名利客，灰尘满面日劳劳。",
            "comment": ""
        },
        {
            "title": "二狱山",
            "content": "雷霆号令雪霜威，二狱东西锁翠微。彷佛酆都丛棘地，岩扉应是古圜扉。",
            "comment": ""
        },
        {
            "title": "吴建初寺",
            "content": "僧会西来始布金，常闻钟磬伴潮间。江南古寺知多少，此寺独应年最深。",
            "comment": ""
        },
        {
            "title": "天阙山",
            "content": "牛头天际碧凝岚，王导无稽示妄谈。若指远山为上阙，长安应合指终南。",
            "comment": ""
        },
        {
            "title": "鸡鸣埭",
            "content": "辇出城时鸡未鸣，春罗蝉翼赭袍轻。蒙尘猎骑奔如电，到此闻鸡第一声。",
            "comment": ""
        },
        {
            "title": "促妆钟",
            "content": "枕面钟声及早催，锦衾香叠百花堆。蟾蜍影落珊瑚架，照得仙娥下界来。",
            "comment": ""
        },
        {
            "title": "覆杯池",
            "content": "金杯覆处旧池枯，此后还曾一醉无。东晋中兴股肱力，元皇亦学管夷吾。",
            "comment": ""
        },
        {
            "title": "朱明寺",
            "content": "不悌争分不义财，旧居金碧照楼台。何缘斗夜狂风雨，暗里却飞钱帛来。",
            "comment": ""
        },
        {
            "title": "桂岭",
            "content": "步步高如月里攀，拂云枝叶伴云间。开花结子清香远，应似淮南一小山。",
            "comment": ""
        },
        {
            "title": "蠶室",
            "content": "摘茧抽丝女在机，茅簷苇箔旧堂扉。年年桑柘如云绿，翻织谁家锦地衣。",
            "comment": ""
        },
        {
            "title": "濛汜池",
            "content": "春条拂岸柳如金，一鉴澄空照底深。傍见龙舟赭袍影，分明红日在池心。",
            "comment": ""
        },
        {
            "title": "真娘墓",
            "content": "冰肌玉骨有遗妍，粉作娇云黛作烟。知有香魂埋不得，夜深岩底月中仙。",
            "comment": ""
        },
        {
            "title": "藏冰井",
            "content": "尤喜凌人职未隳，闭藏出纳示箴规。战兢国步艰难者，常似临深履薄时。",
            "comment": ""
        },
        {
            "title": "吴江",
            "content": "松陵水国面松江，学弄渔竿对酒缸。惊起鸳鸯是旗鼓，背帆飞去一双双。",
            "comment": ""
        },
        {
            "title": "石阙",
            "content": "双石巍巍慰眼青，满朝珍重佐公铭。宫城府寺俱灰烬，翻使夷人谩涕零。",
            "comment": ""
        },
        {
            "title": "三岩石",
            "content": "萝蔓藤花岁自添，露痕还似雨痕沾。莫将废苑为间地，犹可岩岩使具瞻。",
            "comment": ""
        },
        {
            "title": "应潮井",
            "content": "碧甃时时减复增，山头海面密相应。古来泉脉谁穿凿，潮落潮生不暂澄。",
            "comment": ""
        },
        {
            "title": "双莲堂",
            "content": "双莲仙影面波光，翠盖摇风红粉香。中有画船鸣鼓吹，瞥然惊起两鸳鸯。",
            "comment": ""
        },
        {
            "title": "咏钟山",
            "content": "周子无心隐姓名，裂荷焚芰使猿惊。不能高枕云中卧，琐悄贪它墨绶荣。",
            "comment": ""
        },
        {
            "title": "乌鹊桥上元",
            "content": "月满星移水照天，南飞乌鹊影翩翩。虽然上属牵牛分，不为秋河织女填。",
            "comment": ""
        },
        {
            "title": "吴大帝庙",
            "content": "古木阴森庙岿然，龙蟠虎踞旧山川。当时鼎足一场梦，空里旋风飞纸钱。",
            "comment": ""
        },
        {
            "title": "东磵",
            "content": "手拖葛屦坐藜床，竹树萧然一水傍。枕上白云船下月，卜邻东磵胜东岗。",
            "comment": ""
        },
        {
            "title": "题幽独居",
            "content": "金检书残石壁云，二名幽独彼何人。春深草没松门路，泉下诗犹感鬼神。",
            "comment": ""
        },
        {
            "title": "白鹭洲",
            "content": "春信风生晚汛潮，印沙群鹭立还翘。凭高一片迷人眼，薦苇丛边雪未销。",
            "comment": ""
        },
        {
            "title": "长命洲",
            "content": "梁武慈悲不鼎烹，蒙恩豢养亦虚名。狐狸口腹应潜饱，就死多于日放生。",
            "comment": ""
        },
        {
            "title": "二十四浮航",
            "content": "青誉浮航夜照波，星繁云静月华多。玉楼人凭栏干立，直下天心耿耿河。",
            "comment": ""
        },
        {
            "title": "石头城",
            "content": "五城楼雉各相望，山水英灵宅帝王。此地定由天造险，古来长侍作金汤。",
            "comment": ""
        },
        {
            "title": "台城",
            "content": "六朝遗迹好山川，宫阙灰寒草树烟。江令白头归故国，多情合赋黍离篇。",
            "comment": ""
        },
        {
            "title": "为长溪令梦中作",
            "content": "月俸蚨钱数甚微，不知從宦几时归。东吴一片轻波在，欲问何人买钓矶。",
            "comment": ""
        },
        {
            "title": "清暑殿",
            "content": "窣地簾光挂水精，玉钩斜处月初生。龙皮席上鹅毛扇，何必风来暑自清。",
            "comment": ""
        },
        {
            "title": "试剑池",
            "content": "白刃凝霜照水寒，当时人匣便回銮。岩前片石犹中断，切玉如泥也不难。",
            "comment": ""
        },
        {
            "title": "齐云观",
            "content": "上界笙歌下界闻，楼金罗袖郁金裙。倚栏红粉如花面，不见巫山空暮云。",
            "comment": ""
        },
        {
            "title": "太湖",
            "content": "鱼舠载酒日相随，一笛薦花深处吹。湖面风收云影散，水天交照碧琉璃。",
            "comment": ""
        },
        {
            "title": "焚衣街",
            "content": "雉头金镂又珠胎，烟绪香云昼不开。御路傍人皆欢息，逡巡红焰作青灰。",
            "comment": ""
        },
        {
            "title": "题延射亭",
            "content": "高台芜没曲池平，十万人家古县城。烟水云山屏画里，阖闾墳域旧都名。",
            "comment": ""
        },
        {
            "title": "仪贤堂",
            "content": "两两鹑衣白发翁，讲筵谈柄坐生风。昭明太子欢相得，应与商山西皓同。",
            "comment": ""
        },
        {
            "title": "独足台",
            "content": "鸟迹分明在帝台，管弦声里轧书来。回头一觉风流梦，犹得朱门傍水开。",
            "comment": ""
        },
        {
            "title": "驰道",
            "content": "路平如砥直如弦，官柳千株拂翠烟。玉勒金羁天下骏，急于奔电更挥鞭。",
            "comment": ""
        },
        {
            "title": "半阳湖",
            "content": "江南龙节水为乡，水不纯阴又半阳。一片湖光共深浅，两般泉脉异温凉。",
            "comment": ""
        },
        {
            "title": "乌衣巷",
            "content": "人物风流往事非，空馀陋巷作乌衣。旧时簾幕无從觅，祇有年年社燕归。",
            "comment": ""
        },
        {
            "title": "九日台",
            "content": "甲光如水戟如霜，御酒杯浮菊半黄。东日西风满天仗，萧韶一部奏清商。",
            "comment": ""
        },
        {
            "title": "楚靳尚庙",
            "content": "旧罗鱼腹葬灵均，竞渡如飞不救人。天意明知谗口毒，果遭天谴作蛇身。",
            "comment": ""
        },
        {
            "title": "夏驾湖",
            "content": "湖面波光鉴影开，绿荷红芰绕楼台。可怜风物还依旧，曾见吴王六马来。",
            "comment": ""
        },
        {
            "title": "句",
            "content": "云窦穿银井，冰甃貯玉浆。",
            "comment": ""
        },
        {
            "title": "岩因崇报禅寺",
            "content": "一炷香销百和焚，有时钟磬梵天闻。上方结草如高枕，不独栖霞可卧云。",
            "comment": ""
        },
        {
            "title": "麾扇渡",
            "content": "旌旗烁日刃凝霜，甲光如龙人似狼。羽羽麾风偃草，策勋多谢顾丹阳。",
            "comment": ""
        },
        {
            "title": "龙兴寺",
            "content": "高刹长幡敞净居，方袍圆笠照通渠。龙兴旧额加新榜，不见金轮皇帝书。",
            "comment": ""
        },
        {
            "title": "三断石",
            "content": "孙吴纪闻旧刊碑，埋没蟠螭与伏龟。惆怅石冈三断在，至今犹似鼎分时。",
            "comment": ""
        },
        {
            "title": "观风楼",
            "content": "观风危堞与云齐，楼下开门画戟西。鼓角声沉丝管沸，卷簾晴黛远山低。",
            "comment": ""
        },
        {
            "title": "汝南湾",
            "content": "汝南王昔过江东，此地名将汝海同。玉斝濯来人易醉，有时人面照花红。",
            "comment": ""
        },
        {
            "title": "五马渡",
            "content": "何事金陵王气钟，琅玡开幕据江东。舟人忽见风云起，一旦龙飞五马中。",
            "comment": ""
        },
        {
            "title": "金城柳",
            "content": "风絮烟丝春复秋，攀条何故泪双流。烟怜树老犹青眼，不觉人衰已白头。",
            "comment": ""
        },
        {
            "title": "天平山",
            "content": "久厌城居适野情，搘筇蹑屐傍山行。人间多少险巇路，纵是天平还不平。",
            "comment": ""
        },
        {
            "title": "新宫",
            "content": "玉案金鑪对御床，岿然应是鲁灵光。螭头直上双鱼尾，不让西京旧柏梁。",
            "comment": ""
        },
        {
            "title": "直渎",
            "content": "画役人功夜鬼功，阳开阴阖几时终。不闻掷土江中语，争得盈流一水通。",
            "comment": ""
        },
        {
            "title": "锦署",
            "content": "人衣蓝缕地衣红，不念家家杼柚空。厥篚织文应岁贡，更翻新样集机工。",
            "comment": ""
        },
        {
            "title": "江令宅",
            "content": "竹木池台尚俨然，归时白头雪霜寒。青溪隐隐朱门处，曾属中书一品官。",
            "comment": ""
        },
        {
            "title": "华山",
            "content": "岩屏晚树噪寒鸦，岚翠楼台释子家。池面镜光功德水，金波影里石莲花。",
            "comment": ""
        },
        {
            "title": "白都山",
            "content": "驾鹤骖鸾自古闻，策名仙籍是真君。天边旧迹无处寻，满目青山空白云。",
            "comment": ""
        },
        {
            "title": "伍员庙",
            "content": "出境鞭尸报父雠，吴兵勇锐越兵忧。忠魂怨气江云在，日见炉香烟上浮。",
            "comment": ""
        },
        {
            "title": "太初宫",
            "content": "三军不食武昌鱼，万骑时迁建业居。曾得紫髯开国意，太初名是作宫初。",
            "comment": ""
        },
        {
            "title": "铜螭署",
            "content": "挈壶传箭逼天聪，铸出蟠螭巧范同。何事腹中藏怪物，人惊蝘蜓气如虹。",
            "comment": ""
        },
        {
            "title": "响屧廊",
            "content": "步步香翻罗襪尘，粉红花艳满宫春。倾城一笑无遗迹，不见长廊响屧人。",
            "comment": ""
        },
        {
            "title": "佛窟寺",
            "content": "曩事何人为证明，白云深锁翠微坑。已闻过去辟支佛，未见如来弥勒生。",
            "comment": ""
        },
        {
            "title": "长洲",
            "content": "太湖东西即长洲，临水孤城远若浮。雨过云收山泼黛，管弦歌动酒家楼。花光带露柳凝烟，藏苑笙歌已沸天。有客寻春拚一醉，青楼红粉洞中仙。",
            "comment": ""
        },
        {
            "title": "生公讲堂",
            "content": "海上名山即虎丘，生公遗迹至今留。当年说法千人坐，曾见岩边石点头。",
            "comment": ""
        },
        {
            "title": "潜鹤鼓",
            "content": "端门击破使人惊，潜鹤双飞上玉清。怪得旧时声太远，冲天合自九臯鸣。",
            "comment": ""
        },
        {
            "title": "明庆寺",
            "content": "翠壁如屏旱不枯，一泓甘滑饮醍醐。高僧此闻丝竹，还有金鳞对跃无。",
            "comment": ""
        },
        {
            "title": "题常熟县",
            "content": "远逼江垠傍海壖，落帆多是两来船。县庭无讼乡闾富。岁岁加收常熟田。",
            "comment": ""
        },
        {
            "title": "白杨路",
            "content": "残枝败叶几沾春，莫问栽培迹已陈。细雨斜风马无力，萧萧满路更愁人。",
            "comment": ""
        },
        {
            "title": "东冶亭",
            "content": "忍泪相看酒共持，一生心事几人知。年年折尽东亭柳，此别绵绵无尽期。",
            "comment": ""
        },
        {
            "title": "姑苏台",
            "content": "山花野草一荒丘，云里骄奢旧迹留。珠翠管弦人不见，上头麋鹿至今游。",
            "comment": ""
        },
        {
            "title": "慧聚寺",
            "content": "驻锡栖云石室中，楼台一片画屏风。禅师道德知多少，不尔山神肯助工。",
            "comment": ""
        },
        {
            "title": "冥汉君墓",
            "content": "柴垒穿壕见古墳，元嘉东府惠连文。可怜名字知音少，祇使双棺万古闻。",
            "comment": ""
        },
        {
            "title": "听筝堂",
            "content": "雁柱鸾弦十有三，南山安石位岩岩。逡巡奏罢金滕曲，堂上沾襟欢不凡。",
            "comment": ""
        },
        {
            "title": "卫玠台",
            "content": "年少才非洗马才，珠光碎后玉光埋。江南第一风流者，无复羊车过旧街。",
            "comment": ""
        },
        {
            "title": "青溪",
            "content": "倾城倾国两妃嫔，此地闻名不见人。潜想旧时红粉面，落花风里步香尘。",
            "comment": ""
        },
        {
            "title": "题木兰堂",
            "content": "木兰枝密树仍高，堂下花光照节旄。列鼎重茵歌舞地，金章同色使君袍。",
            "comment": ""
        },
        {
            "title": "栽松岘",
            "content": "耸壑凌霄色共苍。森然万树约千行。刘郎大厦寻颠覆，应是其间少栋梁。",
            "comment": ""
        },
        {
            "title": "乘黄署",
            "content": "执辔何人籍帝台，汉家天马不时来，疲驽多亦费刍粟，莫惜千金市骏材。",
            "comment": ""
        },
        {
            "title": "穹窿山",
            "content": "吴郡名山第一山，翠微心在碧霄间。林泉潇洒烟岚秀，直拟结庐终老间。",
            "comment": ""
        },
        {
            "title": "善泉池",
            "content": "影浸龙楼彻凤城，昭明有意在澄清。穿时深欲状溟渤，乐府当歌重润声。",
            "comment": ""
        },
        {
            "title": "洗马池",
            "content": "一一牵来种是龙，临深欲下更嘶风。金鞍玉勒抛何处，腾踏渥洼寒影中。",
            "comment": ""
        },
        {
            "title": "古南苑",
            "content": "张永移家人洞天，绿篁红藕旧林泉。人间满百人应少，明帝恩深三百年。",
            "comment": ""
        },
        {
            "title": "同泰寺",
            "content": "佛事庄严国力疲，照天金碧倚栏危。沉檀炉上烟云合，恰似当年煨烬时。",
            "comment": ""
        },
        {
            "title": "绝地",
            "content": "列戟高门气自雄，主人应是偶相逢。由来祸福皆人召，此地无辜唤作凶。",
            "comment": ""
        },
        {
            "title": "灵和殿",
            "content": "得地恩深雨露偏，丹墀左右玉阶前。君王属意君知否，好似风流一少年。",
            "comment": ""
        },
        {
            "title": "采香径",
            "content": "馆娃南面即香山，画舸争浮日往还。翠盖风翻红袖影，芙蓉一路照波间。",
            "comment": ""
        },
        {
            "title": "幕府山",
            "content": "六代繁华一瞬间，平芜远树不胜间。倚楼天暝云如幕，知是琅琊幕府山。",
            "comment": ""
        },
        {
            "title": "烽火台",
            "content": "一带东流当複阙，築台相望水云间。丽华应不如褒姒，几许狼烟得破颜。",
            "comment": ""
        },
        {
            "title": "射雉场",
            "content": "外作禽荒内色荒，三千红粉日严妆。潘妇纵有嫣然态，不步金莲到射场。",
            "comment": ""
        },
        {
            "title": "秦淮",
            "content": "一气东南王斗牛，祖龙潜为子孙忧。金陵地脉何曾断，不觉真人已姓刘。",
            "comment": ""
        },
        {
            "title": "陆机宅",
            "content": "陆家兄弟颇能文，入洛仍将笔砚焚。旧宅荆榛狐兔窟，机云无复有昆云。",
            "comment": ""
        },
        {
            "title": "绝地",
            "content": "四主衣冠令不终，高门列戟谩重重。由来瘠沃分劳逸，莫道人凶非宅凶。",
            "comment": ""
        },
        {
            "title": "昆丘",
            "content": "云里山花翠欲浮，当时片玉转难求。卞和死后无人识，石腹包藏不采收。",
            "comment": ""
        },
        {
            "title": "新亭",
            "content": "满目江山异洛阳，北人怀土泪千行。不如亡国中书令，归老新亭是故乡。",
            "comment": ""
        },
        {
            "title": "洞玄观",
            "content": "葛玄功行满三千，白日骖鸾上碧天。留得旧时坛宇在，后人方信有神仙。",
            "comment": ""
        },
        {
            "title": "虎丘",
            "content": "阖闾城见古荒丘，云里钟声满寺楼。白虎金晶人不见，昔曾雄据此山头。",
            "comment": ""
        },
        {
            "title": "石室大岩",
            "content": "玉洞云深夏亦寒，客来寻胜久盘醒其间隐约闻鸡犬，应有仙桃待一餐。",
            "comment": ""
        },
        {
            "title": "层城观",
            "content": "秋星如弹月如梳，宫妓香添乞巧炉。万缕千针同一意，眼穿肠断得知无。",
            "comment": ""
        },
        {
            "title": "剑池",
            "content": "三尺龙盘古到今，波光凝碧暮云深。沈丝不断应无底，山脚池心彻海心。",
            "comment": ""
        }
    ]
}