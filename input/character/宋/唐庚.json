{
    "dynasty": "宋",
    "author": "唐庚",
    "poems": [
        {
            "title": "张求",
            "content": "张求一老兵，著帽如破斗。卖卜益昌市，性命寄杯酒。骑马好事久，金钱投瓮牗。一语不假借，意自有臧否。鸡肋巧安拳，未省怕嗔殴。坐此益寒酸，饿理将入口。未死且强项，那暇顾炙手。士节久凋丧，舐痔甜不呕。求岂知道者，议论无所苟。吾宁从之游，聊以激衰朽。",
            "comment": ""
        },
        {
            "title": "栖禅暮归书所见二首",
            "content": "春着湖烟腻，晴摇野水光。草青仍过雨，山紫更斜阳。",
            "comment": ""
        },
        {
            "title": "醉眠",
            "content": "山静似太古，日长如小年。余花犹可醉，好鸟不妨眠。世味门常掩，时光簟已便。梦中频得句，拈笔又忘筌。",
            "comment": ""
        },
        {
            "title": "春归",
            "content": "东风定何物？所至辄苍然。小市花间合，孤城柳外圆。禽声犯寒食，江色带新年。无计驱愁得，还推到酒边。",
            "comment": ""
        },
        {
            "title": "诉衷情",
            "content": "平生不会敛眉头。诸事等闲休。元来却到愁处，须著与他愁。残照外，大江流。去悠悠。风悲兰杜，烟淡沧浪，何处扁舟。",
            "comment": ""
        },
        {
            "title": "白鹭",
            "content": "说与门前白鹭群，也宜从此断知闻。诸君有意除钩党，甲乙推求恐到君。",
            "comment": ""
        },
        {
            "title": "栖禅暮归书所见二首",
            "content": "雨在时时黑，春归处处青。山深失小寺，湖尽得孤亭。",
            "comment": ""
        },
        {
            "title": "讯囚",
            "content": "参军坐厅事，据案嚼齿牙。引囚到庭下，囚口争喧哗。参军气益振，声厉语更切：“自古官中财，一一民膏血。为吏掌管钥，反窃以自私；人不汝谁何，如摘颔下髭。事老恶自张，证佐日月明。推穷见毛脉，那可口舌争？”有囚奋然出，请与参军辨：“参军心如眼，有睫不自见。参军在场屋，薄薄有声称。只今作参军，几时得骞腾？无功食国禄，去窃能几何？上官乃容隐，曾不加谴呵。囚今信有罪，参军宜揣分；等是为贫计，何苦独相困！”参军噤无语，反顾吏卒羞；包裹琴与书，明日吾归休。",
            "comment": ""
        },
        {
            "title": "春日郊外",
            "content": "城中未省有春光，城外榆槐已半黄。山好更宜余积雪，水生看欲倒垂杨。莺边日暖如人语，草际风来作药香。疑此江头有佳句，为君寻取却茫茫。",
            "comment": ""
        }
    ]
}