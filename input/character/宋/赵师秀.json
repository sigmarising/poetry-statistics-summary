{
    "dynasty": "宋",
    "author": "赵师秀",
    "poems": [
        {
            "title": "送徐玑赴永州掾",
            "content": "二水鸿飞外，君今问去程。家贫难择宦，身远易成名。入署梅花落，过汀蕙草生。莫因饶楚思，词体失和平。",
            "comment": ""
        },
        {
            "title": "太平山读书寄城中诸友",
            "content": "野人无别事，故得坐空林。黄卷还铺日，青莲未悟心。铎音山殿静，萤影石池深。不敢邀芳屣，因闲傥一寻。",
            "comment": ""
        },
        {
            "title": "病起",
            "content": "身如瘦鹤已伶俜，一卧兼旬更有零。朝客偶知亲送药，野僧相保密持经。力微尚觉衣裳重，才退难徼笔砚灵。惟有爱花心未已，遍分黄菊插空瓶。",
            "comment": ""
        },
        {
            "title": "大慈道",
            "content": "青苔生满路，人迹至应稀。小寺鸣钟晚，深林透日微。野花春后发，山鸟涧中飞。或有相逢者，多因采药归。",
            "comment": ""
        },
        {
            "title": "寄薛景石",
            "content": "虚窗风飒然，独卧听残蝉。家务贫多阙，诗篇老渐圆。清秋添一月，故里别三年。最忆君门首，黄花匝野泉。",
            "comment": ""
        },
        {
            "title": "次韵赵正字蟹",
            "content": "嗔尔横行为多足，割尔两螯如割玉。怜尔有甲不自卫，评尔一身黄胜肉。吴江十月天霜寒，吴人微尔不举餐。萑蒲勿讶束尔急，与虎争强能上山。",
            "comment": ""
        },
        {
            "title": "送周端常之建讲学",
            "content": "高名闻已久，方策有文雕。接得诗人信，知从谏议招。住遥劳枉刺，去速恨移桡。何处逢黄菊，秋风故六朝。",
            "comment": ""
        },
        {
            "title": "安仁道中",
            "content": "行尽沿溪路，天寒岁又除。欲消冰似雪，初长麦如蔬。于世无成事，何时有定居。等缘贫所役，为仕愧为渔。",
            "comment": ""
        },
        {
            "title": "题方兴化茔舍",
            "content": "使君如玉不雕镌，可惜埋藏已十年。佳兆昔令人入梦，遗经今有子能传。紫藤附暖应生地，苍柏凌空欲到天。要识德源无尽处，一池清甚发渊泉。",
            "comment": ""
        },
        {
            "title": "奉赋朱新父足庵",
            "content": "人欲难穷极，于中觉者稀。但令无过分，何处有危机。长日书千册，清风竹一园。东南坤势阙，子计不为非。",
            "comment": ""
        },
        {
            "title": "龟峰寺",
            "content": "石路入青莲，来游出偶然。峰高秋月射，岩裂野烟穿。萤冷粘棕上，僧闲坐井边。虚堂留一宿，宛似雁山眠。",
            "comment": ""
        },
        {
            "title": "叶侍郎送红芍药",
            "content": "雕栏迎夏发奇葩，不拟分来野客家。自洗铜瓶插欹侧，暂令书卷识奢华。旧游尚忆扬州梦，丽句难同谢朓夸。应被花嗔少风味，午窗相对一杯茶。",
            "comment": ""
        },
        {
            "title": "寄茅山温尊师",
            "content": "几度题诗寄入山，不知何处处书看。莓苔石上秋吟远，星斗坛中夜拜寒。鹤改新名呼未至，碑逢断刻打应难。忆师每欲寻师去，芝术栽成自可餐。",
            "comment": ""
        },
        {
            "title": "葛翁小阁",
            "content": "树色对疏棂，横陈一片清。微风杨叶下，斜日竹稍明。此老无尘事，双姝亦道情。客来怜素壁，题句不题名。",
            "comment": ""
        },
        {
            "title": "诗二首",
            "content": "满任添新发，还家带旧琴。鹊声先棹去，柳色到都深。即日应冠豸，凭共记得沈。",
            "comment": ""
        },
        {
            "title": "宿国清",
            "content": "残灯吹了闭禅关，风约孤萤落砌间。本为饮茶妨睡早，强寻诗句拟寒山。",
            "comment": ""
        },
        {
            "title": "送翁卷入山",
            "content": "已送山民归旧庐，子今复去我何如。渐成老大难为别，早占清闲未是疏。小雨半畦春种药，寒灯一盏夜修书。有人来问陶贞白，说与华阳何处居。",
            "comment": ""
        },
        {
            "title": "冷泉夜坐",
            "content": "众境碧沈沈，前峰月正临。楼钟晴听响，池水夜观深。清净非人世，虚空是佛心。却寻来处宿，风起古松林。",
            "comment": ""
        },
        {
            "title": "秋日游栖霞庵",
            "content": "乘兴入孤村，神凝秋水间。菊开嫌径小，荷尽觉池宽。林影悬崖屋，钟声何处山。清游殊未倦，初月照松关。",
            "comment": ""
        },
        {
            "title": "官田之集翁聘君失期陈伯寿赋诗率尔次韵",
            "content": "好水不厌阔，好风不厌凉。况有十顷荷，荷风媚波光。主人昔谓余，此境不可忘。举觞集群英，期以朝未央。清欢遣丝竹，善谑停优倡。快若鱼脱网，适比鸳在梁。搴芳衣履湿，饮渌肌骨香。操觚赋相联，妙续楚九章。苦吟堕饥蝉，巧咏发轻簧。常胜或倒戈，突出或擅场。或峙而遽蹴，或抑而载扬。所欠独巨翁，不使人意强。孱衲尔何为，竭飒立在傍。有间众稍默谈辩忽汪洋。夕风亦损荷，万事付叵量。",
            "comment": ""
        },
        {
            "title": "灵岩",
            "content": "忽有千岩聚，禅宫得土悭。古来云是海，天下别无山。久立增寒思，初看损壮颜。曾闻斤石剥，夜落半空间。",
            "comment": ""
        },
        {
            "title": "万年寺",
            "content": "万年山木有千年，石路阴深到缭垣。几片云闲谁是主，一条流水不知源。土栽芍药尤胜木，僧说猕猴极畏猿。夜半空堂诸境寂，微闻钟梵亦成喧。",
            "comment": ""
        },
        {
            "title": "句",
            "content": "石畔长来枝易老，竹间瘦得萼全清。",
            "comment": ""
        },
        {
            "title": "赠张亦",
            "content": "相逢楚泽中，语罢各西东。天下方无事，男儿未有功。边风吹面黑，市酒到肠空。早作归耕计，吾舟俟尔同。",
            "comment": ""
        },
        {
            "title": "一真姑",
            "content": "忽然能不食，饮水度中年。此事知难伪，令人信有仙。形容无血色，衣服有香烟。听说瑶池路，犹如在目前。",
            "comment": ""
        },
        {
            "title": "和陈水云湖庄韵",
            "content": "粼粼水增波，叠叠云弄影。昔夸春径妍，今爱秋塘静。芳筵集宾彦，清宴除艳靓。时当新雨馀，苍翠献林岭。既忻冲抱舒，复快远目骋。仰嘉钟鼎人，而乃眷箕颍。深营察高趣，雅咏发沉景。独使和者难，一夕愁欲瘿。",
            "comment": ""
        },
        {
            "title": "送黄叔向谒杨伯子",
            "content": "尝闻事将坛，何得复儒冠。口诵新诗句，身呈旧箭瘢。赏因贫未受，愁拟醉相宽。当伏湖州牧，应怜志士寒。",
            "comment": ""
        },
        {
            "title": "采药径",
            "content": "十载仙家采药心，春风过了得幽寻。如今纵有相逢处，不是桃花是绿阴。",
            "comment": ""
        },
        {
            "title": "玉清夜归",
            "content": "岩有未有桂花开，观里闲寻道士来。微雨过时松路黑，野萤飞出照青苔。",
            "comment": ""
        },
        {
            "title": "和鲍县尉",
            "content": "留僧秋阁上，身自伴僧闲。潄齿临寒水，焚香对远山。野禽偷果去，童子借经还。馀兴成诗句，高题屋柱间。",
            "comment": ""
        },
        {
            "title": "赠源长老归自湘中",
            "content": "白发半头寒未剃，形容清瘦异于常。为人作画衣添黑，对客围棋爪甚长。不染世间如菡萏，只留胸次著潇湘。住山亦自年来懒，竹阁门前借一房。",
            "comment": ""
        },
        {
            "title": "岩居僧",
            "content": "开扉在石层，尽日少人登。一鸟过寒木，数花摇翠藤。茗煎冰下水，香炷佛前灯。吾亦逃名者，何因似此僧。",
            "comment": ""
        },
        {
            "title": "哭徐玑五首",
            "content": "昔吾与君游，嫌疏不嫌数。自为贫窭驱，十载九离索。前年会京都，朂我返林薄。吾贫未得归，君死不可作。",
            "comment": ""
        },
        {
            "title": "答叶司理",
            "content": "寂寞坐高斋，兵来与讯偕。喜看君字画，癯似我形骸。颇欲徵陈作，遥知动远怀。梦魂思一遇，风雨暗长淮。",
            "comment": ""
        },
        {
            "title": "借居湖上",
            "content": "出仕归来贫似旧，借园偶近画桥居。纵观不用春携酒，清坐何妨夜读书。港小只通闲客棹，树低多碍故人车。向时城里缘尘土，久欲湖边住岁馀。",
            "comment": ""
        },
        {
            "title": "数日",
            "content": "数日秋风欺病夫，尽吹黄叶下庭芜。林疏放得遥山出，又被云遮一半无。",
            "comment": ""
        },
        {
            "title": "杨柳塘寄徐照",
            "content": "因贫为远别，已是十三程。尽日行山色，逢人问地名。近书无便寄，新句与谁评。想尔寒宵雨，思予亦梦成。",
            "comment": ""
        },
        {
            "title": "过弋阳",
            "content": "三月三番过弋阳，吾生辛苦莫思量。磨圆滩石几年浪，丹尽江枫昨夜霜。已算中途当度腊，更怜抵舍未为乡。高眠旧有山中约，只欠青骡道十方。",
            "comment": ""
        },
        {
            "title": "送倪道士之庐山",
            "content": "近方辞地肺，本自住天台。有鹤相同出，无云作伴回。道房随处借，诗板逐时开。又说庐山去，闲看瀑布来。",
            "comment": ""
        },
        {
            "title": "书李氏园亭",
            "content": "坐久思行步，因而上野亭。日兼梅雨落，山接稻田青。何术销终讼，连朝役瘦形。早知还走俗，不用学通经。",
            "comment": ""
        },
        {
            "title": "题四壁观□道士诗卷",
            "content": "一观桃花红似锦，两堤杨柳绿于云。游人只是游晴昼，烟雨朝昏尽属君。",
            "comment": ""
        },
        {
            "title": "筠州郡庠山亭",
            "content": "一来高处望，远近尽秋容。秀气归才子，清风属钓翁。溪晴分别港，山阙见他峰。独慢慢凉宵月，无因宿此中。",
            "comment": ""
        },
        {
            "title": "答曾景建",
            "content": "爱重吟来句，和经一处安。亦知将作佛，何讶不为官。楚塞烽烟静，淮波柳絮残。疑根深未指，欲往愧飞翰。",
            "comment": ""
        },
        {
            "title": "徐灵晖挽词",
            "content": "在生贫不害，早丧可嗟吁。天下黄金有，人间好句无。魂应湘水去，名与浪仙俱。平日惟耽茗，坟前种几株。",
            "comment": ""
        },
        {
            "title": "严州潇洒亭",
            "content": "高榭出禅关，人家向下看。千峰春隔雾，数里夜闻滩。偶至因成宿，前游亦值寒。州人多有咏，何不见方干。",
            "comment": ""
        },
        {
            "title": "赠张亦",
            "content": "一别无书信，相逢各老苍。山川烽外远，岁月梦中长。空橐盛诗草，单衣碗酒香。因言瀼溪宴，同忆旧时狂。",
            "comment": ""
        },
        {
            "title": "呈蒋薛二友",
            "content": "中夜清寒入緼袍，一杯山茗当香醪。鸟飞竹叶霜初下，人立梅花月正高。无欲自然心似水，有营何止事如毛。春来拟约萧闲伴，重上天台看海涛。",
            "comment": ""
        },
        {
            "title": "缙云县宿",
            "content": "亲知因别久，具酒劳经过。古邑居人少，春寒入夜多。雨香仙地药，烛动石桥波。稍觉离家远，乡音一半讹。",
            "comment": ""
        },
        {
            "title": "徐先辈挽词",
            "content": "岂谓声名早，番成不遇非。赋曾天子见，诗有世人知。忽种松三尺，终乖桂一枝。幽芳谁与志，御史念壎箎。",
            "comment": ""
        },
        {
            "title": "赠陈宗之",
            "content": "四围皆古今，永日坐中心。门对官河水，檐依绿树阴。每留名士饮，屡索老夫吟。最感书烧尽，时容借检寻。",
            "comment": ""
        },
        {
            "title": "小舟",
            "content": "小舟随处去，幽意日相亲。野草胜荷叶，轻鸥似逸人。闲思此湖水，曾洗几京尘。甚欲营渔屋，空虚未有因。",
            "comment": ""
        },
        {
            "title": "约客",
            "content": "黄梅时节家家雨，青草池塘处处蛙。有约不来过夜半，闲敲棋子落灯花。",
            "comment": "【注释】[注释]（1）有约：即邀约友人。（2）家家雨：形容雨水多，到处都有。[译文]梅雨天里的雨下个不停，青草从中，池塘里，青蛙的鸣叫声此起彼伏，悠扬悦耳。邀约的朋友怎么还没有来呢？已经过夜半了，怕是不会来了，我百无聊赖地闲敲着棋子直至灯花落尽。"
        },
        {
            "title": "北户",
            "content": "晓开北户得新晴，木末犹横一两星。满地绿苔看不见，细花如雪落冬青。",
            "comment": ""
        },
        {
            "title": "谢耕道犁春图",
            "content": "春雨年年有，良田岁负无。何因将此事，须要画为图。野水寒初退，平林绿半敷。长谣谢沮溺，未必子知吾。",
            "comment": ""
        },
        {
            "title": "赠易道士",
            "content": "仙帔画霞雪，多年侍玉宸。古于庄子貌，贵似吕公身。诗好当开板，丹灵不化银。旧山新筑观，惟梦得归频。",
            "comment": ""
        },
        {
            "title": "灵山阁见二徐友旧题句",
            "content": "一面见溪水，三边皆翠微。晚来虚槛外，秋近白云飞。重至恰身老，同吟感客非。灵山自如画，依旧隔斜晖。",
            "comment": ""
        },
        {
            "title": "沈洞主",
            "content": "案上阴符卷，应逢骊母传。无言过永日，不食度终年。云覆烧丹灶，花浮洗药泉。时闻有玄虎，来礼洞门前。",
            "comment": ""
        },
        {
            "title": "后哀",
            "content": "交交谷鸟哀，郁郁涧松折。山民无还期，春物失怡悦。平生感斯人，难以常理说。共智己则愚，忽巧众亦拙。芳名信可垂，在世何寂灭。含恓为卜兆，窀穸利兹月。行当宿草生，当使我泪歇。未知百年后，谁复耕此穴。寄言苦吟者，勿弃摄生诀。",
            "comment": ""
        },
        {
            "title": "答徐灵渊",
            "content": "弊庐补葺虽劳力，且得幽闲住此身。旧友误称吟笔长，诸亲争笑罢官贫。近檐竹密妨巢雀，当户花疏见路人。所虑久晴田事废，今闻高下雨皆匀。",
            "comment": ""
        },
        {
            "title": "句",
            "content": "况多秋藓色。",
            "comment": ""
        },
        {
            "title": "九客一羽衣泛舟分韵得尊字就送朱几仲",
            "content": "人生苦形役，不定如车辕。况各异乡井，忽此同酒尊。此尊岂易同，意乃有数存。西湖雪未成，两山翠相奔。山根日照树，花放林逋村。野馔具蘼藿，一饱厌百飧。有客何多髯，吐气邻芳荪。慷慨念时事，所惜智者昏。砭疗匪无术，讳疾何由论。北望徒太息，归欤寻故园。哆然黄冠师，笑请子勿喧。东南守太乙，此宿福所屯。吾子且饮酒，酒冷为子温。",
            "comment": ""
        },
        {
            "title": "寄赵昌父",
            "content": "逃名逃未得，几载住章泉。便使重承诏，多应不议边。高风时所击，新集世方传。忆就江楼别，雪晴江月圆。",
            "comment": ""
        },
        {
            "title": "会景轩",
            "content": "此中非一景，欲状固难名。江近秋阴早，山多晓气清。断云分树泊，饥鹤下田行。别拟深更至，虚空看月明。",
            "comment": ""
        },
        {
            "title": "句",
            "content": "闻见随时入品题。",
            "comment": ""
        },
        {
            "title": "会宿再送子野",
            "content": "又承出郭到贫家，一度分携鬓易华。自说印书春可寄，独惭阙酒夜难赊。眠迟古鼎销残火，吟苦寒缸落细花。羸病不能亲送别，梦魂先立渡头沙。",
            "comment": ""
        },
        {
            "title": "送薛子舒赴华亭船官",
            "content": "竹笼盛书去，遥知官事闲。水程春有雨，海岸晓无山。奥理渐摩后，清名护养间。坐曹观剡木，意与易相关。",
            "comment": ""
        },
        {
            "title": "喜徐道晖至",
            "content": "嗜茶身益瘦，兼恐欲通仙。近作诗全少，闲成画亦传。潇江风雪渡，岳石姓名镌。自接来消息，朝朝问客船。",
            "comment": ""
        },
        {
            "title": "姑苏台作",
            "content": "何人可与话登临，徒倚危栏日又沈。千古苍茫青史梦，一年迢递故乡心。天无雨雪梅花早，地有波涛雁影深。为是夫差旧台榭，愁来不敢越人吟。",
            "comment": ""
        },
        {
            "title": "雁荡宝冠寺",
            "content": "行向石栏立，清寒不可云。流来桥下水，半是洞中云。欲住逢年尽，因吟过夜分。荡阴当绝顶，一雁未曾闻。",
            "comment": ""
        },
        {
            "title": "题方兴化茔舍",
            "content": "晴檐方听夜淋浪，晚送儒臣别建章。但欲有言扶国是，不嫌无计作身防。轻舟过处猿频断，旧宅开时菊正黄。心事对床应细语，得归如此亦何妨。",
            "comment": ""
        },
        {
            "title": "句",
            "content": "一瓶茶外无祗待，同上西楼看晚山。",
            "comment": ""
        },
        {
            "title": "水际",
            "content": "水际移居晚，薰风绿满汀。密萍妨下钓，高柳碍观星。忙是僧相过，闲惟雨可听。寻思非久计，终忆自柴扃。",
            "comment": ""
        },
        {
            "title": "简同行翁灵舒",
            "content": "久晴滩碛众，舟楫后先行。终日不相见，与君如各程。水禽多雪色，野笛忽秋声。必有新成句，溪流合让清。",
            "comment": ""
        },
        {
            "title": "送奭上人抄化",
            "content": "冒寒独向何方去，为建灵山阁未能。诗卷带呈看疏客，药炉留借共房僧。夕阳岸上行枯叶，瀑布岩前听拆冰。事到有缘随处应，回来金碧入云层。",
            "comment": ""
        },
        {
            "title": "赠邓汉卿",
            "content": "单独一身长不定，亦无书卷得相随。忙过人世当闲日，老遇朝廷用少时。冲雪自言行路苦，看松长恨买山迟。萧萧白发寒灯下，写就诗篇欲寄谁。",
            "comment": ""
        },
        {
            "title": "山路怀翁卷",
            "content": "幽溪晓无雨，野竹叶自湿。涓涓北流泉，风吹落花入。不见苦吟人，芳思将谁拾。",
            "comment": ""
        },
        {
            "title": "赠约老",
            "content": "一径入深竹，数楹临古沟。更无人共住，极喜客来游。白发长垂领，新茶绿满瓯。自言门外寺，皆是老僧修。",
            "comment": ""
        },
        {
            "title": "陈待制湖楼",
            "content": "何处飞来缥缈中，人间惟有画图同。两层帘幕垂无地，一片笙箫起半空。岩竹倒添秋水碧，渚莲平接夕阳红。游人未达蒙庄旨，虚倚栏干面面风。",
            "comment": ""
        },
        {
            "title": "薛氏瓜庐",
            "content": "不作封侯念，悠然远世纷。惟应种瓜事，犹被读书分。野水多于地，春山半是云。吾生嫌已老，学圃未如君。",
            "comment": ""
        },
        {
            "title": "千日",
            "content": "千日方过半，何因便得还。就令凡事易，不及一身闲。种术怜官地，登城忆自山。苦吟无爱者，写在户庭间。",
            "comment": ""
        },
        {
            "title": "再过吴松",
            "content": "江边无处觅天随，又趁斜阳过渺瀰。远爱柳林霜后色，一如春至欲黄时。",
            "comment": ""
        },
        {
            "title": "德安道中",
            "content": "餐馀行数步，稍觉一身和。蚕月人家闭，春山瀑布多。莺啼声出树，花落片随波。前路东林近，惭因捧檄过。",
            "comment": ""
        },
        {
            "title": "送赵判官",
            "content": "三岁连华幕，何曾仕者同。开墙通野客，分树借江鸿。与世如无味，于民自有功。神仙今已近，不畏引帆风。",
            "comment": ""
        },
        {
            "title": "桃花寺",
            "content": "旧有桃花树，人呼寺故云。石幽秋鹭上，滩远夜僧闻。汲井连黄叶，登台散白云。烧丹勾漏令，无处不逢君。",
            "comment": ""
        },
        {
            "title": "秋屏作",
            "content": "凡有栏干处，秋来遍往还。就中惟此地，全得见西山。雁落遥沙小，人登废垒闲。因怜一州景，皆在夕阳间。",
            "comment": ""
        },
        {
            "title": "送潘景参赴利路帐干",
            "content": "蜀道如天远，携家难计程。不从三峡过，免听几猿声。戌密野花少，栈虚山雨鸣。同年同寂寞，此去子成名。",
            "comment": ""
        },
        {
            "title": "送邓汉卿",
            "content": "我亦将归者，先行极羡君。惟因交已久，颇觉意难分。江满帆侵树，山高烧入云。他年有书札，彼此访耕耘。",
            "comment": ""
        },
        {
            "title": "送谢耘之无为",
            "content": "双旌虽有旧，道路亦劳形。不用携书尺，惟当带酒瓶。柘空淮茧白，梅近楚秧青。尔以亲为请，仁人岂厌听。",
            "comment": ""
        },
        {
            "title": "和朱子发韵兼简青龙诸友二首",
            "content": "虽说京华住，西湖岂不清。病多妨野兴，贫甚损诗情。插柳观春意，粘碑隔市声。松江几闲客，日夕听波鸣。",
            "comment": ""
        },
        {
            "title": "石门寺",
            "content": "寺外山偕石，门因凿石开。野花黄类菊，寒笋绿黏苔。官为看田至，僧方乞食回。一双檐际鸽，空觑出生台。",
            "comment": ""
        },
        {
            "title": "停帆",
            "content": "舟过梢人屋，停帆去未能。野梅皆是刺，滩水不为冰。里数讹难准，官称俗可憎。欲登岩石坐，有吏复无朋。",
            "comment": ""
        },
        {
            "title": "简孙正字",
            "content": "空斋兀兀难消日，况入中年睡亦疏。洗釜煮蔬留客饭，卷帘移菊看人锄。秋衣因病全更衲，晓鬓迎寒半脱梳。多谢贵交芸阁里，许令随意借官书。",
            "comment": ""
        },
        {
            "title": "石门僧",
            "content": "石门幽绝甚，独有一禅僧。寺废馀钟在，房高过客登。山蜂成苦蜜，崖溜结空冰。如此冬寒月，他人住岂能。",
            "comment": ""
        },
        {
            "title": "夜宿江浦闻元八改官寄此",
            "content": "君游丹陛已三迁，我泛沧浪亦二年。剑佩晓趋双凤阙，烟波夜宿一渔船。交亲尽在青云上，乡曲都抛白日边。若报生涯应笑杀，结茆栽芋种畲田。",
            "comment": ""
        },
        {
            "title": "贵溪夜泊寄赵昌甫",
            "content": "蓍草占秋动，蓬秋早得归。本非为事迫，不欲兴心违。波净孤萤度，宵凉数叶飞。远怀高卧者，微月闭松扉。",
            "comment": ""
        },
        {
            "title": "延禧观",
            "content": "寂寞古仙宫，松林常有风。鹤毛兼叶下，井气与云同。背日苔砖紫，多年粉壁红。相传陶县令，曾住此山中。",
            "comment": ""
        },
        {
            "title": "赠陈复道",
            "content": "自惜今年发，新添一半华。只应如意事，不属苦吟家。忽暖天□雪，微香案有花。故人劳见念，相过教丹砂。",
            "comment": ""
        },
        {
            "title": "句",
            "content": "地僻传闻新事少，路遥牵率故人多。",
            "comment": ""
        },
        {
            "title": "壕上",
            "content": "远近人家住，过桥路尽通。野田行瘦马，浅渚聚群鸿。地静微泉响，天寒落日红。若非身作吏，不道是城中。",
            "comment": ""
        },
        {
            "title": "抚栏",
            "content": "抚栏惊岁月，久住欲如何。水国花开早，春城人上多。病令诗懒作，闲喜客频过。听说边头事，时贤策在和。",
            "comment": ""
        },
        {
            "title": "句",
            "content": "病与西湖绝半年。",
            "comment": ""
        },
        {
            "title": "句",
            "content": "教人知遁甲，笑客问勾庚。",
            "comment": ""
        },
        {
            "title": "送辉上人再住空相",
            "content": "忽然闻受请，铁锡指秋风。寺在寒城里，州居野水中。生缘抛未尽，旧讲续应终。不用相寻别，浮云去住同。",
            "comment": ""
        },
        {
            "title": "和朱子发韵兼简青龙诸友二首",
            "content": "巷南与巷北，相去路无多。以我常孤坐，劳君数见过。望山嫌夕霭，听雨想春波。稍俟晴明日，相携一醉歌。",
            "comment": ""
        },
        {
            "title": "哀山民",
            "content": "忆君初病时，仓皇造君榻。知为寒所中，胫痹连左胛。蒋子丹有神，三日能屈伸。五日扶杖立，十日行逡巡。于时数相见，谈娱靡曾倦。啜茶犹满瓯，改诗忽盈卷。君亦疑勿药，春和可为乐。仙家桃最红，同践天台约。多愁积如山，令君心不闲。残疴故未去，涩啬肠腑间。岳僧有烈剂，倒箧得馀惠。服之汗翻浆，事与东流逝。啼妻无完裙，弱子犹哀麕。诗人例穷苦，穷死更怜君。君如三秋草，不见一日好。根荄霜霰侵，萎绝嗟何早。哭君日无光，思君月照床。犹疑君不死，猛省欲颠狂。昨者君未疾，相过不论日。晴窗春翦蒲，寒炉夜煨栗。石阶苔藓中，犹有旧行踪。忧心不能寐，无梦得相逢。君诗如贾岛，劲笔斡天巧。昔为人所称，今为人所宝。石峰云有地，葬从朋友议。须求侍郎铭，难见山民字。平生翁与徐，南去久无书。不知闻信后，涕泪当何如。写池烟水暮，宛是西川路。虚言楚客招，终感向生赋。",
            "comment": ""
        },
        {
            "title": "翠岩寺",
            "content": "石岩看不见，翠色自重重。春雨生松叶，山风响铁钟。碑顽工费墨，草嫩绿添茸。住院吴僧老，相迎忆旧逢。",
            "comment": ""
        },
        {
            "title": "徐侍郎挽词",
            "content": "少赞经纶业，周家已卜年。谤兴无白日，心在有青天。迁谪还迎母，囏危复用贤。未令吾道泰，星殒灌城边。",
            "comment": ""
        },
        {
            "title": "信州草衣寺",
            "content": "芙蕖四五枝，寂寞在空池。难见草衣士，空看宴坐碑。香烟思盛日，诗句记游时。欲问台中鹤，长松自不知。",
            "comment": ""
        },
        {
            "title": "赠汤巾",
            "content": "黄金榜内人，枉刺忽相亲。怪得名差异，吟来句极新。独眠秋寺雨，罕踏帝城尘。何限高科客，因容不重身。",
            "comment": ""
        },
        {
            "title": "再游北山和韵",
            "content": "或行或坐水边亭，处处春风户不扃。飞絮伴人衰鬓白，远山学我道衣青。迢遥更入烟霏去，仿佛如曾梦寐经。恐是前生林处士，晚年不饮至今醒。",
            "comment": ""
        },
        {
            "title": "孤山寒食",
            "content": "二月芳菲在水边，旅人消困亦随缘。晴舒蝶翅初匀粉，雨压杨花未放绵。有句自题闲处壁，无钱难买贵时船。最怜隐者高眠地，日春风是筦弦。",
            "comment": ""
        },
        {
            "title": "暮春书怀寄翁十",
            "content": "帝里逢春雨不乾，才晴数日又春还。桐华半落官河水，榆叶全遮客舍山。未悔阔疏令事去，最怜乏绝坏身闲。菖蒲九节今堪采，思尔逍遥涧谷间。",
            "comment": ""
        },
        {
            "title": "进贤道中",
            "content": "半月逢梅雨，初晴客意消。莺声临野水，松影卧新苗。少憩休舆卒，闲行过板桥。平生无饮分，空愧酒旗招。",
            "comment": ""
        },
        {
            "title": "白石岩",
            "content": "谁炷清香礼少君，数声金磬梦中闻。起来闲把青衣袖，裹得栏干一片云。",
            "comment": ""
        },
        {
            "title": "卢申之载酒舟中分韵得明字",
            "content": "闲人闲处住，载酒荷高情。小舍宁容客，同舟却向城。弄花忘昼暑，忧谷念秋晴。归路虽无月，银河亦自明。",
            "comment": ""
        },
        {
            "title": "官舍初成",
            "content": "为宅傍城墙，先求夏日凉。凿池容众水，栽竹断斜阳。官是三年满，身无一事忙。不知何补报，安坐恐难当。",
            "comment": ""
        },
        {
            "title": "寄赵楚州",
            "content": "承明虽妙古云劳，小借临边却自豪。韩信所封兵尚劲，刘伶曾住酒应高。牵来宝马通言语，放去雕弓落羽毛。别有异时人忆处，万株杨柳绿春壕。",
            "comment": ""
        },
        {
            "title": "送真直院出使江东",
            "content": "一节铸黄金，翩然别禁林。几于言事日，已作去朝心。有识愁虽结，无惭喜自深。江边瞻使者，谁不敬曾参。",
            "comment": ""
        },
        {
            "title": "哭徐玑五首",
            "content": "思君气实充，不与短折类。血死匪无由，恐是服椒罪。君于药自深，何独此乎昧。岂不闻仙人，饵菖得千岁。",
            "comment": ""
        },
        {
            "title": "桐柏观",
            "content": "山深地忽平，缥缈见殊庭。瀑近春风湿，松多晓日青。石坛遗鹳羽，粉壁剥龙形。道士玉灵宝，轻强满百龄。",
            "comment": ""
        },
        {
            "title": "赠达西堂",
            "content": "秋水数枝莲，在师房画这。固应通净理，不复念生缘。旧愿酬初满，灵方许尽传。闲询曾住寺，如梦已茫然。",
            "comment": ""
        },
        {
            "title": "送古壶与人",
            "content": "小壶纯素无文采，验是殷商物至今。损处怕教凡手触，铸时应有吉星临。久藏厚土金声尽，微贮清泉翠色深。持赠高人安几席，为勾古意入新吟。",
            "comment": ""
        },
        {
            "title": "送汤千",
            "content": "能文兼悟性，前是惠休身。为选来京邑，因吟访野人。所居才隔水，不见忽经旬。何事云归速，儒官拜敕新。",
            "comment": ""
        },
        {
            "title": "句",
            "content": "路曲不隈一径通。",
            "comment": ""
        },
        {
            "title": "寄徐丞",
            "content": "病不窥园经一月，更无人迹损青苔。池禽引子衡鱼去，野蔓开花上竹来。亦欲鬓毛休似雪，争如丹汞只为灰。秋风昨夜吹寒雨，有梦南游到海回。",
            "comment": ""
        },
        {
            "title": "赠孔道士",
            "content": "生来还姓孔，何不戴儒冠。诗好逢人诵，琴清只自弹。访师行郡远，爱竹透庵寒。见说丹炉内，黄金化不难。",
            "comment": ""
        },
        {
            "title": "无言师还道院求诗",
            "content": "师已无言矣，今吾何所云。惟知佛照子，曾管雁山云。天下闲为宝，人间热似焚。筠州郡斋近，安坐过秋分。",
            "comment": ""
        },
        {
            "title": "哭徐玑五首",
            "content": "平生于所学，常若丧其敏。临池书未成，池水黑已尽。传来叶岭帖，遂与兰亭近。凡兹究极功，亦足损肝肾。",
            "comment": ""
        },
        {
            "title": "秋日偶书",
            "content": "官事何曾晓，闲名苦要签。大书公吏恐，直语众人嫌。俸少贫如故，医慵病却添。秋风墙下菊，相对忆陶潜。",
            "comment": ""
        },
        {
            "title": "京华病后",
            "content": "久在京华损道心，故人谁与念升沈。春楼卧病燕相伴，湖寺题诗僧为吟。三月不逢家信至，一茎新有鬓丝侵。早知谏猎非时节，只在山中自养金。",
            "comment": ""
        },
        {
            "title": "中了山作",
            "content": "城郭经寒近佛生，偶来高顶作山行。竹房冷落无僧在，独倚阑干听晚莺。",
            "comment": ""
        },
        {
            "title": "移居谢友人见过",
            "content": "凭得民居亦自清，病身于此寄飘零。笋从坏砌砖中出，山在隣家树上青。有井极甘便试茗，无花可插任空瓶。巷南巷北相知少，感尔诗人远扣扃。",
            "comment": ""
        },
        {
            "title": "山路怀翁卷",
            "content": "困尝苦茗不论杯，天气才晴又有雷。寂寞小亭看草坐，晚风时复堕青梅。",
            "comment": ""
        },
        {
            "title": "润陂山上作",
            "content": "一山大半皆槠叶，绝顶闲寻得轻微。无日谩劳携纸扇，有风犹怯去绵衣。野花可爱移难活，啼鸟多情望即飞。惟与寺僧居渐熟，煮花深院待人归。",
            "comment": ""
        },
        {
            "title": "林逋墓下",
            "content": "梅花千树白，不是旧时村。倾我酤来酒，酹君仙去魂。短碑藤倚蔓，空冢竹行根。犹有归来鹤，清时欲与论。",
            "comment": ""
        },
        {
            "title": "刘隐君山居",
            "content": "嫌在城中住，全家入翠微。开松通月过，接竹引泉归。虑淡头无白，诗清貌不肥。必无车马至，犹掩向岩扉。",
            "comment": ""
        },
        {
            "title": "送蒋节推赴岳阳",
            "content": "君山那可上，四面是层波。此地风烟古，前人赋咏多。征帆冲雁字，官舍近渔歌。况尔修真者，回仙必见过。",
            "comment": ""
        },
        {
            "title": "徐孺子宅",
            "content": "今识高眠处，沧波是切邻。已知难即鹿，惟有独潜鳞。草长过荷叶，藤深失树身。闲思昔微子，犹自得称仁。",
            "comment": ""
        },
        {
            "title": "示五峰僧",
            "content": "峰形如掌翠相环，头白山僧引客看。积叶坏来泥径滑，斜阳移去石桥寒。近闻瀑布寻还远，易得菖蒲采极难。分我一峰于此住，与师相聚愿辞官。",
            "comment": ""
        },
        {
            "title": "大龙湫",
            "content": "一派落虚空，如何画得同。高风吹作雨，低日射成虹。西域书曾说，先朝路始通。或言龙已去，幽处别为宫。",
            "comment": ""
        },
        {
            "title": "送沈庄可",
            "content": "清事贫人占，斯言恐是虚。与花方作谱，为米又持书。时节寒相近，山林拙未除。西江波浪急，送子一愁予。",
            "comment": ""
        },
        {
            "title": "十里",
            "content": "乌纱巾上是黄尘，落日荒原更恐人。竹里怪禽啼似鬼，道傍枯木祭为神。亦知远役能添老，无柰高眠不救贫。此地到城惟十里，明朝难得自由身。",
            "comment": ""
        },
        {
            "title": "楼上",
            "content": "晓雨微微洒物华，牵牛初发傍墙花。数声野鹤无寻处，只在楼西有竹家。",
            "comment": ""
        },
        {
            "title": "访韩仲止不遇题涧上",
            "content": "隔涧竹扉深，苍童引客寻。虽然乖昭语，犹得见园林。野蔓时妨步，山蝉亦好吟。石根泉数斗，清冷应人心。",
            "comment": ""
        },
        {
            "title": "月夜怀徐照",
            "content": "月色一庭深，迢遥千里心。湘江连底见，秋客与谁吟。寒入吹城角，光凝宿竹禽。亦知同不寝，难得梦相寻。",
            "comment": ""
        },
        {
            "title": "春晚即事",
            "content": "一身来作吏，白日算徒劳。尘土侵衣重，年光如鬓牢。春深禽语改，溪落岸沙高。柳下垂钓者，吾今愧尔曹。",
            "comment": ""
        },
        {
            "title": "舟行寄翁十",
            "content": "舟轻风色好，波面去迢迢。取尔诗重读，令吾病欲销。江禽停晚树，涧水入秋潮。已觉怀人极，分携始一朝。",
            "comment": ""
        },
        {
            "title": "多景楼晚望",
            "content": "落日栏干与雁平，往来疑有旧英灵。潮生海口微茫白，麦秀淮南迤逦青。远贾泊舟趋地利，老僧指甕说州形。残风忽送吹营角，声引边愁不可听。",
            "comment": ""
        },
        {
            "title": "寄新吴友人",
            "content": "每于楼上立，远远望新吴。春至山疑长，江空雨似无。怀才人尽爱，多病体常癯。若治东游策，舟行与子俱。",
            "comment": ""
        },
        {
            "title": "寄徐县丞",
            "content": "自尔为官去，吾扉亦返关。池成逢夜雨，篱坏出秋山。岁事登禾稼，朝纲去草菅。题书寄漳水，专俟好诗还。",
            "comment": ""
        },
        {
            "title": "宿徐灵晖山舍",
            "content": "分坐桥边石，同归原上村。窥灯禽出树，闻语仆开门。雪后挑蔬洁，更深贳酒浑。极知高卧久，吾贱不能伦。",
            "comment": ""
        },
        {
            "title": "哭徐玑五首",
            "content": "道晖爱江蓠，吾子思单老。生念死不灭，应会沅湘道。空山独灵舒，闭户守枯槁。风雪将岁阑，凋零此怀抱。",
            "comment": ""
        },
        {
            "title": "吹台曲",
            "content": "天门玉钥双龙开，霓旌羽盖天上来。管弦嘈杂入霄汉，美人侍晏黄金台。羽觞行歌欢未足，燕姬成行列红玉。梁王半醉起更衣，夜按玉箫亲度曲。曲终举袂俱争妍，拜舞樽前称万年，三山玉女朝群仙。当时弄玉飞上天，至今台下草成烟。",
            "comment": ""
        },
        {
            "title": "扶栏",
            "content": "强起扶栏立，新寒陡见侵。钟声诸寺晓，柳荫半池阴。病久方凭艾，贫深或梦金。湖边好风日，孤负几登临。",
            "comment": ""
        },
        {
            "title": "栗禁",
            "content": "宵长非一梦，欲记已迷茫。照镜枯于腊，梳头落似霜。病疴如退愈，贫屡又商量。所嗜惟崖栗，今年不敢尝。",
            "comment": ""
        },
        {
            "title": "秋夜偶书",
            "content": "此生谩与蠹鱼同，白发难收纸上功。辅嗣易行无汉学，玄晖诗变有唐风。夜长灯烬挑频落，秋老虫声听不穷。多少故人天禄贵，犹将寂寞叹扬雄。",
            "comment": ""
        },
        {
            "title": "句",
            "content": "恨不坐通宵。",
            "comment": ""
        },
        {
            "title": "敬谢章泉赵昌甫二十韵",
            "content": "耆旧半凋落，在者如晨星。与翁别豫章，十见草木青。人生几堪别，梦寐生羽翎。迢迢玉溪波，近昨尝再经。携家事多难，所至那得停。山中空望来，日夕不掩扃。岂独负兹约，尺书亦沈冥。逢人问消息，但喜言康宁。堕来两卷什，一以慰飘零。感此故意弘，不我迹以形。文章出晚岁，字画犹壮龄。诵之西湖滨，惊动孤山灵。翁卷游崆峒，一已烦邮铃。幸翁良未衰，吾党存典刑。遥闻曾入郛，谅为韩与丁。郡斋待且久，几宿涧上亭。今春少晴时，涧水应泠泠。归来安稳否，董风入林坰。愿言爱玉骨，逍遥卧殊庭。会面虽未期，忽聚江湖萍。",
            "comment": ""
        },
        {
            "title": "哭徐玑五首",
            "content": "君早抱奇质，获与有道亲。微官漫不遇，泊然安贱贫。心夷语自秀，一洗世士陈。使其养以年，鲍谢焉足邻。",
            "comment": ""
        },
        {
            "title": "德安道中",
            "content": "峰头不住起云烟，野水纵横尽入田。定是人家蚕事末，道傍桑叶小如钱。",
            "comment": ""
        },
        {
            "title": "柳下书斋",
            "content": "转曲认幽栖，斋名壁上题。柳遮船步水，草出瓦沟泥。养静抛书册，销闲倚杖藜。谁知凤城外，宛是武陵溪。",
            "comment": ""
        },
        {
            "title": "诗二首",
            "content": "邑事多商榷，惟诗未暇论。母慈催扇枕，父老欲攀辕。三年非一事，知尽爱人心。",
            "comment": ""
        },
        {
            "title": "送徐道晖游湘水",
            "content": "春尽雨霏霏，春寒犹在衣。人寻香草去，雁背远峰归。潇水添湘阔，唐碑入宋稀。应知名与姓，题写遍岩扉。",
            "comment": ""
        },
        {
            "title": "秋色",
            "content": "幽人爱秋色，只为属吟情。一片叶初落，数联诗已清。瘦便藤杖细，凉觉葛衣轻。门外萧萧径，今年菊自生。",
            "comment": ""
        },
        {
            "title": "午困",
            "content": "午困因书又见寻，自添茶鼎候微吟。病身未觉春风暖，柳色无端日日夜。",
            "comment": ""
        },
        {
            "title": "送汤主簿",
            "content": "扶起阶前菊，秋霖苦未休。更逢千里别，早白一年头。客借程文看，儿分赐服收。还家有新兴，佳句入书邮。",
            "comment": ""
        },
        {
            "title": "杜鹃",
            "content": "三月江头花正开，啼教花片委青苔。若嫌此地非君土，今度归时莫要来。",
            "comment": ""
        },
        {
            "title": "庵西",
            "content": "数里庵西路，东风去更吹。稻寒生叶细，松老作花迟。小憩嫌无侣，曾游忆有诗。新萤光尚小，未暗出空池。",
            "comment": ""
        },
        {
            "title": "池上",
            "content": "朝来行药向秋池，池上秋深病不知。一树木犀供夜雨，清香移在菊花枝。",
            "comment": ""
        },
        {
            "title": "和人韵赠北山僧",
            "content": "又得相逢闲寺里，凡人多笑太无营。谁知见事心先懒，未说寻幽足已轻。二月春风添树色，一山夜雨失泉声。谢师更作重眠约，来往云消两日晴。",
            "comment": ""
        }
    ]
}