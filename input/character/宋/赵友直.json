{
    "dynasty": "宋",
    "author": "赵友直",
    "poems": [
        {
            "title": "甑山",
            "content": "湖心一凸起金峦，举目浑如甑底看。偃月苍松多少松，敲风翠竹两三竿。石头苔藓痕常湿，叶底杨梅味带酸。谁学林君来结屋，风光应不让孤山。",
            "comment": ""
        },
        {
            "title": "山中即景四首",
            "content": "趁此清和景，荷筩酒一吞。围棋开北墅，羽扇取南薰。兰雨清传馥，鸥波绿涨纹。枕书鼾睡处，忽梦到陶君。",
            "comment": ""
        },
        {
            "title": "牛山之木四",
            "content": "牛山之木，欣欣其荣。我有好爵，君子攸宁。",
            "comment": ""
        },
        {
            "title": "南源庙",
            "content": "乾坤何处不披图，觅胜谁从此地过。三相神功垂舜治，千秋庙貌壮勾湖。衢通瑞象无尘境，山隔眠牛有坦途。伏腊岁时同到此，祠前瞻拜一諠呼。",
            "comment": ""
        },
        {
            "title": "与咏道弟述怀",
            "content": "世事争雄一局棋，浮生碌碌鬓成丝。经年病为多新酿，竟日忙因检旧诗。",
            "comment": ""
        },
        {
            "title": "搆竹楼初成",
            "content": "竹楼新搆喜初成，为检遗编课子程。山近砚池云自湿，门无辙迹草偏青。光团霁月盘书案，翠暖香风透画屏。旧业深怀期远大，心田雨许欲耘耕。",
            "comment": ""
        },
        {
            "title": "瞻兰芎山",
            "content": "兰芎围绝嶂，图画望中悬。几度令人慕，登临学葛仙。",
            "comment": ""
        },
        {
            "title": "寿黄有司诞日",
            "content": "天挺英才佐庙廊，千年懋绩炳旗常。悬弧偏喜民生寿，报国还期道体康。庭有芝兰呈晚秀，门多桃李毓春芳。微吟聊助冈陵祝，鹤发乌纱映鬓霜。",
            "comment": ""
        },
        {
            "title": "赠徐樵隐",
            "content": "天命靡有常，空视时运覆。珍重山间翁，抱道庸自玉。欣髯发清兴，开轩恣遐瞩。空谷閴无人，惟有云相逐。山翁为有知，恋恋情绻缛。绻缛林中薪，歌已禽声续。勿谓有倾颓，维心常位育。顾我无依归，犹然嗜幽独。愿结金兰交，共兹南山麓。",
            "comment": ""
        },
        {
            "title": "闻莺",
            "content": "闷坐书斋学诉春，漫思黄鸟转伤神。惟知弄舌娇和巧，不管行人喜与嗔。侵晓爱趋红树暖，移时又向绿杨新。始知春燕情何厚，日日相依旧主人。",
            "comment": ""
        },
        {
            "title": "杜宇行",
            "content": "君不见四更五更月，杜宇口流望帝血。何为生子寄别巢，毛羽摧残悲哽咽。将亡皎皎贾廉名，而今怨望未休歇。天运自古有废兴，金瓯屹然亦伤缺。尧舜受禅夏商衰，夷齐孤竹如敝鞋。且须有酒拚颜赤，莫向东风空戚戚。",
            "comment": ""
        },
        {
            "title": "卜居二首",
            "content": "出郭虽超俗，尘嚣亦蕃骈。以此感日蹙，拟耕牛山田。溪湖相输灌，扁舟恣洄沿。似兹安乐径，允可置一椽。匪自耽寥寂，与彼坟墓牵。",
            "comment": ""
        },
        {
            "title": "墓庐追亲",
            "content": "万古维乾坤，一生资父母。乾坤春复春，父母恩难补。瞻彼林中乌，犹能怀反哺。矧兹六尺躯，不念劬劳苦。",
            "comment": ""
        },
        {
            "title": "己卯岁除夜",
            "content": "刚迎新岁至，俄惊岁复分。烧灯明万户，爆竹响千门。愁对梅花咏，强将柏叶吞。经年心底事，明日付东君。",
            "comment": ""
        },
        {
            "title": "七夕",
            "content": "一叶井梧飘，双星忽相值。却怜参与商，晤会当何夕。",
            "comment": ""
        },
        {
            "title": "有美人兮四章",
            "content": "有美人兮，在天之西。见之勿遂，我心悽悽。",
            "comment": ""
        },
        {
            "title": "忆攒宫",
            "content": "山河绕故封，常照旧时月。独有会稽陵，萧然成狐窟。",
            "comment": ""
        },
        {
            "title": "有美人兮四章",
            "content": "有美人兮，在天之南。思之勿得，我心惔惔。",
            "comment": ""
        },
        {
            "title": "端午",
            "content": "节过端阳日，蒲觞满自斟。兴怀多感旧，吊古漫成吟。",
            "comment": ""
        },
        {
            "title": "龙冈歌",
            "content": "龙兮龙兮何时兴，云行雨施天下平。湫兮湫兮龙之据，龙今去兮留空名。苍松倒影肖鳞角，根盘石壁徒崚峥。当时旱魃为暴虐，苗禾焦卷皆枯茎。嗷嗷下民发虔祷，嗟尔无神扬威灵。予今歌罢龙冈曲，翻令两腋清风生。",
            "comment": ""
        },
        {
            "title": "景物",
            "content": "景物撩人□，兴思百念攒。亨屯原有定，呼酒拚红颜。",
            "comment": ""
        },
        {
            "title": "牛山之木四",
            "content": "牛山之木，於彼空谷。悠悠我思，孰云勿谷。",
            "comment": ""
        },
        {
            "title": "待友不至",
            "content": "自与吾朋聊外期，心旌切切望容仪。闻言回首非因错，欲语恁栏岂是痴。春酒破愁难作喜，莺花供兴不成诗。有时会晤情何限，握手论文到日西。",
            "comment": ""
        },
        {
            "title": "读靖节集",
            "content": "羲皇世远矣，圣道久粃糠。纵有鲁中叟，弥缝犹未遑。况复经秦火，烬末谁能匡。赤帝按剑起，犄角重傍徨。天运如此耳，不饮之何方。壶觞辄自引，未肯须臾忘。匪苟好沉湎，逃名托醉乡。",
            "comment": ""
        },
        {
            "title": "拟古二首",
            "content": "堂堂谷中室，草木恒相邻。顷缘出游衍，室内虚无人。犬羊窥我间，蹄蹟分扰驯。秽我衣裳区，安所置其身。翘然起遐思，结屋依湖滨。手执羲皇卷，门栽五柳春。春风一披拂，意恐缁泥尘。",
            "comment": ""
        },
        {
            "title": "丙戌春雾",
            "content": "忽逢阴浊气氤氲，四顾山河尽已昏。窗外霏霏成细雨，檐端渺渺缀浮云。朦胧咫尺人难辨，混沌东西路不分。若得一番风扫后，依然再觌旧乾坤。",
            "comment": ""
        },
        {
            "title": "重九对菊",
            "content": "霜压危檐冷，萧条秋满林。青云知己惠，黄菊故园心。百虑凭祛遣，颓龄仗制禁。缅思彭泽叟，履运□怀深。",
            "comment": ""
        },
        {
            "title": "咏兰",
            "content": "晓来一雨忽初收，九畹分香绕碧流。裛露灵苗凝浅翠，迎风素质拂轻柔。自甘深谷同巢许，不羡巍阶并管周。物类尚知羞媚世，污名秽节岂吾俦。",
            "comment": ""
        },
        {
            "title": "漫兴二首",
            "content": "南轩梅雨晚来频，雨霁轩清尽可人。不著东山双屐齿，偏宜渭水一丝纶。愁中托酒无辞醉，梦里看花莫认真。行乐随时吾事耳，乾坤何地不容身。",
            "comment": ""
        },
        {
            "title": "牛山之木四",
            "content": "木其荣矣，繁霜瘁之。静言思之，中心怆而。",
            "comment": ""
        },
        {
            "title": "初晴",
            "content": "久雨初收霁，开窗动我情。野花含宿泪，山鹊弄新声。",
            "comment": ""
        },
        {
            "title": "送春",
            "content": "宿雨淹无霁，落花翠点苔。东君今日去，借问几时回。",
            "comment": ""
        },
        {
            "title": "命子篇",
            "content": "悠悠我祖，肇自轩辕。迄於赵城，因而氏焉。汉家涿郡，继族於燕。卜迁大梁，世系绵绵。宋自中叶，徙都南塘。武显扈跸，聿居虞乡。於赫文杏，奕世其芳。符德象贤，谱牒有光。顾及於我，时运倏倾。族居萍散，遂殒家声。苫块余息，仅存其形。於焉有心，冀我后生。后生是畏，圣谟炳如。维时孜孜，无忝厥初。岂不尔念，为惜居诸。无后非孝，匪才若虚。",
            "comment": ""
        },
        {
            "title": "山中即景四首",
            "content": "故园秋雨后，足迹遍溪山。月入芦花冷，风磨柳叶残。群乌乱木末，独雁咽云端。此景堪谁遣，村醪味带酸。",
            "comment": ""
        },
        {
            "title": "暮春即景",
            "content": "衡门三月景，万顷浩无穷。堤柳轻浮碧，野花净落红。小桥溪水涨，曲径峪云笼。牧子横牛背，前村一笛风。",
            "comment": ""
        },
        {
            "title": "避暑",
            "content": "寰区皆是火，何地避炎官。散发松阴下，挂巾石壁间。诗题疏竹润，酒入碧筒寒。不必频挥羽，清风无汗颜。",
            "comment": ""
        },
        {
            "title": "归田园居和陶渊明韵",
            "content": "举世堕尘网，我独爱丘山。旧业久荒芜，不去待何年。栖鸟恋故枝，潜鱼乐深渊。物类各有托，予盍归田园。决水渠双注，藏书居数间。孤松挺后檐，五柳栽门前。渺渺缀浮云，淡淡笼轻烟。蛙鼓池塘畔，鹤唳溪山巅。微躯足为乐，稚子堪陪闲。不受樊笼系，灵台复自然。",
            "comment": ""
        },
        {
            "title": "登五龙尖晚归鼓琴",
            "content": "绝巘凌风驾白云，登临兴后鼓南薰。朱弦一到无心处，自觉人间无可闻。",
            "comment": ""
        },
        {
            "title": "与友观兰",
            "content": "彭泽当年成菊癖，予今亦欲订兰盟。三杯酒向花边泻，一首诗从月下赓。",
            "comment": ""
        },
        {
            "title": "有美人兮四章",
            "content": "有美人兮，在天之东。瞻之勿及，我心憧憧。",
            "comment": ""
        },
        {
            "title": "赠表弟陈莱寿",
            "content": "尔自髫{上髟下令}年，期已领鹗荐。两浙多贤豪，论交皆北面。徊翔逾几春，尚未输夙愿。匪无才与猷，良乏明时眷。力田逢少年，处囊陡尔见。事绩炳寰区，声华流海甸。",
            "comment": ""
        },
        {
            "title": "谢徐隐君屡见惠",
            "content": "慷慨论交日，情深即故知。金兰敦古道，松柏挺奇姿。屡辱分嘉惠，何繇致我私。临风无限思，搔首一嗟咨。",
            "comment": ""
        },
        {
            "title": "见乳燕",
            "content": "梅雨初晴绿满陂，忽然乳燕脱巢飞。诗成高枕惟鼾睡，不向人间怨索离。",
            "comment": ""
        },
        {
            "title": "长短句四时问四首",
            "content": "试问夏祝融，何事苦凭陵。安得金风起天末，大驱凉雨涤炎蒸。",
            "comment": ""
        },
        {
            "title": "望海尖望海",
            "content": "天悬一柱郁崔嵬，海若遥看出不回。叠岸犹疑鞭石起，独惭无计觅蓬莱。",
            "comment": ""
        },
        {
            "title": "观菊有感",
            "content": "行到篱边地满霜，曩时物物已非常。自怜失意秋风后，独有寒花不改香。",
            "comment": ""
        },
        {
            "title": "病中感友不至",
            "content": "侬家好观水，结屋傍西湖。荒径人踪少，苍苔乌迹无。交情穷始见，世态燠斯孚。病嬾疏迎接，偏宜客不呼。",
            "comment": ""
        },
        {
            "title": "渔",
            "content": "垂竿终日坐苔矶，两岸芦花作雪飞，鱼在深波刚不食，蓑披一片冻云归。",
            "comment": ""
        },
        {
            "title": "长短句四时问四首",
            "content": "试问春韶光，何事容易老。一点丹心死不灰，余生未便委芳草。",
            "comment": ""
        },
        {
            "title": "牛山之木四",
            "content": "木之瘁矣，益厚其根。我之怀矣，匪善奚敦。",
            "comment": ""
        },
        {
            "title": "承友携琴见访",
            "content": "三尺丝桐太古音，清风明月是知心。伯牙去后无消息，会见君家契此深。",
            "comment": ""
        },
        {
            "title": "卜居二首",
            "content": "吾宗本郊居，勤俭压几世。礼失于野求，力耕真吾事。古称识时务，必在贤与智。用贻厥孙谋，无为忽去此。去此亦不难，安居亡所恃。",
            "comment": ""
        },
        {
            "title": "立夏",
            "content": "四时天气促相催，一夜薰风带暑来。陇亩日长蒸翠麦，园林雨过熟黄梅。莺啼春去愁千缕，蝶恋花残恨几回。睡起南窗情思倦，闲看槐荫满亭台。",
            "comment": ""
        },
        {
            "title": "山中即景四首",
            "content": "茅屋冻将压，柴门寒自拴。掘炉煨芋栗，呵笔写诗篇。策杖深山里，寻梅古洞边。谁知居士乐，翻受俗人怜。",
            "comment": ""
        },
        {
            "title": "樵",
            "content": "踏破芒鞋力已疲，朝还砺斧采薪儿。云深迷却山头路，戴笠回来雨湿衣。",
            "comment": ""
        },
        {
            "title": "拟古二首",
            "content": "圣王创立制，先务正经界。群侯肆兼并，井田随破坏。经界紊其坊，曷所辨中外。三王化邈矣，五霸迭相代。仲父作内政，兵与农胥赖。列辟已无周，重俾宗且戴。伟哉九合功，愿执鞭相待。",
            "comment": ""
        },
        {
            "title": "山中即景四首",
            "content": "谷风吹我户，襟抱豁然开。雪向梅边尽，春从柳上来。花瓶长绿草，茶碗泛香醅。逸兴难拘缚，寻诗屐破苔。",
            "comment": ""
        },
        {
            "title": "仲夏即景",
            "content": "五月憩孤村，幽情夐不群。鹭飞天上雪，鸥渡渚中云。翠麦刚才刈，青苗又复芸。浮生行乐耳，世事不须论。",
            "comment": ""
        },
        {
            "title": "秋晚登眠牛冈偶赋",
            "content": "满路尘嚣不耐愁，眠牛冈上自清秋。霜高木叶流丹冷，宜为黄花一举瓯。",
            "comment": ""
        },
        {
            "title": "长短句四时问四首",
            "content": "试问秋疏檐，落叶何萧萧。黄花如有故人意，相对篱边共浊醪。",
            "comment": ""
        },
        {
            "title": "创泳泽书院初成",
            "content": "万古湖山一望央，紫阳道脉壮宫墙。佳朋鳞集互联榻，多士云从相共堂。地有金罍非福瑞，天将玉汝任纲常。要知学问无他术，只在工夫不怠荒。",
            "comment": ""
        },
        {
            "title": "释闷",
            "content": "槛外山花照眼明，独怜幽抱向谁评。因寻乐处诗为友，欲破愁城酒作兵。歌罢倦吟多少句，醉余强进两三觥。春光容易催人老，莫把污名玷此生。",
            "comment": ""
        },
        {
            "title": "悲千二弟",
            "content": "哀哉我弟兮，一梦竟何归。堂前紫荆萎，天边鸿雁离。曩尔有志青云技，兹尔回头万事非。黄卷窗前不再展，瑶琴月下谁复挥。我今为尔写哀词，花笺滴泪声嘘欷。",
            "comment": ""
        },
        {
            "title": "题壁",
            "content": "三北谁人知管仲，五湖何处觅陶朱。壁间遗墨还堪睹，吊罢灵魂一束刍。",
            "comment": ""
        },
        {
            "title": "倦来归",
            "content": "驰驱数载倦来归，一任流光暗里催。缩首愿情忘势利，敛踪甘不受轻肥。动於沼上观鸥侣，静在松间共鹤栖。此外嚣嚣无别事，编茅插棘护幽扉。",
            "comment": ""
        },
        {
            "title": "寒食",
            "content": "人道芳辰载酒行，予心翻起古今情。纸钱烧罢归来后，犹有原头杜宇声。",
            "comment": ""
        },
        {
            "title": "耕",
            "content": "布谷声中雨一犁，绿蓑青笠两相宜。陇头枉费驱牛力，旱潦年来未可期。",
            "comment": ""
        },
        {
            "title": "长短句四时问四首",
            "content": "试问冬满面，朔风何猎猎。雪里梅花度暗香，骚人颇有诗相狎。",
            "comment": ""
        },
        {
            "title": "赠别二首",
            "content": "年来聚首情何乐，今日匆匆又解携。千里故交惟藉酒，劝君更把手中卮。",
            "comment": ""
        },
        {
            "title": "种田行",
            "content": "春雨一犁足郊原，南村北村齐种田。抛秧落水时竞捷，老者在后少者前。日暮天寒完未得，比邻来相助插田。比邻亦来相助插，如何独行之士任迍邅。",
            "comment": ""
        },
        {
            "title": "秋夜宿瑞象寺写怀",
            "content": "秋高天宇肃，草际霜华冷。明月流清光，徘徊薜萝影。予抱千古怀，其将为谁骋。兴衰感人事，代谢悲流景。长歌紫芝篇，醉卧赤松径。斯亦聊且娱，荣华非所竞。",
            "comment": ""
        },
        {
            "title": "赋友授徒",
            "content": "孤竹清风迥，尼坛化雨淋。群英公乐育，何必羡华簪。",
            "comment": ""
        },
        {
            "title": "兰边晚酌",
            "content": "深谷笼幽色，超然味更长。薰人先欲醉，对客漫斟尝。初触来歌席，犹肄扑酒觞。主人困坐久，寂寂不闻香。",
            "comment": ""
        },
        {
            "title": "伤春偶得绵字",
            "content": "王府原头芳草芊，却怜杜宇自年年。停杯试向窗前看，飞尽杨花几树绵。",
            "comment": ""
        },
        {
            "title": "悬剑歌",
            "content": "家徒四壁何所有，横悬三尺电光溜。床头醉看白虹飞，中夜犹惊玉龙吼。潜倚空山泣鬼神，寒芒逼人动牛斗。无乃干将是前身，莫邪清淬浑天授。今者羞为妇女看，霜稜蟠蛰匣中久。何日露拔斩长鲸，启函一展剸犀手。豪曹湛卢只自珍，雷焕张华世莫遘。傥尔识取英雄眸，此时挥霍任驰骤。",
            "comment": ""
        },
        {
            "title": "赠别二首",
            "content": "千里论交情累累，尊酒话别临溪水。江南为有一枝春，愿寄故人好相慰。",
            "comment": ""
        },
        {
            "title": "赠行",
            "content": "无酒不成别，无诗别不成。别君诗一首，马上酒三行。",
            "comment": ""
        },
        {
            "title": "牧",
            "content": "相呼相唤出烟堤，冒雨前村膝没泥。万斛愁怀人不解，呜呜桐角倚牛吹。",
            "comment": ""
        },
        {
            "title": "漫兴二首",
            "content": "偃息林臯与世违，兴来长啸不妨痴。素怀欲辟留侯谷，僻性耽茹甪里芝。漫谓五湖真乐事，须夸三径足幽栖。时人何用讯名氏，久矣迂疏不自知。",
            "comment": ""
        },
        {
            "title": "有美人兮四章",
            "content": "有美人兮，在天之北。怀之勿已，我心恻恻。",
            "comment": ""
        }
    ]
}