{
    "dynasty": "宋",
    "author": "赵方",
    "poems": [
        {
            "title": "龙潭",
            "content": "静深空洞碧沉沉，鉴影分明照我心。照我心於何处是，潜龙时见普甘霖。",
            "comment": ""
        },
        {
            "title": "岳亭",
            "content": "南岳亭峰七十二，祝融峰直老人星。平生最有看山偿，一上斯亭双眼青。",
            "comment": ""
        },
        {
            "title": "东岑",
            "content": "读书茅屋白云岑，日月如流老欲侵。岑傍松杉栽万树，於兹十载已成林。",
            "comment": ""
        },
        {
            "title": "青衣泉",
            "content": "地脉流香出翠微，不关传说是耶非。赛风隐隐鸣松涧，急溜潺潺泻石矶。此日无鸾飞碧落，当年有女着青衣。闲将陆羽茶经较，只载中冷一翁归。",
            "comment": ""
        },
        {
            "title": "幽谷",
            "content": "静虚空阔深盘旋，松挂薜萝笼紫烟。尝引我来寻诗料，和残皎皎白驹篇。",
            "comment": ""
        },
        {
            "title": "沙冈",
            "content": "问邓何酷爱沙冈，奇秀山光接水光。槐树绿阴刚似盖，天风吹动蛰龙翔。",
            "comment": ""
        },
        {
            "title": "月池",
            "content": "道人院外一池横，源水流来静且清。明月自能夜夜到，镜光上下鉴虚盈。",
            "comment": ""
        },
        {
            "title": "石泉",
            "content": "石上泉流泉上石，泉之寒冽石坚贞。补天到海何须论，且慰往来行路人。",
            "comment": ""
        },
        {
            "title": "溪鱼",
            "content": "溪流渺渺净涟漪，鱼跃鱼潜乐自知。若逐桃花浪里去，风雷相送入天池。",
            "comment": ""
        },
        {
            "title": "水阁",
            "content": "四围绿水绕重重，孤阁高撑渺渺中。人在阁中忧思远，应随水到海涯东。",
            "comment": ""
        },
        {
            "title": "荷沼",
            "content": "露珠颗颗盪青荷，云锦重重铺碧波。外直中通心独苦，拟诸君子待如何。",
            "comment": ""
        }
    ]
}