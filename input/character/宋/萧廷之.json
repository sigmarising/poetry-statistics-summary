{
    "dynasty": "宋",
    "author": "萧廷之",
    "poems": [
        {
            "title": "西江月",
            "content": "要识真铅真汞，都来只一根源。烹煎火候妙中玄。不是知音难辨。采取莫差时日，仍分弦後弦前。玉炉一霎火烧天。无位真人出现。",
            "comment": ""
        },
        {
            "title": "西江月",
            "content": "药产西南坤地，金丹只此根宗。学人著意细推穷。妙绝无过真种。了一万般皆毕，休分南北西东。执文泥象岂能通。恰似哑人谈梦。",
            "comment": ""
        },
        {
            "title": "南乡子",
            "content": "温养象周天。须要微微火力全。爱护婴儿惟藉母，三年。运用抽添象缺圆。牛斗会河边。拾取玄珠种玉田。定意如如行火候，精专。剖腹分明说与贤。",
            "comment": ""
        },
        {
            "title": "南乡子",
            "content": "识得水中金。煅炼烹煎理更深。进退抽添须九转，浮沈。温养潜龙复与临。妙运自天心。托仗黄婆配丙壬。酝就醍醐山顶降，频斟。慢拨无弦一曲琴。",
            "comment": ""
        },
        {
            "title": "南乡子",
            "content": "长子到西方。少女归乾变六阳。便好下功修二八，提防。至九方知道自昌。牛斗共商量。巧夺天功妙莫量。离坎夫妻交媾後，难忘。始觉壶中日月长。",
            "comment": ""
        },
        {
            "title": "南乡子",
            "content": "两手擘鸿濛。慧剑飞来第一峰。外道修罗惊缩项，神通。造化元来在掌中。锻炼玉炉红。橐龠吹嘘藉巽风。十月托胎吞入腹，坤宫。立见三清太上翁。",
            "comment": ""
        },
        {
            "title": "南乡子",
            "content": "生甲更生庚。此是丹头切要明。药嫩采来归土釜，煎烹。文武刚柔次第行。片饷结丹成。沐浴防危更守城。到此不须行火候，持盈。火若加临必定倾。",
            "comment": ""
        },
        {
            "title": "西江月",
            "content": "金液还丹大道，古人万劫一传。倾心剖腹露诸篇。接引直超道岸。莫怪天机泄尽，此玄玄外无玄。留传後代与名贤。有目分明觑见。",
            "comment": ""
        },
        {
            "title": "南乡子",
            "content": "尽净露天机。只恐时人自执迷。颔下藏珠当猛取，休迟。道在身中更问谁。尘纲忽抛离。百岁年华七十稀。莫待老来铅汞少，堪悲。业报前途难自欺。",
            "comment": ""
        },
        {
            "title": "南乡子",
            "content": "白雪与黄芽。两味精华共一家。采择辨时衰与旺，堪夸。火候毫厘不可差。顶上结三花。驾动羊车与鹿车。乌兔往来南北面，交加。从此天河稳泛槎。",
            "comment": ""
        },
        {
            "title": "西江月",
            "content": "鼎器法天象地，坎离运用无差。夫妻相会入黄家。共说无生妙话。雨意云情了当，领头驾动河车。搬归顶上结三花。牢闭玉关金锁。",
            "comment": ""
        },
        {
            "title": "西江月",
            "content": "两手劈开混沌，坦然直露丹宗。日魂月魄自西东。牢捉莫轻放纵。外道邪魔缩项，相将结宝中宫。九还七返片时功。皆赖黄婆相送。",
            "comment": ""
        },
        {
            "title": "西江月",
            "content": "默运乾坤否泰，抽添妙在屯蒙。起於复卦剥于终。温养两般作用。沐浴要防危险，吹嘘全藉离风。工夫还返入坤宫。火足不宜轻弄。",
            "comment": ""
        },
        {
            "title": "西江月",
            "content": "拨动顶门关捩，自然虎啸龙吟。九还七返义幽深。出入不离玄牝。运用玉炉火候，鼎中练就真金。强兵战胜便收心。妙在无伤无损。",
            "comment": ""
        },
        {
            "title": "西江月",
            "content": "莫问九三二八，无过阴偶阳奇。大都离坎结夫妻。要识屯蒙既未。若遇一阳起复，便堪进火无迟。只应差失在毫厘。野战更宜仔细。",
            "comment": ""
        },
        {
            "title": "南乡子",
            "content": "鼎器法乾坤。上是天元下地元。若也更能颠倒运，交番。阖劈循环在八门。搬运上崑崙。龟与蛇儿自吐吞。百尺竿头牢把线，掀援。从此元神命永存。",
            "comment": ""
        },
        {
            "title": "南乡子",
            "content": "关锁自周天。升降循环三寸田。不在嘘呵并数息，天然。九转无亏火力全。胎息漫流传。要在阴阳不可偏。呼吸吹嘘皆赖巽，绵绵。妙在前弦与後弦。",
            "comment": ""
        },
        {
            "title": "西江月",
            "content": "夹脊双关透顶，此为大道玄门。金丹只是此宗根。大要知时搬运。温养守城野战，华池玉液频吞。玉炉常使火温温。采药审他老嫩。",
            "comment": ""
        },
        {
            "title": "南乡子",
            "content": "真汞与真铅。产在先天与後天。大开知时勤采取，玄玄。得穴何愁不作仙。进火要精专。审究前弦与後弦。屯卦抽添蒙卦止，难传。毫发差殊不结丹。",
            "comment": ""
        },
        {
            "title": "南乡子",
            "content": "木兔与金鸡。刑德临门有偶奇。炉内丹砂宜沐浴，防危。神水溶溶满玉池。年月日并时。刻里工夫一例推。著意研穷丹造次，毫厘。十月殷勤自保持。",
            "comment": ""
        },
        {
            "title": "西江月",
            "content": "九曲江头逆浪，霎时冲过天心。崑崙顶上水澄澄。酝就琼浆自饮。便向此时采取，河车搬运无停。阴阳一气自浮沈。锁闭玉关牢稳。",
            "comment": ""
        },
        {
            "title": "西江月",
            "content": "调燮火工非小，差殊只在毫厘。鼎炉汞走黑铅飞。从此恐君丧志。须共真师细论，无令妄动轻为。幽微玄妙最深机。言语仍须避忌。",
            "comment": ""
        },
        {
            "title": "西江月",
            "content": "一二复临养火，兔鸡沐浴潜藏。分明变化在中央。结就玄珠片饷。还返归根托体，守城抱一提防。黄庭来往是寻常。恍惚之中纵放。",
            "comment": ""
        },
        {
            "title": "南乡子",
            "content": "复卦起潜龙。戊己微调未可攻。九二见龙临卦主，神通。从此炉中次第红。泰卦恰相逢。猛火烧乾藉巽风。炼就黄芽并白雪，奇功。还返归坤道始穷。",
            "comment": ""
        }
    ]
}