{
    "dynasty": "宋",
    "author": "柴望",
    "poems": [
        {
            "title": "金台泊舟",
            "content": "欲谋归去计，归去更匆匆。王化何时北，江流日流东。片帆山共水，竟夕雨和风。时事只如此，相催成老翁。",
            "comment": ""
        },
        {
            "title": "范蠡",
            "content": "五月菰蒲八月秋，年年清酒酹江头。伍胥忿怒三闾怨，争似鸱夷一钓舟。",
            "comment": ""
        },
        {
            "title": "中秋待月用弟察推元彪韵",
            "content": "待月南楼月不明，百年虚负此宵情。浮阴乱向空中起，圆影偏从塞外清。江国潇潇凄露气，山城处处动笳声。何人独抱琵琶坐，泪滴冰弦暗恨生。",
            "comment": ""
        },
        {
            "title": "上忠斋丞相",
            "content": "世事篙人一叶舟，长歌短棹发中流。今朝正得东风便，才是西风便转头。",
            "comment": ""
        },
        {
            "title": "金陵秋赋别江寿翁",
            "content": "忆向西风折翅归，每忻黄菊满疎篱。十书诣阙无知己，千里离家有路歧。岁月易惊孤客梦，文章难比少年时。荻花芦叶休凄怨，自有新开窦桂枝。",
            "comment": ""
        },
        {
            "title": "送监丞弟元亨参江陵阃",
            "content": "北虏才闻郭子仪，上流决有退师期。诸公但酾临江酒，老子只围别墅棋。露布夜传诛鞑靼，蜡丸便递破符离。书生已办平淮表，先寄鹡鴒原上诗。",
            "comment": ""
        },
        {
            "title": "高斋晚望",
            "content": "才是青山便卜邻，世情那得较纷纭。露含远岫分为雨，烟起人家去作云。柳色晴光扶槛人，莺声人语隔窗闻。高斋独卷重帘坐，花落棋床日未曛。",
            "comment": ""
        },
        {
            "title": "西施",
            "content": "十二金钗对对铺，三千粉黛腻如酥。君王莫道六宫丑，一个西施已坏吴。",
            "comment": ""
        },
        {
            "title": "江心寺",
            "content": "寺比金焦彻夜开，一山恰似小蓬莱。塔分两岸波中影，潮长三门石上苔。遗老为言前日事，上皇曾渡此江来。中流滚滚英雄恨，输与高僧入定回。",
            "comment": ""
        },
        {
            "title": "诏许出狱呈京尹节斋赵公",
            "content": "臣子狂愚献直言，圣明宽大度如天。十封应诏皆焚藁，一片忧时只似弦。数象逢丁阳九厄，元龟为鉴后千年。今朝有旨从天下，不到长沙到席前。",
            "comment": ""
        },
        {
            "title": "蕲州别友",
            "content": "客中逢客上夷陵，辗转凄凉睡不成。无酒送君之远道，有谁吹角向江城。白发乱生人渐老，青灯相对雨无情。诘朝共发蕲州路，知到江山更几程。",
            "comment": ""
        },
        {
            "title": "桂枝香",
            "content": "今宵月色。叹暗水流花，年事非昨。潇洒江南似画，舞枫飘柞。谁家又唱江南曲，一番听、一番离索。孤鸿飞去，残霞落尽，怨深难托。又肠断、丁香画雀。记牡丹时候，归燕帘幕。梦里襄王，想念王孙飘泊。如今雪上萧萧鬓，更相思、连夜花发。柘枝犹在，春风那似，旧时宋玉。",
            "comment": ""
        },
        {
            "title": "念奴娇",
            "content": "春来多困，正日移帘影，银屏深闭。唤梦幽禽烟柳外，惊断巫山十二。宿酒初醒，新愁半解，恼得成憔悴。髼鬆云鬓，不忺鸾镜梳洗。门外满地香风，残梅零乱，玉糁苍苔碎。乍暖乍寒浑莫拟，欲试罗衣犹未。斗草雕阑，买花深院，做踏青天气。晴鸠鸣处，一池昨夜春水。",
            "comment": ""
        },
        {
            "title": "祝英台/祝英台近",
            "content": "小船儿，双去橹。红湿海棠雨。燕子归时，芳草暗南浦。自从翠袖香消，明珰声断，怕回首、旧寻芳处。向谁语。可怜金屋无人，冷落凤箫谱。翠入菱花，蛾眉为谁妩。断肠明月天涯，春风海角，恨不做、杨花飞去。",
            "comment": ""
        },
        {
            "title": "越王勾践墓",
            "content": "秦望山头自夕阳，伤心谁复赋凄凉。今人不见亡吴事，故墓犹传霸越乡。雨打乱花迷复道，鸟翻黄叶下宫墙。登临莫向高台望，烟树中原正渺茫。",
            "comment": ""
        },
        {
            "title": "别故人",
            "content": "便未成名也自归，不应猿鹤更猜疑。冷看世事频移局，懒与仙人共弈棋。南渡只今惟有酒，西兴临别是谁诗。行藏正要知时节，却是时人未得知。",
            "comment": ""
        },
        {
            "title": "塞下行赠韦士颍归鄂渚上江陵谒阃相",
            "content": "长安二月春正浓，长江二月风正急。城头杨柳雪絮飞，道傍黏雨沱潦湿。邯郸谁家侠少年，上马意气挥金鞭，下马扫笔大如椽。兴来一石未能醉，剧饮数斗口流涎。玉山跌倒扶未起，金鞭留当酒家里。隔楼仿佛画眉人，相邀夜宿鸳鸯被。睡魔不醒五更钟，笛声吹断相思泪。嘐嘐鸣鸡将度关，欲去未去路蹰间。道逢项庄把剑舞，楼上美人歌玉环。划然掣电蛟龙怒，便指南楼问归路。二千三百里更长，尔备衣粮我扉屦。青衫著破不堪典，典到青衫共谁语。世上岂无虬髯汉，散财结客千千万。岂无燕昭万黄金，筑作高台礼瑰彦。秦坑汉骂不肯收，自是一番遭薄贱。唐人科举更糊名，天下英雄消沮尽。生儿不学去封侯，锥毛弄秃成霜鬓。世无荆轲樊于期，只今谁复是男儿。我闻兵凶战危事，愁杀天上蚩尤旗。人心承平易思乱，中原块土急驱汉。蔡城未下辟未诛，机来一发不容间。三边未即妖祲清，天河何时能洗兵。送君不作断肠客，三尺一骑君西征。临岐酌酒再三语，今日君王自神武。此行投笔事班超，不必区区问儿女。上流夜夜雨如箭，下流砲火惊淮甸。襄师重屯郢州北，淮师未解长江面。劝君莫赋横槊诗，楼头正要筹边算。军前一著天下奇，夜斩楼兰无人知。露布直到天子墀，六宫懽动龙颜怡。维清象武献太庙，未央前殿称玉卮。搴旗斩将不足道，运筹帷幄果谓谁，曰何功第一参次之。",
            "comment": ""
        },
        {
            "title": "月夜溪庄访旧",
            "content": "山山明月路，何处认梅花。石色冷如水，溪流白似沙。清吟幽客梦，华发故人家。相见即归去，已应河汉斜。",
            "comment": ""
        },
        {
            "title": "寄徐编校",
            "content": "近传丹韶下彤墀，夜鹤寒猿也自疑。江上晚风终自急，山中白石最相宜。潮生潮灭鸥先见，花落花开蝶未知。怀玉山人如问我，烂柯山下看围棋。",
            "comment": ""
        },
        {
            "title": "多景楼",
            "content": "早被垂杨系去舟，五更潮落大江头。关河北望几千里，淮海南来第一楼。昔日最多风景处，今人偏动黍离愁。烟沙澒洞翻苹未，欲倚西风问仲谋。",
            "comment": ""
        },
        {
            "title": "越山",
            "content": "吴越山分两岸青，遥遥帆影是西兴。江花历乱如红雨，云树高低似画屏。钱氏古乡迷鸟道，越王芳草上诸陵。已知太乙临吴分，晓看祥乌夜看星。",
            "comment": ""
        },
        {
            "title": "昭阳殿",
            "content": "祸水流来汉火亡，白头宫女恨昭阳。至今人见飞来燕，犹为君王暗断肠。",
            "comment": ""
        },
        {
            "title": "贺新郎",
            "content": "满酌西湖酒。觉湖山、依然未老，游人如旧。数过清明才六日，欲暖未晴时候。正画舫、春明波透。记得名园曾驻马，锦鞍鞯、浅映堤桥柳。寻胜赏，重回首。不妨旋摘枝头有。喜青青、垂丸带子，脆圆如豆。想是和羹消息近，报与醉翁太守。道玉铉、有人启奏。红药当阶明似锦，觉娇莺、舞燕皆称寿。唱此曲，付红袖。",
            "comment": ""
        },
        {
            "title": "沛中歌",
            "content": "秦时日月汉山河，家计今谁与仲多。天子不知天下贵，酒中惟唱沛中歌。",
            "comment": ""
        },
        {
            "title": "吴樵溪山居",
            "content": "老子无家计，萧然屋数间。头边惟白发，眼底是青山。棋急鸟声散，琴低鹤睡閒。片云长似伴，朝去暮飞还。",
            "comment": ""
        },
        {
            "title": "阳关三叠",
            "content": "西风吹鬓，残发早星星。叹故国斜阳，断桥流水，荣悴本无凭。但朝朝、才雨又晴。人生飘聚等浮萍。谁知桃叶，千古是离情。正无奈、黯黯离情。渡头烟暝，愁杀渡江人。伤情处，送君且待江头月，人共月、千里难并。笳鼓发，戍云平。此夜思君，肠断不禁。尽思君送君。立尽江头月，奈此去、君出阳关，纵有明月，无酒酌故人。奈此去、君出阳关，明朝无故人。",
            "comment": ""
        },
        {
            "title": "白云庄四首·平溪堂",
            "content": "亭号休休古退藏，岂如溪上构虚堂。坐邀城市真潇洒，却谓江湖太渺茫。下笔新题无俗事，携筇野服是家常。临流滠有清风快，未见古人心已凉。",
            "comment": ""
        },
        {
            "title": "重到都门俲辘轳体",
            "content": "两年不作京华梦，重到湖山事已非。柳外晚风寒食节，花间天气雨晴时。阑干独凭莺飞去，帘幕低垂燕未归。欲托焦桐理心事，满庭芳草又斜晖。",
            "comment": ""
        },
        {
            "title": "苏武",
            "content": "十九年间不辱君，论功何独后诸臣。若教倒数凌烟像，也是当时第一人。",
            "comment": ""
        },
        {
            "title": "归来",
            "content": "归计年来付酒杯，任他猿鹤自相猜。东家种竹西邻看，前日移花昨夜开。钟送夕阳归草木，风吹凉月上楼台。老来懒听他家曲，惟看柴门长绿苔。",
            "comment": ""
        },
        {
            "title": "白云庄四首·晚望台",
            "content": "治圃我依浮石滩，筑台君占白云山。三秋一日登临外，百里同风咫尺间。峰黛阴晴常黯黯，溜琴朝夕自潺潺。休官谁道何曾见，林下如今两处閒。",
            "comment": ""
        },
        {
            "title": "淝水",
            "content": "想见西对对垒时，目中先已料安危。淮淝百万兵虽众，未抵东山一局棋。",
            "comment": ""
        },
        {
            "title": "山阴兰亭",
            "content": "寂寂山阴事已尘，至今亭址尚嶙峋。落花时节朝朝雨，插柳人家处处春。曲水自流寒食酒，茂林无复永和人。昭陵茧纸今何在，空有梅花点翠珉。",
            "comment": ""
        },
        {
            "title": "石头城和王宁翁韵",
            "content": "怀乡吊古易伤心，绝顶危亭共客临。朝市曾经兵火后，山川转觉树云深。百年歌舞空台沼，六代豪华漫陆沉。惟有乱鸦归去晚，夕阳无限暮城阴。",
            "comment": ""
        },
        {
            "title": "摸鱼儿",
            "content": "便无他、杜鹃催去，匆匆春事能几。看来不见春归路，飞絮又随流水。留也是。怎禁得、东风红紫还飘坠。天涯万里。怅燕子人家，沈沈夜雨，添得断肠泪。嬉游事。早觉相如倦矣。谢娘庭院犹记。闲情已付孤鸿去，依旧被莺呼起。谁料理。正乍暖还寒，未是晴天气。无言自倚。想旧日桃花，而今人面，都是梦儿里。",
            "comment": ""
        },
        {
            "title": "云梦",
            "content": "纪生尚可称皇帝，韩信何妨作假王。今日伪游真是伪，只因一蹑误高皇。",
            "comment": ""
        },
        {
            "title": "金山寺",
            "content": "荻花芦叶正珊珊，山在长江寺在山。门迳但从船出入，僧房多住水中间。江空落日斜犹照，夜半秋潮去复还。吟兴未阑天欲曙，一行斜雁起苍湾。",
            "comment": ""
        },
        {
            "title": "念奴娇",
            "content": "匆匆别去，算别来、又是几番春暮。酒债不偿还似可，负了若干吟句。渭北春天，江南夜雨，总是伤情处。黯然消歇，绿杨一阵莺语。空记十载嬉游，如今蓦地，两处成离阻。纵是相逢天涯路，难觅年时欢侣。寄语东君，岁华不驻，谁为留春住。小楼昨夜，东风依旧飞絮。",
            "comment": ""
        },
        {
            "title": "客中夜雨",
            "content": "离情先怯向边州，寒叶敲窗更报秋。几点搅残千里梦，一声滴作两乡愁。苦缘杨柳沾离席，偏傍梧桐溅小楼。惟有孤灯照明灭，夜深无语揽重裘。",
            "comment": ""
        },
        {
            "title": "重题黄鹤楼",
            "content": "自从崔颢题诗后，更有何人吊祢衡。芳草不知鹦鹉恨，晴天惟见汉阳城。楼头月落酒方醒，岸口风高雁正鸣。五百年前黄鹤去，閒寻鸥鹭订诗盟。",
            "comment": ""
        },
        {
            "title": "即事",
            "content": "澒洞风尘莽未明，天翻地覆劫将盈。翠华海上知何似，白首山中空自惊。哭向莺花非世界，梦迷弓剑绕皇陵。谁知薇蕨同杯酒，为酹兴亡终古灵。",
            "comment": ""
        },
        {
            "title": "念奴娇",
            "content": "登高回首，叹山河国破，於今何有。台上金仙空已去，零落逋梅苏柳。双塔飞云，六桥流水，风景还依旧。凤笙龙管，何人肠断重奏。闻道凝碧池边，宫槐叶落，舞马衔杯酒。旧恨春风吹不断，新恨重重还又。燕子楼高，乐昌镜远，人比花枝瘦。伤情万感，暗沾啼血襟袖。",
            "comment": ""
        },
        {
            "title": "和周居易见寄韵",
            "content": "十年为客上长安，人指冰山不会寒。开口尽言投老易，到头只是挂冠难。低栖屋宇居常稳，巧小园池坐尽宽。别有前溪鱼可钓，也须栽竹傍栏干。",
            "comment": ""
        },
        {
            "title": "奇气楼",
            "content": "此斋全占崧高胜，更尽楼前第一奇。芳草碧连天水处，数峰青断暮烟时。山川不逐阴晴换，宇宙閒看岁月移。琴已懒弹书懒读，一帘花影咏春迟。",
            "comment": ""
        },
        {
            "title": "西湖",
            "content": "年年柳眼青归处，门外游人可自閒。天气又晴晴又雨，楼台依寺寺依山。酒边歌拍穿花外，船上箫声落水间。光景留连宽自惜，鹧鸪啼罢暮城关。",
            "comment": ""
        },
        {
            "title": "山居",
            "content": "老来无一事，僮与鹤相随。绕屋疎疎竹，编墙短短篱。起来花换影，知己睡多时。莫厌山居寂，山人只自宜。",
            "comment": ""
        },
        {
            "title": "送朱南山开蜀阃",
            "content": "殿上传宣内引官，一封历历奏忠肝。八千里路先声至，百万都人夹道观。节度晋公先授钺，淮阴韩信旧登坛。擎天正要中流柱，莫拟人间蜀道难。",
            "comment": ""
        },
        {
            "title": "摸鱼儿",
            "content": "问长江、几分秋色，三分浑在烟雨。何人折尽丝丝柳，此日送君南浦。帆且驻。试说著、羊裘钓雪今何许。鱼虾自舞。但一舸芦花，数声霜笛，鸥鹭自来去。年年事，流水朝朝暮暮。天涯长叹飘聚。衾寒不转钧天梦，楼外谁歌白纻。君莫诉。君试按、秦筝未必如锺吕。乡心最苦。算只有娟娟，马头皓月，今夜照归路。",
            "comment": ""
        },
        {
            "title": "钱唐",
            "content": "不记钱王建国年，尚遗强弩射潮痕。地回王气归吴分，山挟潮声出海门。南渡几年犹昨日，西湖疎影自黄昏。客来独凭栏干处，时听渔歌过远村。",
            "comment": ""
        },
        {
            "title": "凤皇台",
            "content": "洒尽梧桐酒一杯，兴亡前事独徘徊。乌衣冉冉斜阳下，白鹭茫茫江水来。凤去不知经几载，客来惟只见高台。閒于登眺成孤啸，五百年间王气回。",
            "comment": ""
        },
        {
            "title": "别永嘉使君赵致轩",
            "content": "一番出处计何如，流泊中川不为渔。落日凄凉秋老矣，西风浩荡客归欤。吟成白发逢知己，费尽黄金买古书。明发灞灞桥上路，藉君帆力更吹嘘。",
            "comment": ""
        },
        {
            "title": "上忠斋丞相",
            "content": "江南江北路迢迢，往事东风恨未消。昨夜杜鹃啼不了，始知春在洛阳桥。",
            "comment": ""
        },
        {
            "title": "齐天乐",
            "content": "凄凄杨柳潇潇雨，悄窗怎禁滴沥。思里传螀，愁边落雁，多少东吴山色。知他恨极。料为我窗前，强鸣刀尺。竟日西风，那堪无寐更邻笛。黄花开遍未也，花开应笑我，年少难觅。灞上长安，河边渭水，都把韶华暗掷。何人碎璧。尚衰草连天，暮烟凝碧。怕说相思，撼枫喧夜寂。",
            "comment": ""
        },
        {
            "title": "白云庄四首·掬泉轩",
            "content": "好山深处静开轩，目送孤云手弄泉。枕石堂无金玉富，濯缨家有子孙贤。初寻旧隐蓬三伏，已发新吟仅百篇。闻说夜分烦暑散，凉飚浑似素秋天。",
            "comment": ""
        },
        {
            "title": "长城",
            "content": "漠漠沙场万里遥，千夫一日起临洮。若无道德为干橹，更是秦人筑欠高。",
            "comment": ""
        },
        {
            "title": "子陵台",
            "content": "曾与刘郎共起居，如何不肯受除书。最怜人笑先生错，正好为官却钓鱼。",
            "comment": ""
        },
        {
            "title": "宿湖外",
            "content": "懒入城中去，来维柳下舟。空江明月上，残雨夕阳收。好景多归夜，他乡易得秋。倚梧吟不尽，樽酒更登楼。",
            "comment": ""
        },
        {
            "title": "富阳道中",
            "content": "几年只向长安去，今日囊书被旨回。马首独行秋叶路，鲈鱼时共菊花杯。黄昏钟动雁初下，夜半月明潮正来。我自不归归便得，故园早晚早梅开。",
            "comment": ""
        },
        {
            "title": "上忠斋丞相",
            "content": "九陌红尘扑帽纱，囊书几度进官家。近来不甚知时事，只是栽桑不种花。",
            "comment": ""
        },
        {
            "title": "和王景阳越中寄别韵",
            "content": "故人书只问平安，已分还山岂愿官。猿鹤不惊松迳梦，貂蝉难换竹皮冠。长安落叶秋深见，故国斜阳雨后看。莫道剡中吟不尽，不成吟处亦停鞍。",
            "comment": ""
        },
        {
            "title": "戒珠寺右军宅",
            "content": "苍树寒烟两渺茫，后来谁此吊兴亡。晋朝风物今流水，萧寺钟声几夕阳。话燕梁空春雨急，爱鹅人去暮山长。学书弟子知何在，风过池塘墨尚香。",
            "comment": ""
        },
        {
            "title": "满江红",
            "content": "载酒何人，登临处、沧洲空阔。凭阑外、晴杨两岸，晚烟泼□。水鸟不知梁燕去，溪山半属冬青阁。有小舟、隐约载歌姝，调新曲。留与去，如何得。风又雨，催行色。共白苹红蓼，好生飘泊。别後三年重会面，人生几度三年别。正乡心、客梦两绸缪，城头角。",
            "comment": ""
        },
        {
            "title": "送叶若矶之金陵竭信庵",
            "content": "一片斜阳落渡头，青衫乌帽独登楼。江流建业三千里，山色淮南数百州。都督正开羊祜府，谁人得上李膺舟。此行不为扬州鹤，一字犹堪万户侯。",
            "comment": ""
        },
        {
            "title": "梦傅说",
            "content": "傅说为霖寤寐中，高宗一念与天通。后来亦有君王梦，不是阳台便月宫。",
            "comment": ""
        },
        {
            "title": "送马太初之越",
            "content": "一去山阴一冉溪，如何还只恁分携。雨无聊赖人无寐，水又潺湲鸟又啼。明日不知君上马，中宵谁与共间鸡。去时应有兰亭句，为我临池援笔题。",
            "comment": ""
        },
        {
            "title": "呈中书权直程沧洲",
            "content": "玉旨传宣夜直扉，制麻侵晓进呈归。三槐龙影连青琐，千柳莺声度紫薇。袖惹炉香飘雾霭，砚传盘露映旌旗。承恩更赐金莲炬，犹胜清光太乙藜。",
            "comment": ""
        },
        {
            "title": "齐天乐",
            "content": "青青杨柳丝丝雨，他乡又逢寒食。几度刘郎，当年曼倩，迢递水村烟驿。寻踪访迹。正马上相逢，杏花狼藉。惟有沙边，旧时鸥鹭似相识。天涯流浪最久，十年何所事，幽愫历历。换字鹅归，看梅鹤去，回首征衫泪渍。新欢旧忆。笑客处如归，归处如客。独倚危阑，乱山无数碧。",
            "comment": ""
        },
        {
            "title": "和通判弟随亨书感韵",
            "content": "风沙万里梦堪惊，地老天荒只此情。世上但知王蠋义，人间惟有伯夷清。堂前归燕春何处，花外啼鹃月几更。莫话凄凉当日事，剑歌泪尽血沾缨。",
            "comment": ""
        },
        {
            "title": "富春严子陵祠",
            "content": "桑田何处海漫漫，耕垄传闻建武间。真主不缘符白水，先生安可饭青山。至今衰草遗寒烧，此日秋江起暮鹇。万里崎岖祠下路，不知行役几人閒。",
            "comment": ""
        },
        {
            "title": "白云庄四首·懒归阁",
            "content": "溪流回合逗方池，轩槛前临面翠微。紫陌红尘行不顾，白云青嶂坐忘归。方荣即隐谁能继，未老休官世所稀。我昔凌云登阁会，主翁留饮见蟾晖。",
            "comment": ""
        },
        {
            "title": "灵芝寺别祖席诸友",
            "content": "落日寒城暮雨余，满斟离酒意何如。见妻还指张仪舌，痛国谁怜贾谊书。羸马病僮旋僱倩，寺禽山獠亦欷嘘。长安可是深居处，更向深山深处居。",
            "comment": ""
        },
        {
            "title": "上忠斋丞相",
            "content": "烂柯山下采樵民，尽日观棋局局新。黑白两般都著过，后来一著要高人。",
            "comment": ""
        },
        {
            "title": "除夕对梅",
            "content": "青春无复驻年华，几度江梅暗忆家。惆怅新愁添白发，鬓边如雪映寒花。",
            "comment": ""
        },
        {
            "title": "长生",
            "content": "武皇何事驾虚空，金阙求仙路未通。王母不来方士去，茂陵可是广寒宫。",
            "comment": ""
        },
        {
            "title": "摸鱼儿",
            "content": "这情怀、怎生消遣。思量只是凄怨。一春长为花和柳，风雨又还零乱。君试看。便杜牧风流，也则肠先断。更深漏短。更听得杜宇，一声声切，流水画桥畔。人间世，本只阴晴易换。斜阳衰草何限。悲欢毕竟年年事，千古漫嗟修短。无处问。是闲倚帘栊，尽日厌厌闷。浮名尽懒。但笑拍阑干，连呼大白，心事付归燕。",
            "comment": ""
        }
    ]
}