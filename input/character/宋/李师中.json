{
    "dynasty": "宋",
    "author": "李师中",
    "poems": [
        {
            "title": "句",
            "content": "好斩佞人头上血，来弃行客酒中杯。",
            "comment": ""
        },
        {
            "title": "咏松",
            "content": "半依岩岫倚云端，独上亭亭耐岁寒。一事颇为情节累，秦时曾作大夫官。",
            "comment": ""
        },
        {
            "title": "句",
            "content": "无意亦无求。",
            "comment": ""
        },
        {
            "title": "句",
            "content": "山响催茶候，梅蒸熟荔天。",
            "comment": ""
        },
        {
            "title": "中隐岩",
            "content": "坎止流行但信缘，峤南风景异山川。偶因乘兴穿山腹，始悟壶中别有天。",
            "comment": ""
        },
        {
            "title": "句",
            "content": "对面好峰横翠幕，绕城垂柳拂清涟。",
            "comment": ""
        },
        {
            "title": "留题龙隐岩□□",
            "content": "乱峰凝碧□□□，曾有神龙此□□。□□已兴甘泽去，高岩□葛□云端。",
            "comment": ""
        },
        {
            "title": "客有写真者见予因以三诗赠之",
            "content": "难逢古鉴明忠腹，长似骚人带病容。几向清溪曾照见，万寻岩壑一青松。",
            "comment": ""
        },
        {
            "title": "嘉佑三年九月受命来岭外七年十一月得请知济",
            "content": "镇抚四夷吾道在，可怜壮志日因循。四年尽瘁今归去，不负斯民只负身。",
            "comment": "【注释】【原题】：嘉佑三年九月受命来岭外七年十一月得请知济州感恩顾已喜不自胜留诗四章以志岁月"
        },
        {
            "title": "留题龙隐岩",
            "content": "过江缘磴寻溪垠，隐然绝壁天开门。传云此处昔龙隐，险岩凛凛犹疑存。风云已与时变会，苔藓尚迹初潜痕。嗟余出处不自重，过事轻发难为神。",
            "comment": ""
        },
        {
            "title": "龙隐岩",
            "content": "轩冕傥来仍假借，功名难立更因循。非才不系苍生望，收取林泉自在身。",
            "comment": ""
        },
        {
            "title": "唐州太守",
            "content": "时属艰危应有系，天於名教岂无心。大都狂贼终须灭，未杀忠臣祸不深。太尉有灵朱泚败，中丞传旨禄山擒。曾谁鼓舞康州事，儿女常情泪满襟。",
            "comment": ""
        },
        {
            "title": "送桂州安抚余靖侍郎还京",
            "content": "拜命南来得老臣，肃将庙略制妖氛。淮西将吏尊儒帅，并土儿童认使君。新赐锦衣光照日，旧行棠树茂如云。应怜孤宦潮阳守，憔悴无人与上闻。",
            "comment": ""
        },
        {
            "title": "偶题",
            "content": "燕子知时节，还寻旧宇归。新人方按曲，不许傍帘飞。",
            "comment": ""
        },
        {
            "title": "递中得先之兄书取邕钦宜柳归约十二月到此年",
            "content": "我在灕江上，君行瘴海浔。因劳南去梦，暂望北归心。别后年华改，新来雨露深。凭栏望书信，一字抵千金。",
            "comment": "【注释】【原题】：递中得先之兄书取邕钦宜柳归约十二月到此年节已近未闻来朝寄奉"
        },
        {
            "title": "句",
            "content": "门掩苍苔柳半遮，春深庭院日初斜。",
            "comment": ""
        },
        {
            "title": "菩萨蛮",
            "content": "子规啼破城楼月。画船晓载笙歌发。两岸荔枝红。万家烟雨中。佳人相对泣。泪下罗衣湿。从此信音稀。岭南无雁飞。",
            "comment": "【注释】此词作于词人在岭南卸任之时 。全词景色清丽，感情深挚，意境深远。词为“题别”而作，通篇围绕一个“别”字做文章 。上片起句写临别前情景。词人将要离开广西了，黎明之前子规鸟就不住地啼呜，把他从梦中唤醒。他举头看看窗外，一弯残月高挂西天，好象是被子规啼破了似的。这一句写出了早起之景、临别之时第、归去之思和离别之情。乍看上去，出语自然；细细吟味，含意无穷 。第二句写词人乘着华丽的官船将要出发，虽为写实，但实中带虚，所谓“晓载笙歌”者，乃是以“笙歌”兼指吹奏笙歌的乐妓，用语甚美，耐人寻味。三、四两句尤为入妙。画船在清澈的江中从容而行，只见两岸荔枝，娇红欲滴；蒙蒙烟雨，笼罩万家。这完全是画境，同时也是诗境，读之令人陶醉。过片二句写别情。佳人，谓画船中乐妓。这里不仅补足“笙歌”一词之意，而且进一步发抒离思。一位清正的地方官将要离任了，佳人也无法挽留，与词人相对而泣，滚滚热泪，湿透罗衣。这里让佳人把惜别的泪水倾泻出来，虽不够含蓄，但热烈真诚。结尾二句，系预想别后情景，对不可能继续通信表示耽心。“岭南无雁飞”，据陆佃《埤雅》云，雁飞不过衡阳，因南地极燠。广西在岭南，故鸿雁更难飞到。此处运用鸿雁传书的典故，符合当地特点，显得十分妥贴。此词妙在选词炼字、首句“子规啼破城楼月”中的“破”字便是范例。子规、城楼、月，本是三个互不相干的概念，然着一“破”字，遂连成一体，形成浑一的境界。"
        },
        {
            "title": "子陵二首",
            "content": "阿谀顺旨为深戒，远比夷齐气更豪。半夜光芒侵帝座，有谁曾似客星高。",
            "comment": ""
        },
        {
            "title": "云",
            "content": "归来不觉山川小，出去岂知天地宽。大抵无心自无累，亦如君子所居安。",
            "comment": ""
        },
        {
            "title": "递中得先之兄书取邕钦宜柳归约十二月到此年",
            "content": "远宦良多感，新来更可悲。春随斗柄动，人自海边归。仆马疲劳甚，郊原雨水时。经旬不得信，凭槛又吟诗。",
            "comment": "【注释】【原题】：递中得先之兄书取邕钦宜柳归约十二月到此年节已近未闻来朝寄奉"
        },
        {
            "title": "句",
            "content": "山如仁者静，风似圣之清。",
            "comment": ""
        },
        {
            "title": "龙隐岩",
            "content": "春波饱微绿，斗柄涵虚明。方舟贯岩腹，鹅鹳相酬鸣。仰窥穹窿顶，宛转百怪呈。仅余鳞甲碎，不见头角狞。下闯清冷渊，演迤万顷澄。但同鱼鸟参，勿遣蛟龙惊。抉苔抚奇篆，倚棹看题名。三将标殊勋，自与山不倾。谁与赘小筑，政恐山灵嗔。南洞更幽绝，仙佛令峥嵘。太虚可为室，岂复资栾楹。乳泉助茗盌，中有冰雪清。何须骖鸾去，此即白玉京。鼎来不速客，抱琴忽逢迎。爱此无弦曲。岩溜同一声。为君洗尘耳，唤我诗魂醒。祗恐白衣至，好句亡由成。",
            "comment": ""
        },
        {
            "title": "句",
            "content": "坐据白云岩下地，仰看青镜匣中天。",
            "comment": ""
        },
        {
            "title": "客有写真者见予因以三诗赠之",
            "content": "文命力能平水土，阿衡功亦格皇天。形容不上麒麟阁，当日君臣任自然。",
            "comment": ""
        },
        {
            "title": "麦积山",
            "content": "路入青松翠霭间，斜阳倒影入溪湾。此中猿鹤休相笑，谢傅东归自有山。",
            "comment": ""
        },
        {
            "title": "和李明叔理定道中",
            "content": "幽居日日数归程，已写华严两帙经。门外初寒江气白，岭头多雨晓痕青。曾逢饭颗潮山笠，应载鸱夷笑井瓶。客土相思空引望，天涯风景似新亭。",
            "comment": ""
        },
        {
            "title": "自和",
            "content": "翠壁凌云耸，禅□面水开。岩高□□□，地胜隔尘埃。□□帘前□，江□□□来。□□无限景，得意几徘徊。",
            "comment": ""
        },
        {
            "title": "句",
            "content": "夜如何其斗欲落，岁云莫矣天无晴。",
            "comment": ""
        },
        {
            "title": "过严关有感",
            "content": "大抵孤忠报国难，古今共是一长叹。玉关还路春无绿，定远归来鬓已斑。",
            "comment": ""
        },
        {
            "title": "赠韩逈",
            "content": "未衰前已得悬车，骨立清风八十余。松竹最宜贫宅舍，江山遍照白髭须。",
            "comment": ""
        },
        {
            "title": "题太空子隐居",
            "content": "可道非常道，真空本不空。荒郊自生草，閒地又栽松。无欲更何虑，有为终必穷。风云上天去，老子信犹龙。",
            "comment": ""
        },
        {
            "title": "嘉佑三年九月受命来岭外七年十一月得请知济",
            "content": "侵地还来开境远，贡琛上去革音初。但无俘馘充归献，辜负君恩死有余。",
            "comment": "【注释】【原题】：嘉佑三年九月受命来岭外七年十一月得请知济州感恩顾已喜不自胜留诗四章以志岁月"
        },
        {
            "title": "留题龙隐岩寺",
            "content": "绝顶神灵宅，危空宝榻开。层□□□□，□德出氛埃。□□□□□，岩光□□来。□□□一息，鸣鸟共徘徊。",
            "comment": ""
        },
        {
            "title": "天目山",
            "content": "坏壁摩娑少旧题，高情应怪赏音稀。烟霞正自无今古，云水从教远是非。丹井金龙藏洞府，杞丛花犬荡霞扉。登临未学神仙事，老树閒看独鸟归。",
            "comment": ""
        },
        {
            "title": "中隐岩",
            "content": "访隐寻幽缓着鞭，梅花初试小春天。孤峰上下分三洞，一水萦纡溉万田。好向忙中抛俗事，却来闲处觅神仙。清虚不似人间世，野鹤飞雪绕槛前。",
            "comment": ""
        },
        {
            "title": "子陵二首",
            "content": "社稷功名出隐沦，天高听远亦应闻。庞眉一去无人间，七里商山但白云。",
            "comment": ""
        },
        {
            "title": "诗一首",
            "content": "鉴中双鬓已蹉跎，无计重挥却日戈。已是园林春欲暮，那堪风雨夜来多。诗成白也知无敌，花落虞兮可奈何。",
            "comment": ""
        },
        {
            "title": "韩魏公席上为官妓贾爱卿作",
            "content": "愿得貔貅十万兵，犬戎巢穴一时平。归来不用封侯印，只问君王乞爱卿。",
            "comment": ""
        },
        {
            "title": "句",
            "content": "当年殿柱题名处。",
            "comment": ""
        },
        {
            "title": "客有写真者见予因以三诗赠之",
            "content": "嗟予少也贱，到老尚无功。方寸浮名外，流外两鬓中。对镜犹惭愧，图写若为容。",
            "comment": ""
        },
        {
            "title": "颍国庞公挽词",
            "content": "独立无朋但任真，不持身势掩君亲。若将坤体论臣道，公是朝廷第一人。",
            "comment": ""
        },
        {
            "title": "过严关有感",
            "content": "四年岭外得生还，自顾无功但愧颜。欲识群恩至深处，严关便是玉门关。",
            "comment": ""
        },
        {
            "title": "送桂州安抚余靖侍郎还京",
            "content": "诏从东海付南麾，戎乘前驱上将威。异俗已传吾父至，期文更咏我公归。岁时职贡还朱绂，昼日恩光赐衮衣。昔往今来亦何速，长亭杨柳尚依依。",
            "comment": ""
        },
        {
            "title": "昭陵挽词",
            "content": "尧民丧考无生意，杞国忧天有坏时。闻道宗祧归圣嗣，一时收泪贺重熙。",
            "comment": ""
        },
        {
            "title": "送唐介",
            "content": "孤忠自许众不与，独立敢言人所难。去国一舟轻似叶，高名千古重於山。并游英俊颜何厚，未死奸谀骨已寒。天为吾君扶社稷，肯教夫子不生还。",
            "comment": ""
        },
        {
            "title": "句",
            "content": "门无车马地无尘，只有青山是四邻。",
            "comment": ""
        },
        {
            "title": "句",
            "content": "兜鍪不胜任，犹可冠貂蝉。",
            "comment": ""
        },
        {
            "title": "嘉佑三年九月受命来岭外七年十一月得请知济",
            "content": "出岫白云犹缭绕，离群飞鸟尚呜悲。四年人去宁无憾，况是梅花满树时。",
            "comment": "【注释】【原题】：嘉佑三年九月受命来岭外七年十一月得请知济州感恩顾已喜不自胜留诗四章以志岁月"
        },
        {
            "title": "嘉佑三年九月受命来岭外七年十一月得请知济",
            "content": "乞得衰身出瘴烟，一麾仍许视于蕃。家园在望松楸近，自问如何报上恩。",
            "comment": "【注释】【原题】：嘉佑三年九月受命来岭外七年十一月得请知济州感恩顾已喜不自胜留诗四章以志岁月"
        }
    ]
}