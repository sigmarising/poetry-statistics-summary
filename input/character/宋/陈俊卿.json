{
    "dynasty": "宋",
    "author": "陈俊卿",
    "poems": [
        {
            "title": "修史堂",
            "content": "流水三间屋，明公半席分。帝尝招此老，天未丧斯文。人去留青竹，山空锁白云。升堂时想像，金石恍然闻。",
            "comment": ""
        },
        {
            "title": "句",
            "content": "病深老迫宜归去，莫作留侯范蠡看。",
            "comment": ""
        },
        {
            "title": "哭林艾轩",
            "content": "出为岭峤澄清使，归作甘泉侍从臣。百担有书行李重，千金无产橐中贫。",
            "comment": ""
        },
        {
            "title": "游虎丘岩偶题壁韵叶因分字联句赠林谦之",
            "content": "走笔题诗问起居，近来导引复何如。从教两鬓霜无数，却要三田为有余。示病想同摩诘病，读书还著子云书。梅霖十日宜高爽，试共登楼一豁舒。",
            "comment": ""
        },
        {
            "title": "哭林艾轩",
            "content": "经旬把擘言犹在，昨日题诗墨尚新。清晓访君呼不起，寝门一恸泪沾巾。",
            "comment": ""
        },
        {
            "title": "共乐堂",
            "content": "共乐堂前花木深，登临当暑豁尘襟。红垂荔子千家熟，翠拥筼筜十亩阴。老退已寻居士服，清欢时伴醉翁吟。凭栏四望丰年稼，差尉平生忧国心。",
            "comment": ""
        },
        {
            "title": "林元美司户耕乐亭",
            "content": "天地秘绝景，雅属幽人居。卜筑俯清流，旷然心目舒。岂惟水澄碧，山色佳有余。凉风左右来，竹柏相扶疏。亭中何所有，缥囊万卷书。亭外何所有，青蒲映红蕖。客来何所为，高论唐虞初。文字共发越，琴槊一以娱。冬寒饱霜蟹，秋思多鲈鱼。良田自种秫，酒瓮春浮蛆。无事时痛饮，有时还荷锄。试问田家乐，田家此乐无。",
            "comment": ""
        },
        {
            "title": "句",
            "content": "海国民皆兴礼义，潢池盗已息干戈。",
            "comment": ""
        },
        {
            "title": "寄林子方",
            "content": "双阙门高袭庆余，相望再世拥轺车。清名益重先君子，远俗争看行秘书。医国十全姑小试，蠹民五瘴想先除。炎州莫作经年计，狗监传闻诵子虚。",
            "comment": ""
        },
        {
            "title": "句",
            "content": "吾方蹈孔孟，未暇师粲可。",
            "comment": ""
        },
        {
            "title": "蒋山谢雨",
            "content": "农事春郊闵雨时，乞灵奔走宝公祠。炉中沉水才三祝，天外油云已四垂。蔌蔌通宵茅屋冷，青青破晓麦田滋。更祈三日滂然泽，大作丰年遍海涯。",
            "comment": ""
        },
        {
            "title": "示二子",
            "content": "兴来文字三杯酒，老去生涯万卷书。遗汝子孙清白在，不须厦屋太渠渠。",
            "comment": ""
        }
    ]
}