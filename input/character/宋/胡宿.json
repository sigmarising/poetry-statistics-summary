{
    "dynasty": "宋",
    "author": "胡宿",
    "poems": [
        {
            "title": "别墅园池",
            "content": "小池连曲圃，幽可涤烦襟。露菊凝秋艳，风荷结晚阴。碧芦巢鸟重，青藻宅鱼深。自是轮蹄外，嚣尘岂易侵。",
            "comment": ""
        },
        {
            "title": "卜居",
            "content": "自致青云有壮图，且寻詹尹卜幽居。一杯谁置元王醴，三尺休弹上客鱼。足下已穿东郭履，胸中犹郁茂陵书。汉皇夜御金銮殿，岂便无人荐子虚。",
            "comment": ""
        },
        {
            "title": "碧楼",
            "content": "中条何峨峨，映我缥碧瓦。汾水望飞云，参旂眺绿野。美哉山与河，河流疾于马。",
            "comment": ""
        },
        {
            "title": "感旧",
            "content": "千里青云未致身，马蹄空踏几年尘。曾迷玉洞花光老，欲过金城柳眼新。粉壁已沈题凤字，酒垆犹记姓黄人。坞中横笛偏多感，一涕阑干白角巾。",
            "comment": ""
        },
        {
            "title": "朝罢",
            "content": "朝罢通中一觉眠，右银台路入西垣。日长易觉芝泥熟，风软频惊药树翻。朱槛带阴难可倚，紫薇当昼不胜繁。何须更寄陶窗傲，自有馀凉在此轩。",
            "comment": ""
        },
        {
            "title": "塞上",
            "content": "汉家神箭定天山，烟火相望万里间。契利请盟金匕酒，将军归卧玉门关。云沈老上妖氛断，雪照回中探骑闲。五饵已行王道胜，绝无刁斗至阗颜。",
            "comment": ""
        },
        {
            "title": "雪",
            "content": "屏翳驱云结夜阴，素花飘坠恶氛沈。色欺曹国麻衣浅，寒入荆王翠被深。天上明河银作水，海中仙树玉为林。日高独拥裘卧，谁乞长安取酒金。",
            "comment": ""
        },
        {
            "title": "采莲女",
            "content": "碧盖缃葩映素秋，此中兰櫂好销忧。相将共挈青丝笼，一笑同回翠羽舟。日暮鸣榔随下濑，夜深归櫂怯中流。东方自有罗敷婿，不顾江边越鄂州。",
            "comment": ""
        },
        {
            "title": "古别",
            "content": "长道何年祖軷休，风帆不断岳阳楼。佳人挟瑟漳河晓，壮士悲歌易水秋。九帐青油徒自负，百壶芳醑岂消忧。至今长乐坡前水，不啻秦人怨陇头。",
            "comment": ""
        },
        {
            "title": "函谷关",
            "content": "天开函谷壮关中，万古惊尘向此空。望气竟能知老子，弃繻何不识终童。谩持白马先生论，未抵鸣鸡下客功。符命已归如掌地，一丸曾误隗王东。",
            "comment": ""
        },
        {
            "title": "陈生游金山兼简世昌师",
            "content": "宝势岚光秀，浓春物景鲜，飞峰凌巨浸，精构起中天。鸟畏云涛险，僧安石室禅。贯花应作偈，望月定陈篇。不为青霄桂，同裁白社莲。羡君飘鹄舫，独自号神仙。",
            "comment": ""
        },
        {
            "title": "残花",
            "content": "雨压残红一夜凋，晓来帘外正飘摇。数枝翠叶空相对，万片香魂不可招。长乐梦回春寂寂，武陵人去水迢迢。愁将玉笛传遗恨，苦被芳风透绮寮。",
            "comment": ""
        },
        {
            "title": "冲虚观",
            "content": "五粒青松护翠苔，石门岑寂断纤埃。水浮花片知仙路，风递鸾声认啸台。桐井晓寒千乳敛，茗园春嫩一旗开。驰烟未勒山亭字，可是英灵许再来。",
            "comment": ""
        },
        {
            "title": "淮南发运赵邢州被诏归阙",
            "content": "天台封诏紫泥馨，马首前瞻北斗城。人在函关先望气，帝于京兆最知名。一区东第趋晨近，数刻西厢接昼荣。正是两宫裁化日，百金双璧拜虞卿。",
            "comment": ""
        },
        {
            "title": "次韵和朱况雨中之什",
            "content": "苍野迷云黯不归，远风吹雨入岩扉。石床润极琴丝缓，水阁寒多酒力微。夕梦将成还滴滴，春心欲断正霏霏。忧花惜月长如此，争得东阳病骨肥。",
            "comment": ""
        },
        {
            "title": "淮南王",
            "content": "贪铸金钱盗写符，何曾七国戒前车。长生不待炉中药，鸿宝谁收箧里书。碧井床空天影在，小山人去桂丛疏。云中鸡犬无消息，麦秀渐渐遍故墟。",
            "comment": ""
        },
        {
            "title": "边思",
            "content": "劲气初折胶，奔书闻插羽。寒金刁斗鸣，夕火兜零举。霜威画角雄，月思清笳苦。骠骑出鏖兵，轻车前确虏。一鼓击名王，三捷献英主。天山挂雕弓，玉塞休强弩。龙额近封侯，华堂盛歌舞。",
            "comment": ""
        },
        {
            "title": "侯家",
            "content": "洞户春迟漏箭长，短辕初返雒阳傍。彩云按曲青岑醴，沈水薰衣白璧堂。前槛兰苕依玉树，后园桐叶护银床。宴残红烛长庚烂，还促朝珂谒未央。",
            "comment": ""
        },
        {
            "title": "兵部尚书赠司空侍中晏元献公輓词三首",
            "content": "俊老三阶后，高华四纪中。朝廷用文治，廊庙得才雄。鸡树前阴改，鱣庭旧跡空。生存华屋处，零落恨无穷。",
            "comment": ""
        },
        {
            "title": "城南",
            "content": "昨夜轻阴结夕霏，城南十里有香泥。初闻山鸟惊新哢，遥见林花识旧蹊。荡桨远从芳草渡，垫巾还傍缘杨堤。罗敷正苦桑蚕事，惆怅南来五马蹄。",
            "comment": ""
        },
        {
            "title": "早夏",
            "content": "井辖投多思不禁，密垂珠箔昼沈沈。睡惊燕语频移枕，病起蛛丝半在琴。雨径乱花埋宿艳，月轩修竹转凉阴。一春酒费知多少，探尽囊中换赋金。",
            "comment": ""
        },
        {
            "title": "忆荐福寺牡丹",
            "content": "十日春风隔翠岑，只应繁朵自成阴。樽前可要人颓玉，树底遥知地侧金。花界三千春渺渺，铜槃十二夜沈沈。雕槃分篸何由得，空作西州拥鼻吟。",
            "comment": ""
        },
        {
            "title": "赵宗道归辇下",
            "content": "沿牒相逢楚水湄，竹林文酒此攀嵇。半毡未暖还伤别，一臂初交又解携。江浦呕哑风送橹，河桥勃窣柳垂堤。明年四月秦关到，洗眼扬州看马蹄。",
            "comment": ""
        },
        {
            "title": "晨起马上口占",
            "content": "马过津桥外，城临金斗傍。早霜浓著瓦，落月半衔墙。暗水澄寒底，初霞漏晓光。疏钟林下寺，烟景正苍凉。",
            "comment": ""
        },
        {
            "title": "天街晓望",
            "content": "长乐才闻一叩钟，百官初谒未央宫。金波穆穆沙堤月，玉树上苑风。香重椒兰横结雾，气寒龙虎远浮空。嗟余索米无人问，行避霜台御史骢。",
            "comment": ""
        },
        {
            "title": "寄昭潭王中立",
            "content": "高弦一弄武陵深，六幕天空万里心。吴苑歌骊成久别，楚峰回雁好归音。十千美酒花期隔，三百枯棋弈思沈。莫上孤城频送目，浮云西北是家林。",
            "comment": ""
        },
        {
            "title": "晨入都省闻子奇内翰宿太常因寄口号",
            "content": "相思禁林客，知奉太常斋。月落桐依井，风休絮满阶。欢娱疏胜集，申写寄长怀。遥望墙东隐，朋簪杳未谐。",
            "comment": ""
        },
        {
            "title": "城东别墅寄怀天锡",
            "content": "几日归心托暮云，半氈窗下久生尘。水天雨气霏霏断，竹阁山花点点新。小苑莺声偏破梦，大堤花艳欲迷人。岂无躞蹀青丝骑，不敢偷看城里春。",
            "comment": ""
        },
        {
            "title": "沧浪亭",
            "content": "竄逐本无罪，羁窮向此忘。野烟含怅望，落日满沧浪。乱草荒来绿，幽兰死亦香。楚魂招不得，秋色似潇湘。",
            "comment": ""
        },
        {
            "title": "兵部尚书赠司空侍中晏元献公輓词三首",
            "content": "储极元寮宠，公貂盛策班。宁神依大騩，结冢近陉山。鼓吹春风里，麒麟夕照间。寄言川上水，何事不西还。",
            "comment": ""
        },
        {
            "title": "池台",
            "content": "层台迟夕娟，清池弄秋水。蟾明桂树间，鱼躍莲叶底。如何惠庄津，乃在蒲城里。",
            "comment": ""
        },
        {
            "title": "嘲蝶",
            "content": "三春流寓寄花房，雌去雄飞过短墙。双翅薄匀何晏粉，一身偷带贾充香。风多苑后飞无数，日暖池边舞更狂。却为有情人爱惜，六宫皆作绣衣裳。",
            "comment": ""
        },
        {
            "title": "兵部尚书赠司空侍中晏元献公輓词三首",
            "content": "川岳沦精气，风华丧杰才。典刑留大雅，文象坼中台。聚窟香难破，鈞天梦不回。只应之帝所，鸣玉侍丹台。",
            "comment": ""
        },
        {
            "title": "长卿",
            "content": "买赋金钱出后宫，长卿文采冠诸公。梁园末至时名大，蜀道前驱使节雄。已托焦桐传密意，更因残札寄遗忠。如何一讽神仙事，却得飘云起赋中。",
            "comment": ""
        },
        {
            "title": "津亭",
            "content": "津亭欲阕戒棠舟，五两风来不暂留。西北浮云连魏阙，东南初日满秦楼。层城渺渺人伤别，芳草萋萋客倦游。平乐旧欢收不得，更凭飞梦到瀛洲。",
            "comment": ""
        },
        {
            "title": "次韵徐爽见寄",
            "content": "五两青丝帝渥深，平时可敢叹英沈。侏儒自是长三尺，澼纩都来直数金。寂寞死灰人丧偶，婆娑生意树交阴。年来想见琼枝色，久梦蘧蘧到竹林。",
            "comment": ""
        }
    ]
}