{
    "dynasty": "宋",
    "author": "杨缵",
    "poems": [
        {
            "title": "一枝春",
            "content": "竹爆惊春，竞喧填、夜起千门箫鼓。流苏帐暖，翠鼎缓腾香雾。停杯未举。奈刚要、送年新句。应自有、歌字清圆，未夸上林莺语。从他岁穷日暮。纵闲愁、怎减刘郎风度。屠苏办了，迤逦柳欺梅妒。宫壶未晓，早骄马、绣车盈路。还又把、月夜花朝，自今细数。",
            "comment": ""
        },
        {
            "title": "八六子",
            "content": "怨残红。夜来无赖，雨催春去匆匆。但暗水、新流芳恨，蝶凄蜂惨，千林嫩绿迷空。那知国色还逢。柔弱华清扶倦，轻盈洛浦临风。细认得凝妆，点脂匀粉，露蝉耸翠，蕊金团玉成丛。几许悉随笑解，一声歌转春融。眼朦胧。凭阑干、半醒醉中。",
            "comment": ""
        },
        {
            "title": "被花恼",
            "content": "疏疏宿雨酿寒轻，帘幕静垂清晓。宝鸭微温瑞烟少。檐声不动，春禽对语，梦怯频惊觉。敧珀枕，倚银床，半窗花影明东照。惆怅夜来风，生怕娇香混瑶草。披衣便起，小径回廊，处处多行到。正千红万紫竞芳妍，又还似、年时被花恼。蓦忽地，省得而今双鬓老。",
            "comment": ""
        }
    ]
}