{
    "dynasty": "宋",
    "author": "欧阳澈",
    "poems": [
        {
            "title": "踏莎行",
            "content": "罗幕风轻，水沈烟细。杯行笑拥东山妓。酬歌何惜锦缠头，清音暗绕粱尘起。银甲弹筝，碧桃荐味。举觞飞白拚沈醉。花窗弄月晚归来，门迎蜡炬笙箫沸。",
            "comment": ""
        },
        {
            "title": "虞美人",
            "content": "玉楼缥缈孤烟际。徙倚愁如醉。雁来人远暗消魂。帘卷一钩新月、怯黄昏。那人音信全无个。幽恨谁凭破。扑花蝴蝶若知人。为我一场清梦、去相亲。",
            "comment": ""
        },
        {
            "title": "玉楼春",
            "content": "个人风韵天然俏。入鬓秋波常似笑。一弯月样黛眉低，四寸鞋儿莲步小。绝缨尝宴琼楼杪。软语清歌无限妙。归时桂影射帘旌，沈水烟消深院悄。",
            "comment": ""
        },
        {
            "title": "蝶恋花",
            "content": "红叶飘风秋欲暮。送目层楼，帘卷西山雨。解榻聚宾挥玉尘。风流只欠王夷甫。质剑为公沽绿醑。涤濯吟魂，拟摘黄花句。醉眼瞢腾携手处。谢池风月谁分付。",
            "comment": ""
        },
        {
            "title": "踏莎行",
            "content": "雁字书空，橘星垂槛。江天水墨秋光晚。香丝袅袅祝尧年，公庭锡宴挥金碗。醉索蛮笺，狂吟象管。珠玑灿灿惊人眼。遏云更倩雪儿歌，从教拍碎红牙板。",
            "comment": ""
        },
        {
            "title": "小重山",
            "content": "红叶伤心月午楼。袭人风细细，远烟浮。瞢腾醉眼不禁秋。追旧事，拍塞一怀秋。心绪两悠悠。东阳消瘦损，甚风流。拟凭仙枕梦中游。无眠久，通夕数更筹。",
            "comment": ""
        },
        {
            "title": "玉楼春",
            "content": "年时醉倚温温玉。妒月精神疑可掬。香丝篆袅一帘秋，潋滟十分浮蚁绿。兴来笑把朱弦促。切切含情声断续。曲中依约断人肠，除却梨园无此曲。",
            "comment": ""
        }
    ]
}