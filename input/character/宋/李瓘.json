{
    "dynasty": "宋",
    "author": "李瓘",
    "poems": [
        {
            "title": "挂冠",
            "content": "古云学古斯入官，我见学易而官难。平生透破梦觉关，本来面目只儒酸。吾亲不侍若为欢，不如归去卧林间。殿前三策沥忠肝，多谢皇恩天地宽。戏衫卸下白衣还，扁舟飞过子陵滩。前修亦有逋与抟，圣世与之俱空闲。何物种放太厚颜，山鬼移文伐其奸。此行无复出闽山，休音息影谷之盘。今朝酾酒酹雩坛，便向钱塘门挂冠。有手须搴龙衮衣，有头须叩九阶墀。有口须读离骚词，有腹须饱商山芝。有身不愿挂绿皮，笑问此身到何之。石室山之颠，重湖水之湄，陶公云乐夫天命复奚疑。",
            "comment": ""
        }
    ]
}