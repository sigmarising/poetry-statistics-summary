{
    "dynasty": "宋",
    "author": "孔平仲",
    "poems": [
        {
            "title": "霁夜",
            "content": "寂历帘栊深夜明，睡回清梦戍墙铃。狂风送雨已何处？淡月笼云犹未醒。早有秋声随堕叶，独将凉意伴流萤。明朝准拟南轩望，洗出庐山万丈青。",
            "comment": ""
        },
        {
            "title": "禾熟",
            "content": "百里西风禾黍香，鸣泉落窦谷登场。老牛粗了耕耘债，啮草坡头卧夕阳。",
            "comment": ""
        },
        {
            "title": "昼眠呈梦锡",
            "content": "百忙之际一闲身，更有高眠可诧君。春入四支浓似酒，风吹孤梦乱如云。诸生弦诵何妨静？满席图书不废勤。向晚欠伸徐出户，落花帘外自纷纷。",
            "comment": ""
        },
        {
            "title": "和经父寄张缋二首",
            "content": "解纵枭鸱啄凤凰，天心似此亦难详。但知斩马凭孤剑，岂为摧车避太行！得者折腰犹下列，失之垂翅合南翔。不如长揖尘埃去，同老逍遥物外乡。",
            "comment": ""
        },
        {
            "title": "千秋岁",
            "content": "春风湖外。红杏花初退。孤馆静，愁肠碎。泪馀痕在枕，别久香销带。新睡起。小园戏蝶飞成对。惆怅人谁会。随处聊倾盖。情暂遣，心何在。锦书消息断，玉漏花阴改。迟日暮，仙山杳杳空云海。",
            "comment": ""
        },
        {
            "title": "和经父寄张缋二首",
            "content": "半通官职万人才，卷蓄经纶未得开。鸾凤托巢虽枳棘，神仙定籍已蓬莱。但存漆室葵心在，莫学荆山玉泪哀。倚伏万端宁有定，塞翁失马尚归来。",
            "comment": ""
        },
        {
            "title": "代小子广孙寄翁翁",
            "content": "爹爹来密州，再岁得两子。牙儿秀且厚，郑郑已生齿。翁翁尚未见，既见想欢喜。广孙读书多，写字辄两纸。三三足精神，大安能步履。翁翁虽旧识，伎俩非昔比。何时得团聚，尽使罗拜跪。婆婆到辇下，翁翁在省里。大婆八十五，寝膳近何似？爹爹与奶奶，无日不思尔。每到时节佳，或对饮美食，一一俱上心，归期当屈指。昨日又开炉，连日北风起。饮阑却萧条，举目数千里。",
            "comment": ""
        },
        {
            "title": "寄内",
            "content": "试说途中景，方知别后心。行人日暮少，风雪乱山深。",
            "comment": ""
        }
    ]
}