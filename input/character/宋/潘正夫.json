{
    "dynasty": "宋",
    "author": "潘正夫",
    "poems": [
        {
            "title": "句",
            "content": "岭开越峤通交趾，路转荆门入九疑。",
            "comment": ""
        },
        {
            "title": "题惠山",
            "content": "秋风萧瑟净岩扃，寂寂澄泉可鉴形。比色未饶先玉乳，试甘应合跨中泠。梦回春草花犹落，雪洒松窗酒乍醒。须碾月团三百片，不辞来此汲泓渟。",
            "comment": ""
        },
        {
            "title": "悟性寺",
            "content": "乱山深处出楼台，秋入群松万壑哀。岚翠逼人清似雾，滩声落石响如雷。",
            "comment": ""
        },
        {
            "title": "澹岩六韵奉呈逊叔侍郎兼寄惠照禅老",
            "content": "祝融之南近湘滨，地出天开戡翠珉。金阙不关尘世路，丹葩争发洞宫春。迟留杖履寻真惯，怅望烟苏入梦频。弈罢空怀烂柯客，云深多失避秦人。高悬石栈仙风迥，静对岩扉濯色新。借问时翁与禅伯，如何导往许为邻。",
            "comment": ""
        }
    ]
}