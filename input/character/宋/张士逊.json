{
    "dynasty": "宋",
    "author": "张士逊",
    "poems": [
        {
            "title": "官舍书事二首",
            "content": "一载涪江上，转添山野情。手携僧共出，笔放吏归耕。",
            "comment": ""
        },
        {
            "title": "知邵武县祷雨大有感应任满作诗纪其事",
            "content": "乞灵曾爇一炉烟，言下滂沱救旱田。今日解龟留数字，要教来者更恭虔。",
            "comment": ""
        },
        {
            "title": "锡杖泉",
            "content": "灵踪遗几载，卓锡在高岑。妙法归何地，清泉流至今。苔花生细细，云叶映沈沈。桂魄皎清夜，分明六祖心。",
            "comment": ""
        },
        {
            "title": "句",
            "content": "白浪分吴国，青山隔楚天。",
            "comment": ""
        },
        {
            "title": "题建宁县洛阳村寺",
            "content": "金谷花时醉几场，旧游无日不思量。谁知万水千山里，枉被人言过洛阳。",
            "comment": ""
        },
        {
            "title": "晚春游金明抵暮入宜秋门阍兵捧门牌请官位因",
            "content": "闲游灵沼送春回，关吏何须苦见猜。八十衰翁无品秩，昔曾三到凤池来。",
            "comment": "【注释】【原题】：晚春游金明抵暮入宜秋门阍兵捧门牌请官位因书一阕"
        },
        {
            "title": "句",
            "content": "苏壁留诗志何大，可怜太华老图南。",
            "comment": ""
        },
        {
            "title": "句",
            "content": "人家飞鸟外，官舍翠屏中。",
            "comment": ""
        },
        {
            "title": "句",
            "content": "曾此焚香动圣容。",
            "comment": ""
        },
        {
            "title": "雍熙中植桐于萧寺壬辰登科后告老来寺留题",
            "content": "桐枝手植有桐孙，二纪重来愧此身。三匹衣鱼联贵仕，十洲轩冕接清尘。耕桑虽喜多新陇，耆艾堪嗟少故人。萧寺前题粉壁在，又书丁巳对壬辰。",
            "comment": ""
        },
        {
            "title": "忆越州",
            "content": "稽山岩壑深复高，思之谁妙丹青毫。霜缣若得一千幅，伻图何必乘兰舠。",
            "comment": ""
        },
        {
            "title": "麻姑山",
            "content": "结友寻真重驻留，行行浑似近蓬邱。人擎绿玉简齐立，水带碧桃花乱流。松盖几层须自老，芝英三秀又谁收。坐中忽见红云起，疑是仙姑访旧游。",
            "comment": ""
        },
        {
            "title": "答陈文惠",
            "content": "八十光阴有二年，烟萝门户喜开关。近来无奈山内相，频寄书来许缀班。",
            "comment": ""
        },
        {
            "title": "寄唐山人",
            "content": "梓潼江口涪江上，深僻还如樗杜村。独坐翠光喷钓艇，万家寒影落吟轩。",
            "comment": ""
        },
        {
            "title": "官舍书事二首",
            "content": "官舍如僧舍，翛然万虑清。等闲无客到，容易有苔生。",
            "comment": ""
        },
        {
            "title": "题宝盖岩寺",
            "content": "身为冠冕留，心是云泉客。每到云泉中，便擬忘归迹。况兹宝盖岩，天造清凉宅。税车官道边，谁知愿言适。",
            "comment": ""
        },
        {
            "title": "云峰寺",
            "content": "百越回辕度翠微，全家还憩白云扉。白云知我帝乡去，旋拂征鞍也要归。",
            "comment": ""
        },
        {
            "title": "送柴大谏赴阙",
            "content": "一万余家留恋意，二三十里管弦声。惠加潼水流难尽，鞭指金门望转清。",
            "comment": ""
        },
        {
            "title": "题西庵寺",
            "content": "西庵深入西山里，算得当年少客游。密密石丛盘小径，涓涓云窦泻寒流。松皆有节谁青盖，僧尽无心也白头。欲刷粉牌书姓字，调卑官冗不堪留。",
            "comment": ""
        },
        {
            "title": "峡山寺",
            "content": "峡寺一停桡，新秋暑乍消。幽怀徒易释，肥遁固难招。翠擬千峰活，红分数叶凋。优游虚岁月，何以报清朝。",
            "comment": ""
        },
        {
            "title": "送僧归护国寺",
            "content": "一言已了忘筌谊，诸祖休传坏色衣。只履远过葱岭去，片云高傍石桥归。海宫有请杯慵度，尘劫无涯锡倦飞。元帅香灯持百载，又从枢府发清辉。",
            "comment": ""
        },
        {
            "title": "送高学士知越",
            "content": "著撰烦鸿笔，均劳利建侯。僧随天际棹，郡冠浙东州。山影四明接，溪声万壑流。谢家风月在，公外称冥搜。",
            "comment": ""
        },
        {
            "title": "寄陈文惠",
            "content": "赭案当年并命时，蒹薜衰飒倚琼枝。皇恩乞与桑榆老，鸿自高冥凤在池。",
            "comment": ""
        },
        {
            "title": "忆越州",
            "content": "平湖八百里多奇，君曾纵赏无余遗。不知风月谁为主，夷犹未必如当时。",
            "comment": ""
        },
        {
            "title": "句",
            "content": "李成谢世范宽死，唯有长安许道宁。",
            "comment": ""
        }
    ]
}