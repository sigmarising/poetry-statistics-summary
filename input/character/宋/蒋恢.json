{
    "dynasty": "宋",
    "author": "蒋恢",
    "poems": [
        {
            "title": "行山",
            "content": "六尺枯筇度远岑，野花啼鸟助清吟。云低似觉天根近，磵远因知地脉深。阅世岂容无正眼，穷源须要识初心。春寒局促良堪厌，一笑阳和破积阴。",
            "comment": ""
        },
        {
            "title": "秋吟",
            "content": "落叶纷纷卷地来，手持六角障黄埃。何人真解知秋意，与上凌虚百尺台。",
            "comment": ""
        },
        {
            "title": "三月晦日偶成",
            "content": "一年芳信雨消磨，负此吟怀奈若何。倚槛忽惊新绿暗，扫轩更惜落红多。春归惟有时禽觉，睡足从渠日影蹉。闲里工夫闲受用，惜无闲客肯相过。",
            "comment": ""
        },
        {
            "title": "野色",
            "content": "幽事每堪娱，秋深晚霁初。帆分江影破，风勒鸟行疏。山色美无度，稻花香可书。逍遥今夕意，未厌短辕车。",
            "comment": ""
        },
        {
            "title": "甲辰腊日遣兴",
            "content": "腊里春前日日阴，西畴弥觉水云深。梅边句好无人觅，竹外烟轻有鸟吟。发兴合穷千里目，著书聊寄百年心。翻云覆雨谁能问，纳纳乾坤古复今。",
            "comment": ""
        },
        {
            "title": "重午",
            "content": "逝水光阴不肯停，又从菰黍重寻盟。平生不学采莲曲，只读离骚配酒兵。",
            "comment": ""
        },
        {
            "title": "秋夜读书",
            "content": "白紵乌纱不耐凉，晚风吹月上莓墙。旧书重读添新味，二尺檠边夜正长。",
            "comment": ""
        },
        {
            "title": "舟回练塘",
            "content": "柁转秋塘迥，寒光彻万寻。叶声风外急，吟思雨中深。白发存公道，青山适素心。疏钟何处起，暝色正沈沈。",
            "comment": ""
        },
        {
            "title": "睡起",
            "content": "幽鸟无言啄落花，风吹榆荚打窗纱。先生酒醒绿阴里，笑听蜂儿报晚衙。",
            "comment": ""
        }
    ]
}