{
    "dynasty": "宋",
    "author": "洪钺",
    "poems": [
        {
            "title": "和儿咨夔夜坐韵",
            "content": "楼底雪知峰，楼头着寓翁。梅方开萼绿，桃已亚枝红。斟浅偏劳劝，眠迟不受烘。锦城春在眼，何暇问蚕丛。",
            "comment": ""
        },
        {
            "title": "示儿",
            "content": "豫章实佳木，寻丈早异众。匠石虽未顾，终解作梁栋。社栋大蔽牛，不资世所用。弃置成散材，岁久即空洞。诚由天所产，亦在德者种。吾儿豫章流，丱角不好弄。经训虽未通，数过辄成诵。只今十五六，举止颇持重。仰赖师友功，缀缉成赋颂。积丝未盈尺，粗喜入机综。胡为不自量，将使应乡贡。文场倍千数，作者岂倖中。而子於其间，燕雀杂鸾凤。铅刀未易割，庶可供一共。造物果何如，往往形吉梦，天其助我心，勿使汝放纵。业贵精于勤，耐取晓窗冻。文章实公器，妙语世人共。岁朝此诗，洗棧揭春瓮。吾家有阴德，行矣光炎宋。",
            "comment": ""
        }
    ]
}