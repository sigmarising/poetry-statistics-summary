{
    "dynasty": "宋",
    "author": "杜敏求",
    "poems": [
        {
            "title": "运司园亭·湲玉亭",
            "content": "林亭幽且深，砌下玉溪水。淙琤环佩声，晓夕清心耳。使君性所乐，爱玩不少已。方持利物心，默坐穷至理。",
            "comment": ""
        },
        {
            "title": "运司园亭·雪峰楼",
            "content": "西山最高峰，积雪连四季。登楼试寓目，入国有故地。烽候虽久息，武经思豫备。文饶昔筹边，公意今无愧。",
            "comment": ""
        },
        {
            "title": "句",
            "content": "农夫苦相问，燮理是何人。",
            "comment": ""
        },
        {
            "title": "运司园亭·月台",
            "content": "明从海上来，皎皎入我牖。何如登高台，对月把尊酒。问月月无言。浩歌诗千首，几人知此乐，此乐公所有。",
            "comment": ""
        },
        {
            "title": "运司园亭·翠锦亭",
            "content": "材大难为用，尝夸古柏篇。亭前老楩楠，黛色亦参天。夏暑借清阴，秋籁得自然。有如爱庭楸，朝暮东西偏。",
            "comment": ""
        },
        {
            "title": "运司园亭·西园",
            "content": "潭潭刺史府，宛在城市中。谁知园亭胜，似与山林同。幽鸟语晴画，好花娇春风。物情如有待，赋咏属诗翁。",
            "comment": ""
        },
        {
            "title": "运司园亭·水阁",
            "content": "方池导流水，横阁上寻丈。晨曦夜月光，罩影相滉漾。游鱼时出没，飞鸥亦下上。终朝倚栏杆，不见有风浪。",
            "comment": ""
        },
        {
            "title": "运司园亭·小亭",
            "content": "二亭虽云小，好在泉石间。白石自齿齿，清泉亦潺潺。公府无留事，暂来寄余闲。筇杖乌角巾，一日几往还。",
            "comment": ""
        },
        {
            "title": "运司园亭·茅庵",
            "content": "深深竹林下，圆庵最幽僻。高怀本恬旷，野趣助间适。众人奔名徙，浮世萦物役。岂知庵中乐，道胜心自逸。",
            "comment": ""
        },
        {
            "title": "运司园亭·海棠轩",
            "content": "东风开百花，独有海棠胜。猩血染珠玑，点缀枝条剩。日暖锦段新，雨余燕脂凝。何待东阖梅，方能动诗兴。",
            "comment": ""
        },
        {
            "title": "运司园亭·玉溪堂",
            "content": "堂前对花柳，堂后瞰沼沚。贤者堂中人，虚心湛如水。烦暑当风窗，中宵隐月风。作诗纪胜概，诗与水清泚。",
            "comment": ""
        }
    ]
}