{
    "dynasty": "宋",
    "author": "蒋廷玉",
    "poems": [
        {
            "title": "赠陈宗之",
            "content": "经营一室面清波，不是儒衣不见过。南渡好诗都刻尽，中朝名士与交多。分甘书史窝中老，兴在江湖醉后歌。门外今年桐又长，不知堪系我船麽。",
            "comment": ""
        },
        {
            "title": "秋意",
            "content": "秋意如诗淡，又如湘水清。无家人易感，有笔画难成。月冷砧千杵，江空雁一声。梦回蕉叶上，残雨几番鸣。",
            "comment": ""
        },
        {
            "title": "絛",
            "content": "八百青铜买，归来系黑豹。松毛倒垂膝，棕绠曲围腰。稳称轻小帽，宜悬小药瓢。有时吟未就，频在手中摇。",
            "comment": ""
        },
        {
            "title": "补衣",
            "content": "百补未成片，何缘御得寒。拆时如网裂，纫处着针难。色样多无定，花纹斗不完。分明类禅衲，其奈戴儒冠。",
            "comment": ""
        },
        {
            "title": "净刹",
            "content": "碑上文难读，开山失所传。岩松秋落子，石井夜添泉。地旷常多月，厨寒不起烟。昔年曾有虎，来到寺门前。",
            "comment": ""
        },
        {
            "title": "叶梦麟往惟扬",
            "content": "一马扬州路，桃开几树花。春光无拣，淮地亦繁华。日惨长江水，风昏古战沙。争雄旧时事，君去莫思家。",
            "comment": ""
        }
    ]
}