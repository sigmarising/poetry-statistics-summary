{
    "dynasty": "宋",
    "author": "方蒙仲",
    "poems": [
        {
            "title": "盛开梅",
            "content": "烂熳不须怜，摇落尤佳致。身卧积藓中，受事天富贵。十分香色十分清，摇落都从盛处生。物理盈虚例如此，世间何事不浮荣。",
            "comment": ""
        },
        {
            "title": "罗浮梅",
            "content": "坡翁短衫情，此语差足据。为爱松风亭，朝云已仙去。",
            "comment": ""
        },
        {
            "title": "此君室",
            "content": "为嫌太孤高，邂逅松梅友。忽与竹同评，是遇知音不。",
            "comment": ""
        },
        {
            "title": "以诗句咏梅·一枝风物便清和",
            "content": "尽是矜风日，谁能耐雪霜。难中见工巧，黑常胜青皇。",
            "comment": ""
        },
        {
            "title": "寄驿梅",
            "content": "春色满梢头，所思尚千里。京洛贵人多，谁欤堪欹似。",
            "comment": ""
        },
        {
            "title": "和刘后村梅花百咏",
            "content": "十分正色白为难，眼底红黄总热瞒。安得云英挥玉杵，腊余为合返魂丹。",
            "comment": ""
        },
        {
            "title": "以诗句咏梅·老枝横出数花新",
            "content": "荒山俄积玉，老蚌忽明珠。惟是据枯槁，年来一字无。",
            "comment": ""
        },
        {
            "title": "和刘后村梅花百咏",
            "content": "行吟坐想午忘饥，剔尽青灯睡失时。唐宋以来多作者，姑为汉魏补梅诗。",
            "comment": ""
        },
        {
            "title": "学厅桃符",
            "content": "而立之年不啻过，十分减尽少年豪。吃它官饭如何稳，着了朝衫说甚高。勤向溪山供日课，剩栽花木足年劳。客来不周嗟无肉，菜本新添数百窠。",
            "comment": ""
        },
        {
            "title": "隔溪梅",
            "content": "美人隔秋水，伫立奈愁何。剪取灵均语，临风恍浩歌。",
            "comment": ""
        },
        {
            "title": "采芹亭",
            "content": "侧畔颓垣且莫支，也须别相划堂基。要知风月无边处，不着亭台更自奇。",
            "comment": ""
        },
        {
            "title": "以诗句咏梅·要尝雪月并明时",
            "content": "雪月是花非，但觉夜成旦。世事忌分明，朦胧差好看。",
            "comment": ""
        },
        {
            "title": "此君室",
            "content": "问卿自用卿，为我宁作我。道莫强项为，本见折腰可。",
            "comment": ""
        },
        {
            "title": "和刘后村梅花百咏",
            "content": "一生不信有金芝，今岁庭前碧玉枝。只恨相看无一语，恍如月下对桓伊。",
            "comment": ""
        },
        {
            "title": "和刘后村梅花百咏",
            "content": "披衣徒倚天方曙，秉烛吟哦夜忽中。不是被他驱使得，爱他意政与人同。",
            "comment": ""
        },
        {
            "title": "和刘后村梅花百咏",
            "content": "短篱疎竹自周遮，官舍过如野老家。不是陋儒太孤绝，自看梅后觉无花。",
            "comment": ""
        },
        {
            "title": "以诗句咏梅·淡薄似龙知我意",
            "content": "平生惟有梅，与语觉差可。此外岂无花，周旋宁作我。",
            "comment": ""
        },
        {
            "title": "和刘后村梅花百咏",
            "content": "生涯冷淡乐者少，声色希夷见若无。洛下只知海棠会，岭南竞作荔枝图。",
            "comment": ""
        },
        {
            "title": "亭前梅",
            "content": "相彼一长须，赤脚亦无有。二梅侍侧焉，岂不差胜不。",
            "comment": ""
        },
        {
            "title": "和刘后村梅花百咏",
            "content": "惆怅庭前三树株，十年依旧一锥无。从今只作梅生活，底用江头千木奴。",
            "comment": ""
        },
        {
            "title": "消梅",
            "content": "四月沙河市，青盆雪色盐。吴儿甘美饫，可是喜酸咸。",
            "comment": ""
        },
        {
            "title": "和刘后村梅花百咏",
            "content": "老天机轴无停手，忙织千葩染万红。惟有一冬闲岁月，梅花专局不分功。",
            "comment": ""
        },
        {
            "title": "前村梅",
            "content": "何缘春信息，第一到田家。为甚笙歌院，重重绣幕遮。",
            "comment": ""
        },
        {
            "title": "以诗句咏梅·水边篱落忽横枝",
            "content": "花疑天女现，根讶化人移。到眼如曾识，无心转见奇。",
            "comment": ""
        },
        {
            "title": "和刘后村梅花百咏",
            "content": "温柔乡苦不胜衣，端正楼嫌微有肌。安得花神供步辇，不肥不瘦美兼之。",
            "comment": ""
        },
        {
            "title": "和刘后村梅花百咏",
            "content": "溪北溪南雪跨悬，琼楼玉宇照庭前。萸坪竹馆辛夷坞，肯与王维赌辋川。",
            "comment": ""
        },
        {
            "title": "采芹亭",
            "content": "此中小住自为佳，无奈看山眼欲花。把作西湖风物看，不争多否也争些。",
            "comment": ""
        },
        {
            "title": "以诗句咏梅·残雪逍迟月出蚤",
            "content": "自嫌太奇绝，混以雪和月。却有一味香，教人细分别。",
            "comment": ""
        },
        {
            "title": "爱梅",
            "content": "谩言同一嗜，世尽爱梅人。亦有行歌者，腰镰采作薪。",
            "comment": ""
        },
        {
            "title": "以诗句咏梅·十年花送诗人老",
            "content": "花老几人来，人老花常少。安得似花人，年年陪一笑。",
            "comment": ""
        },
        {
            "title": "和刘后村梅花百咏",
            "content": "一气居然分冷暖，南枝开早北枝迟。都城巧力真堪羡，竞买梅花八月时。",
            "comment": ""
        },
        {
            "title": "和刘后村梅花百咏",
            "content": "夫人可共倚雕栏，折得横枝独自看。梅癖难医君信否，东阳瘦损少陵酸。",
            "comment": ""
        },
        {
            "title": "和刘后村梅花百咏",
            "content": "百年老树半边枯，众卉难攀觉太孤。欲进素馨交茉莉，奈渠浪蕊欠根株。",
            "comment": ""
        },
        {
            "title": "此君室",
            "content": "横厨先玉盘，膻荤鄙哉俗。竹谓高将军，汝手污吾足。",
            "comment": ""
        },
        {
            "title": "寿徐意一参政",
            "content": "黄花晚节香愈劲，老圃秋容景更奇。欲侑瓣香无好语，且偷忠献一联诗。",
            "comment": ""
        },
        {
            "title": "兼山会食",
            "content": "惯从客里换春秋，愧见平生马少游。怀去仅赢一黄勅，传呼能得几苍头。浮沉冷宦存吾拙，梦寐清言写我忧。屡欲相从奏咸夏，怕惊俚耳又休休。",
            "comment": ""
        },
        {
            "title": "此君室",
            "content": "滔滔天地间，非我安知我。大儿王子猷，小儿文与可。",
            "comment": ""
        },
        {
            "title": "和刘后村梅花百咏",
            "content": "夜色朝光两莫知，树间但见白差差。江南到处名姝少，一律前村雪里词。",
            "comment": ""
        },
        {
            "title": "此君室",
            "content": "此士党有挟，则不与之友。持此问秋崖，一笑见颔不。",
            "comment": ""
        },
        {
            "title": "和刘后村梅花百咏",
            "content": "纯是沉檀和乳麝，许多珠瓅间金块。素娥亲捣摊成片，玉帝闲游撒下来。",
            "comment": ""
        },
        {
            "title": "和刘后村梅花百咏",
            "content": "香奁陋体实堪哀，惭谢诸公费挽推。铁石心肠元作赋，浮华讵足定人才。",
            "comment": ""
        },
        {
            "title": "和刘后村梅花百咏",
            "content": "最堪避世有墙东，细别薰莸鼻观中。商皓芝香真可老，陶朱铜臭敢称公。",
            "comment": ""
        },
        {
            "title": "和刘后村梅花百咏",
            "content": "旧友凋零新友少，惟梅到处只依然。愿言白发三千丈，饱看高花五百年。",
            "comment": ""
        },
        {
            "title": "和刘后村梅花百咏",
            "content": "后村画卷四方来，输与先生作袜材。貌就寒林差易事，玉堂云雾欠人裁。",
            "comment": ""
        },
        {
            "title": "和刘后村梅花百咏",
            "content": "少陵前仅陆君时，骚里居多摭茝蓠。未必梅花非有待，不妨敲琢古人遗。",
            "comment": ""
        },
        {
            "title": "和刘后村梅花百咏",
            "content": "托根岂解媚中璫，采蕨只当慕首阳。未必木天无秽史，岂其枌省尽清郎。",
            "comment": ""
        },
        {
            "title": "此君室",
            "content": "仆也环堵人，公也钧天居。本出元子下，岂必竹马余。",
            "comment": ""
        },
        {
            "title": "和刘后村梅花百咏",
            "content": "方见横斜忽乱飞，噫其造物未昌时。点衣片片皆诗料，爱惜移时不敢吹。",
            "comment": ""
        },
        {
            "title": "残梅",
            "content": "枝北复枝南，明星□□□。不用怨春风，且作初开看。",
            "comment": ""
        },
        {
            "title": "寿徐意一参政",
            "content": "红云朵里紫霞杯，敕使今朝四度来。意一堂中开九袠，太微星里现三台。",
            "comment": ""
        },
        {
            "title": "采芹亭",
            "content": "叹息西湖湖上峰，几人看得少后容。任他万马群中走，还我闲身伴雨龙。",
            "comment": ""
        },
        {
            "title": "以诗句咏梅·折得寒香不露机",
            "content": "天香无尽藏，参透古来希。便使露些子，犹为杜德机。",
            "comment": ""
        },
        {
            "title": "隔墙梅",
            "content": "寂寂度年光，坚贞玉雪香。冶容谁氏子，终日傍垂杨。",
            "comment": ""
        },
        {
            "title": "梅{上艹下撩}",
            "content": "商家宰相羹，周代笾人供。自古实为先，唐后花始重。",
            "comment": ""
        },
        {
            "title": "采芹亭",
            "content": "屋老知非一木支，待时胜似有鎡基。安知好事无来者，幻出新亭愈崛奇。",
            "comment": ""
        },
        {
            "title": "以诗句咏梅·水边风日笑横枝",
            "content": "人生贵德时，一笑亦足适。三冬冰雪辰，几遇佳风日。",
            "comment": ""
        },
        {
            "title": "和刘后村梅花百咏",
            "content": "梅叹知音少旷夔，政须我辈与伸眉。逋仙诗胜多多许，咀嚼无令一字遗。",
            "comment": ""
        },
        {
            "title": "和刘后村梅花百咏",
            "content": "煮木石餐多药灶，断荤膻气独茶铛。诗人自合长的瘦，底事梅花更瘦生。",
            "comment": ""
        },
        {
            "title": "和刘后村梅花百咏",
            "content": "智琼久已乘龙去，留得人间十二枝。插向瓦瓶伴孤枕，别无玉骨与冰肌。",
            "comment": ""
        },
        {
            "title": "和刘后村梅花百咏",
            "content": "吟人写物例浮夸，未易形容是此花。如事休刊和靖集，一联已足自成家。",
            "comment": ""
        },
        {
            "title": "以诗句咏梅·江头千树春欲暗",
            "content": "世閒如此花，涉春便憔悴。不识青黄君，岁年管何事。",
            "comment": ""
        },
        {
            "title": "采芹亭",
            "content": "屈指夫容次第开，典衣去买海棠栽。溪边堪插荷花否，便可四时携酒来。",
            "comment": ""
        },
        {
            "title": "和刘后村梅花百咏",
            "content": "宝络珠璎佛子龛，荒原断磵隐君庵。清言悟法无人会，时有游蜂细细参。",
            "comment": ""
        },
        {
            "title": "和刘后村梅花百咏",
            "content": "凛凛冰清岩壑气，亭亭玉立庙廊身。从前误把瑶姬比，雌了梅花俗了人。",
            "comment": ""
        },
        {
            "title": "雨中梅",
            "content": "瑶妃一念差，谪堕人间世。琼阙未忘情，时带盈盈泪。",
            "comment": ""
        },
        {
            "title": "和刘后村梅花百咏",
            "content": "参横月落梦何从，且领清香入盏中。一岁见梅须一醉，梅前有几百年翁。",
            "comment": ""
        },
        {
            "title": "采芹亭",
            "content": "短帽轻衫亦复家，前村后陌柳初花。不须多学舞雩兴，随分春光管领些。",
            "comment": ""
        },
        {
            "title": "以诗句咏梅·暗香浮动月黄昏",
            "content": "但见白硙硙，香从何处来。广寒异人世，莫是桂花开。",
            "comment": ""
        },
        {
            "title": "以诗句咏梅·幽闲元不为人香",
            "content": "道不为人香，其如人竞即。香外更多佳，人亦未易识。",
            "comment": ""
        },
        {
            "title": "和刘后村梅花百咏",
            "content": "彩叶如云观瑒蕊，金盆照日品桃花。安知尤物真瑰特，落在西湖处士家。",
            "comment": ""
        },
        {
            "title": "和刘后村梅花百咏",
            "content": "驿处徘徊磴处缘，任教人唤作梅颠。赊它陆凯二十字，唤起杜陵三百年。",
            "comment": ""
        },
        {
            "title": "和刘后村梅花百咏",
            "content": "不把山林换市朝，鲜明自是一时标。便令大冶安能铸，傥有小山差可招。",
            "comment": ""
        },
        {
            "title": "此君室",
            "content": "矫矫不可羁，一节足千古。桃李闹漫山，岁寒谁汝数。",
            "comment": ""
        },
        {
            "title": "以诗句咏梅·万里春随远客来",
            "content": "万里载梅归，道是春来路。那知春到时，梅已随风去。",
            "comment": ""
        },
        {
            "title": "和刘后村梅花百咏",
            "content": "树边久立任衣单，为爱天香彻骨寒。脑子斛量犹觉臭，安知人世有沉檀。",
            "comment": ""
        },
        {
            "title": "以诗句咏梅·微月黄昏句里香",
            "content": "千载几梅诗，难在道首处。便是武夷翁，亦赏西湖句。",
            "comment": ""
        },
        {
            "title": "和刘后村梅花百咏",
            "content": "刻玉琱琼费尽工，待看佳实绿阴中。早推花作群芳首，谁道梨为百果宗。",
            "comment": ""
        },
        {
            "title": "以诗句咏梅·疎影横斜水清浅",
            "content": "甚处足横斜，孤山水一涯。从来个中水，只许照梅花。",
            "comment": ""
        },
        {
            "title": "和刘后村梅花百咏",
            "content": "和靖墓荒吟骨冷，孤山新庙尚危栏。便当纯用梅花祭，一洗蕉黄与荔丹。",
            "comment": ""
        },
        {
            "title": "采芹亭",
            "content": "宜月宜风还宜雪，烟雨冥蒙景更宜。说与客来休剥啄，先生长是倚阑时。",
            "comment": ""
        },
        {
            "title": "以诗句咏梅·冷蕊疎枝半不禁",
            "content": "梅亦有何好，花中偏得名。只为淡生活，不傍闹门庭。",
            "comment": ""
        },
        {
            "title": "见梅",
            "content": "平生空四海，红紫委如尘。梅处生新敬，宁非具限人。",
            "comment": ""
        },
        {
            "title": "以诗句咏梅·为君援笔赋梅花",
            "content": "昔逋才两句，共不用文章。援笔人皆是，写来当甚强。",
            "comment": ""
        },
        {
            "title": "以诗句咏梅·谁寄寒斋雪夜春",
            "content": "寒炉耿夜长，辣肩得文句。将以一枝春，逢人无寄处。",
            "comment": ""
        },
        {
            "title": "以诗句咏梅·为散冰花除热恼",
            "content": "狂与豪倾酒，饥肠共索诗。为梅成热恼，除是把□医。",
            "comment": ""
        },
        {
            "title": "手种芙蓉入秋盛开",
            "content": "天然富贵又风流，簇簇湘妃起聚头。唤做牡丹何不可，高他一着见深秋。",
            "comment": ""
        },
        {
            "title": "此君室",
            "content": "环堵未可轻，足稽天下事。何必晋诸贤，自是周二子。",
            "comment": ""
        },
        {
            "title": "和刘后村梅花百咏",
            "content": "千顷琼田徒手得，连云彩阁一朝成。平生富贵梅时健，肯作穷人冻饿声。",
            "comment": ""
        },
        {
            "title": "和刘后村梅花百咏",
            "content": "百万瑶妃传粉酥，诗翁列屋世间无。江南穷相韩熙载，有甚歌姬画作图。",
            "comment": ""
        },
        {
            "title": "旋开梅",
            "content": "邻笛不须吹，惊喷枝头雪。主人日日来，长见开时节。",
            "comment": ""
        },
        {
            "title": "此君室",
            "content": "风檐诵新句，绝胜丝竹娱。此竹古来有，此诗今时无。",
            "comment": ""
        },
        {
            "title": "以诗句咏梅·绿阴青子明年事",
            "content": "淡淡腊前药，离离夏初实。结裹若异然，不是东皇力。",
            "comment": ""
        },
        {
            "title": "此君室",
            "content": "清神造物悭，数竿自超俗。苦觅渭滨封，万此岂有足。",
            "comment": ""
        },
        {
            "title": "黄香梅",
            "content": "香清还耐久，粲粲镂金葩。想见蜂为蜡，单方采此花。",
            "comment": ""
        },
        {
            "title": "盐梅",
            "content": "众口一酸调，佳处在味外。忽使水火争，谁令居鼎鼐。",
            "comment": ""
        },
        {
            "title": "和刘后村梅花百咏",
            "content": "痴儿安得妄评弹，刚道空花用处难。最是香能蠲客醉，更如玉可灭人瘢。",
            "comment": ""
        },
        {
            "title": "和刘后村梅花百咏",
            "content": "岁岁年年花状头，瑶璫琼佩瑞光浮。玉螭赏遍三千界，不识珠帘十二楼。",
            "comment": ""
        },
        {
            "title": "和刘后村梅花百咏",
            "content": "花昔罗浮山下居，肌肤玉雪缟衣裾。冷斋不到朝云死，独与松风伴大苏。",
            "comment": ""
        },
        {
            "title": "和刘后村梅花百咏",
            "content": "雨霰潇潇天地宽，相看岛瘦与郊寒。埋腰立雪心良苦，拥鼻吟风事大难。",
            "comment": ""
        },
        {
            "title": "以诗句咏梅·玉立寒烟寂寞滨",
            "content": "戎衍瑶林机，秀雪玉圃秀。向令能寂寞，岂不是佳人。",
            "comment": ""
        },
        {
            "title": "采芹亭",
            "content": "见说西湖又一新，小楼高阁巧相萦。江山何待人妆点，堪笑吴儿不老成。",
            "comment": ""
        },
        {
            "title": "以诗句咏梅·竹外一枝斜更好",
            "content": "梅岂必□竹，居何与梅事。政尔亦偶然，人自见之异。",
            "comment": ""
        },
        {
            "title": "和刘后村梅花百咏",
            "content": "忍寒宁死饿宁僵，不去偷它贾女香。感叹怀铅成底事，辛勤餐玉竟无方。",
            "comment": ""
        },
        {
            "title": "和刘后村梅花百咏",
            "content": "青子成时殊苦淡，玉英嚼处更清酸。自缘芳洁盈腔里，安肯甘甜转舌间。",
            "comment": ""
        },
        {
            "title": "以诗句咏梅·真与雪霜娱晚景",
            "content": "难得雪成持，不标风无赖。生来避闹蓝，行不超色界。",
            "comment": ""
        },
        {
            "title": "手种芙蓉入秋盛开",
            "content": "空山寂寂朋游少，为爱风姿手自栽。九十日秋犹暖热，一枝谢又一枝开。",
            "comment": ""
        },
        {
            "title": "此君室",
            "content": "不因排根人，安得兹婆娑。请赋淇奥诗，但恐居亡何。",
            "comment": ""
        },
        {
            "title": "和刘后村梅花百咏",
            "content": "无色无香应是画，雨珠雨玉奈可穷。素餐终老坐成晚，白业它生扫未空。",
            "comment": ""
        },
        {
            "title": "采芹亭",
            "content": "觅得广文沽酒钱，便须归隐四山环。岂无半幅鹅溪绢，貌取亭前一带山。",
            "comment": ""
        },
        {
            "title": "桂林吟梅",
            "content": "几回桂州梦，欠一桂州诗。何日万里外，吟梅真大奇。",
            "comment": ""
        },
        {
            "title": "寿徐意一参政",
            "content": "吕氏早皆期正献，范家晚竟相忠宣。不成二十年声望，久坐难兄一旧毡。",
            "comment": ""
        },
        {
            "title": "墙角梅",
            "content": "整整复欹欹，微微褪玉肌。娇羞说不尽，露下月低时。",
            "comment": ""
        },
        {
            "title": "以诗句咏梅·一树横斜独可人",
            "content": "玉堂亦茅舍，未易得疎亲。且亲轻相可，梅非多可人。",
            "comment": ""
        },
        {
            "title": "孤山梅",
            "content": "千古水仙玉，坡以逋仙配。山谷弟山礬，两事同一意。",
            "comment": ""
        },
        {
            "title": "采芹亭",
            "content": "武夷山顶足仙槎，欲徃从之天一涯。具唤小舟酹三谏，向来我祖是通家。",
            "comment": ""
        },
        {
            "title": "春梅",
            "content": "青皇手一陶，苦要牢笼去。不敢受恩多，桃李休相妒。",
            "comment": ""
        },
        {
            "title": "黄梅",
            "content": "双雀啅余芳，长记来时路。瞥见金弹丸，相呼远飞去。",
            "comment": ""
        },
        {
            "title": "和刘后村梅花百咏",
            "content": "此花清绝畏人知，间许吟人咽入脾。咽去居然佳句少，谁云臭腐可神奇。",
            "comment": ""
        },
        {
            "title": "和刘后村梅花百咏",
            "content": "三的朝露借恩光，剩种江梅作洞房。待得百年俱玉雪，冷官亦自有甘棠。",
            "comment": ""
        },
        {
            "title": "和刘后村梅花百咏",
            "content": "心事芬芬流品胜，一生清友是梅臞。可怜介甫交游尽，岁晚钟山进二俞。",
            "comment": ""
        },
        {
            "title": "和刘后村梅花百咏",
            "content": "从知枯淡芬芳无，自古荣华朽腐多。且作从容郎庙看，一丘一壑觉如何。",
            "comment": ""
        },
        {
            "title": "采芹亭",
            "content": "眼中光景几回新，无限英雄一窖尘。但说百年亭已老，不知曾有百年人。",
            "comment": ""
        },
        {
            "title": "和刘后村梅花百咏",
            "content": "儿时两颔已生髭，一饱皇皇亟失时。索性断它烟火气，餐英汲润当朝炊。",
            "comment": ""
        },
        {
            "title": "以诗句咏梅·且撼长条餐落英",
            "content": "玉尘固清俸，也莫大餐多。试问采薇子，而今还在麽。",
            "comment": ""
        },
        {
            "title": "和刘后村梅花百咏",
            "content": "俨然盛服对严宾，肯向花中作素臣。映彻九泉明一世，清言须让晋诸人。",
            "comment": ""
        },
        {
            "title": "和刘后村梅花百咏",
            "content": "怀中黄敕墨犹新，曾尾群贤步玉津。惆怅看花成昨梦，大输今岁赏梅人。",
            "comment": ""
        },
        {
            "title": "以诗句咏梅·屋帘斜入一枝低",
            "content": "异时兰见耡，只以当门故。请君阳春看，少让梅一步。",
            "comment": ""
        },
        {
            "title": "学厅桃符",
            "content": "头胪如此可何官，习气居然简册间。似有宿缘吾士友，差强人意此溪山。青衿笑语非为冷，黄卷工夫可得闲。珍重相期进明德，莫教具索有惭颜。",
            "comment": ""
        },
        {
            "title": "以诗句咏梅·妙意有在终无言",
            "content": "梅曾无一语，人□不能休。觉得逋仙句，梅犹未点头。",
            "comment": ""
        },
        {
            "title": "落梅",
            "content": "青冢锁香魂，罗浮埋玉质。美人薄命多，临风空太息。",
            "comment": ""
        },
        {
            "title": "以诗句咏梅·山意冲寒欲放梅",
            "content": "逆境春容少，穷时节义难。此花小异处，却要十分寒。",
            "comment": ""
        },
        {
            "title": "四望梅",
            "content": "摽梅其实七，此特损其三。风赋久不作，有诗谁共谈。",
            "comment": ""
        },
        {
            "title": "和刘后村梅花百咏",
            "content": "童黄安足名天下，太白常疑在世间。生纵不陪振鹭列，死犹可葬伯鸾山。",
            "comment": ""
        },
        {
            "title": "学厅桃符",
            "content": "非民非吏一闲身，倏忽空山又见春。明月清风终岁有，浮云苍物几番新。不知世有弹冠事，但愿门多挟册人。畴昔东嘉子徐子，勉旃傥可嗣芳尘。",
            "comment": ""
        },
        {
            "title": "和刘后村梅花百咏",
            "content": "简斋绝句天为笑，旋到调羹鼎伴来。只合拜梅为座主，画梅且尔况真梅。",
            "comment": ""
        },
        {
            "title": "采芹亭",
            "content": "洲墅楼前眼界新，杜园池馆更迥萦。是中一景偏真率，觉得溪山却浑成。",
            "comment": ""
        },
        {
            "title": "和刘后村梅花百咏",
            "content": "一生梦不识愁台，口吻悲鸣有底哀。树上玉人应冷笑，从今不敢送愁来。",
            "comment": ""
        },
        {
            "title": "此君室",
            "content": "柳以柔故重，枣以弱故惛。凛凛首阳人，何赖东皇君。",
            "comment": ""
        },
        {
            "title": "以诗句咏梅·小窗斜日两三枝",
            "content": "窗非作梅地，梅雅与窗宜。未识日斜后，何如月落时。",
            "comment": ""
        },
        {
            "title": "采芹亭",
            "content": "人道西南三数峰，虽云峭拔欠雍容。嗟哉偃娈要何用，却学为蛇羞作龙。",
            "comment": ""
        },
        {
            "title": "和刘后村梅花百咏",
            "content": "自是不容加染涴，看来良亦富才情。落羌女管声声怨，点寿阳妆片片轻。",
            "comment": ""
        },
        {
            "title": "和刘后村梅花百咏",
            "content": "紫府仙人水月英，绝嫌臭秽溷真清。玉尘月赋三千斛，一洗人间死鬼兄。",
            "comment": ""
        },
        {
            "title": "和刘后村梅花百咏",
            "content": "禹锡当年出省台，玄都花谢转生哀。梅花不涉春风事，看取先生几度来。",
            "comment": ""
        },
        {
            "title": "溪桥梅",
            "content": "一阵晓风寒，惊飞点去鞍。行人易愁绝，便作柳花看。",
            "comment": ""
        },
        {
            "title": "宜霜梅",
            "content": "青女出骖鸾，负恃天然色。一等淡梳妆，太真迎虢国。",
            "comment": ""
        },
        {
            "title": "和刘后村梅花百咏",
            "content": "不慕清官况热官，竹篱纸帐睡差安。却愁帝敕梅龙去，第一瑶台分外寒。",
            "comment": ""
        },
        {
            "title": "此君室",
            "content": "先生啸诺余，尝欲访青士。门生可举舆，不必命儿子。",
            "comment": ""
        },
        {
            "title": "笑坐金鞍歌落梅",
            "content": "谪仙豪放甚，小妾伴金鞍。未可将穷相，诗人一例看。",
            "comment": ""
        },
        {
            "title": "咏西岭梅花",
            "content": "雨后众崖碧，白处纷寒梅。遥遥迎客意，欲下山坡来。穷村受春晚，邂逅今日开。绛领承玉面，临风一低回。折归无可赠，孤赏心悠哉。",
            "comment": ""
        },
        {
            "title": "和刘后村梅花百咏",
            "content": "西湖已死犹名世，东阁更佳何与人。但得心传清白事，不须足踏软红尘。",
            "comment": ""
        },
        {
            "title": "此君室",
            "content": "华行有后先，志节无今古。君看锦绷儿，楚楚已可数。",
            "comment": ""
        },
        {
            "title": "此君室",
            "content": "直节立人懦，清标爽吾惛。岂不益友哉，人中田承君。",
            "comment": ""
        },
        {
            "title": "和刘后村梅花百咏",
            "content": "玉英瑶圃美人家，宝璐琼芳兴绝佳。此是梅花真实相，谁云骚不品梅花。",
            "comment": ""
        },
        {
            "title": "和刘后村梅花百咏",
            "content": "少豪放出旅枯槎，归橐垂垂返海涯。叔子诸公自佳耳，关人心事只梅花。",
            "comment": ""
        },
        {
            "title": "和刘后村梅花百咏",
            "content": "极知云月浩无边，所恨舂容欠大篇。宵立我犹嫌俗士，形臞尔可配儒仙。",
            "comment": ""
        },
        {
            "title": "手种芙蓉入秋盛开",
            "content": "留侯美好妇人然，楚汉功成更得仙。疑与拒霜同品格，生来质弱节高坚。",
            "comment": ""
        },
        {
            "title": "和刘后村梅花百咏",
            "content": "惜花心因凄凉矣，绕树身犹矍铄哉。且莫怨嗟难可口，和羹事只系时来。",
            "comment": ""
        },
        {
            "title": "和刘后村梅花百咏",
            "content": "从来芳事无时歇，雨洒风飘且莫悲。收拾苍苔成艾紬，茶山后有放翁诗。",
            "comment": ""
        },
        {
            "title": "层梅",
            "content": "化工真是巧，玉蕊更层层。若使□□刻，千年犹未成。",
            "comment": ""
        },
        {
            "title": "以诗句咏梅·玉笛冰滩索同赋",
            "content": "笛谱久无传，冷落孤山社。觅得半个难，何况同赋者。",
            "comment": ""
        },
        {
            "title": "和刘后村梅花百咏",
            "content": "拾遗当日醉于诗，江路寻梅兀似痴。花底柳边真梦事，居然短褐鬓如丝。",
            "comment": ""
        },
        {
            "title": "寿徐意一参政",
            "content": "众芳摇落此何时，争看江梅拆一枝。相去小春才四日，调羹消息不应迟。",
            "comment": ""
        },
        {
            "title": "此君室",
            "content": "人兮吾与游，竹兮吾与俱。世浊此独清，室小自有余。",
            "comment": ""
        },
        {
            "title": "墨梅",
            "content": "补之敕谥村，简斋致公辅。未必画惭诗，只为遇不遇。",
            "comment": ""
        },
        {
            "title": "采芹亭",
            "content": "老山代出买山钱，更贴前头碧玉环。报答风光无一句，不知更看几州山。",
            "comment": ""
        },
        {
            "title": "以诗句咏梅·疎枝的皪樽前影",
            "content": "耻与俗同犀，惟有身随影。不谓世尘中，梅亦更此境。",
            "comment": ""
        },
        {
            "title": "以诗句咏梅·未害广平心铁似",
            "content": "白叟醉杨柳，韩翁忆李桃。便令铁心者，其奈玉颜何。",
            "comment": ""
        },
        {
            "title": "以诗句咏梅·独立晚风香满袖",
            "content": "有人善丹青，画我风满袖。其如香笔下，描不就□□。",
            "comment": ""
        },
        {
            "title": "此君室",
            "content": "泛菊秋始佳，爱莲夏方娱。不如交此君，清兴无时无。",
            "comment": ""
        },
        {
            "title": "半开梅",
            "content": "含情笑不言，政是多情处。参得个中禅，此事尝分付。",
            "comment": ""
        },
        {
            "title": "江路梅",
            "content": "翁仲为余泣，江头负月明。一从少陵死，此路断人行。",
            "comment": ""
        },
        {
            "title": "以诗句咏梅·孤山山下醉眠处",
            "content": "佳句千所嗔，谪与水仙隅。樽酒酹逋翁，更道香影下。",
            "comment": ""
        },
        {
            "title": "红梅",
            "content": "不但色浓华，更觉香幽迥。笑杀海棠仙，死抱渊材恨。",
            "comment": ""
        },
        {
            "title": "和刘后村梅花百咏",
            "content": "薜荔帷兮药作房，芳华底用浴兰汤。倾城梳洗只招惎，且可随宜淡淡妆。",
            "comment": ""
        },
        {
            "title": "此君室",
            "content": "风来声清圆，月明影婆娑。挺挺岩壑姿，时亦妩媚何。",
            "comment": ""
        },
        {
            "title": "宜雪梅",
            "content": "长愁花易天，倏被风吹尽。因爱雪花飞，枝头巧相映。",
            "comment": ""
        },
        {
            "title": "采芹亭",
            "content": "佳处知音若不多，似将俚耳听云和。溪山无自不挂眼，亭乎亭乎如汝何。",
            "comment": ""
        },
        {
            "title": "和刘后村梅花百咏",
            "content": "帘围玉馆愁吟尽，锦藉瑶瓶怕摘残。姑息梅花讵须尔，山家何处有朱栏。",
            "comment": ""
        },
        {
            "title": "以诗句咏梅·点缀裙腰粉不扫",
            "content": "慎勿扫苍苔，芳英堪藉地。丘壑足风流，欠得脂粉气。",
            "comment": ""
        },
        {
            "title": "和刘后村梅花百咏",
            "content": "肠断当年古吹台，酒酣欲叫谪仙回。夜深落月照颜色，端的宫袍入梦来。",
            "comment": ""
        },
        {
            "title": "问梅",
            "content": "夜月玉堂前，春风紫盖边。想君都看破，宁与我周旋。",
            "comment": ""
        },
        {
            "title": "以诗句咏梅·多情立马待黄昏",
            "content": "清绝畏人知，幽香发深省。故用此时来，徘徊花下影。",
            "comment": ""
        },
        {
            "title": "以诗句咏梅·风清月落无人见",
            "content": "佳则风月境，远而烟水乡。此花元本分，定不为人香。",
            "comment": ""
        },
        {
            "title": "和刘后村梅花百咏",
            "content": "懒入寿宫供贵主，难凭庾驿寄时贤。不如吹入霜天角，尚为君王戍北边。",
            "comment": ""
        },
        {
            "title": "以诗句咏梅·探请东皇第一机",
            "content": "东皇第一机，谩道凭花寄。那知东皇来，已落第二义。",
            "comment": ""
        },
        {
            "title": "和刘后村梅花百咏",
            "content": "初似穷儿观异宝，俄惊上帝锡嘉名。荒山底处生珠藏，蓬户居然扁玉清。",
            "comment": ""
        },
        {
            "title": "探梅",
            "content": "短褐一枝筇，穿花云几重。日边花鸟使，定不到山中。",
            "comment": ""
        },
        {
            "title": "和刘后村梅花百咏",
            "content": "莫恃千芳胜一莸，兰渐芝滫便休休。年来萧艾吁堪怕，剩拾天香置宝篝。",
            "comment": ""
        },
        {
            "title": "采芹亭",
            "content": "便好时时具小槎，遍游水北水南涯。游时要拣山深处，恐有山人处士家。",
            "comment": ""
        },
        {
            "title": "以诗句咏梅·巡檐说尽心期事",
            "content": "一生心下事，皆可对人言。独有这些子，难为世俗论。",
            "comment": ""
        },
        {
            "title": "手种芙蓉入秋盛开",
            "content": "闹蓝政自亦不恶，冷局由来未易知。开又争他桃李分，何缘同得芷兰时。",
            "comment": ""
        },
        {
            "title": "和刘后村梅花百咏",
            "content": "雪破白时惊腊早，雨肥红处已春归。到头不识东皇面，看尽蜂黄蝶粉飞。",
            "comment": ""
        },
        {
            "title": "此君室",
            "content": "千载兰亭人，所乐在山水。等闲一笑间，风度乃如此。",
            "comment": ""
        },
        {
            "title": "和刘后村梅花百咏",
            "content": "含章遗迹杳难详，汉苑唐都更可伤。说与诗人莫嘲咏，梅花眼见几兴亡。",
            "comment": ""
        },
        {
            "title": "梅答",
            "content": "人言是金屋，我见即柴门。但认安身处，区区何足论。",
            "comment": ""
        },
        {
            "title": "和刘后村梅花百咏",
            "content": "扫空习气尚余狂，岂不怀思拾众芳。花里素王真足贵，橘中皓叟更无香。",
            "comment": ""
        },
        {
            "title": "和刘后村梅花百咏",
            "content": "窗明不寐夜寥寥，恍惚珠幢跨玉桥。冷掾久严红妓禁，彩鸾莫误唤文箫。",
            "comment": ""
        },
        {
            "title": "采芹亭",
            "content": "百年亭子一朝新，三舍先生遇拂尘。城里看花多处所，此中只待采芹人。",
            "comment": ""
        },
        {
            "title": "和刘后村梅花百咏",
            "content": "倚树静年成入定，巡檐对语似谈空。是花是雪都休问，但觉清香满袖风。",
            "comment": ""
        },
        {
            "title": "采芹亭",
            "content": "野性于人投合少，惟山差与意中宜。专留一榻为渠下，绝似陈蕃见稚时。",
            "comment": ""
        },
        {
            "title": "和刘后村梅花百咏",
            "content": "玉羽江莲美莫当，酴醾缟袂雪为裳。白之谓白何分别，毕竟还梅是当行。",
            "comment": ""
        },
        {
            "title": "鸳鸯梅",
            "content": "夜半长生殿，金钗恨最长。分明后身是，环子伴三郎。",
            "comment": ""
        },
        {
            "title": "绿萼梅",
            "content": "楚楚碧霞裳，轻轻青玉履。三千一太真，道妆侍天子。",
            "comment": ""
        },
        {
            "title": "西湖梅",
            "content": "忆昔跨吟鞍，花翁赏新句。回首十年强，肠断天竺路。",
            "comment": ""
        },
        {
            "title": "以诗句咏梅·未将梅蕊惊秋眼",
            "content": "只言梅信末，不柰此愁何。莫待一枝折，撩人愁更多。",
            "comment": ""
        },
        {
            "title": "孤梅",
            "content": "墙角老槎牙，槎牙阅岁华。谁知杭欲死，解出背时花。",
            "comment": ""
        },
        {
            "title": "熙春朝阳",
            "content": "山占樵城最上头，眼前历历记曾游。古来不少二千石，海内今谁第一流。小队未妨需隙暇，大书已觉振岩幽。于今幸际丰登日，满泛松觥剩句酬。",
            "comment": ""
        },
        {
            "title": "以诗句咏梅·月地云阶谩一樽",
            "content": "樽前酹花神，诗因酒转新。方知这奇事，不属独醒人。",
            "comment": ""
        },
        {
            "title": "宜月梅",
            "content": "人言广寒宫，合种梅花树。那知白玉容，自怕嫦娥妒。",
            "comment": ""
        },
        {
            "title": "此君室",
            "content": "不入闹园林，雅媚佳山水。君子亦党乎，贤者后乐此。",
            "comment": ""
        },
        {
            "title": "和刘后村梅花百咏",
            "content": "乐事赏心谁不有，可人胜士古来难。樽前莫怪同游少，恐被梅花白眼看。",
            "comment": ""
        },
        {
            "title": "以诗句咏梅·朔云为断蜂蝶信",
            "content": "风月本无穷，台观亦□恶。妙处吾能言，却恐儿辈觉。",
            "comment": ""
        },
        {
            "title": "和刘后村梅花百咏",
            "content": "一从香影句名佳，嗣响才称竹外斜。千古梅诗三句好，何好阁笔只看花。",
            "comment": ""
        },
        {
            "title": "以诗句咏梅·林中笑破冰霜面",
            "content": "澹寂自天姿，逢人借颜色。一笑比河清，希仁太孤特。",
            "comment": ""
        },
        {
            "title": "和刘后村梅花百咏",
            "content": "十分元得孤寒力，一点无关坱圠功。谁令春风来得晚，梅花也不傲春风。",
            "comment": ""
        },
        {
            "title": "以诗句咏梅·一枝犹傍故人香",
            "content": "山林殊市朝，易隔故人面。珍重山中人，留面长相见。",
            "comment": ""
        },
        {
            "title": "庾岭梅",
            "content": "留樵五百诗，半为梅花赋。悔不瘐岭游，天成诗一部。",
            "comment": ""
        },
        {
            "title": "和刘后村梅花百咏",
            "content": "雪裹空身无庇叶，风前妙质忽飞尘。一襦不着中寒去，莫是陈三辈行人。",
            "comment": ""
        },
        {
            "title": "以诗句咏梅·雪后园林才半树",
            "content": "只见漫天雪，元来亦有花。两三花自好，半树太多些。",
            "comment": ""
        },
        {
            "title": "信笔",
            "content": "笔床茶灶答蛩吟，摇落秋风万里心。白发萧萧酒初醒，一龛镫火四更深。",
            "comment": ""
        },
        {
            "title": "天基节当筵致语中号",
            "content": "晓日金门气郁葱，人间万里总祥风。再登况遇三登盛，独乐何如众乐同。行有玉觞陪迩列，岂无金鉴洞遗忠。天恩年寿何分别，尽在簪花舞蹈中。",
            "comment": ""
        },
        {
            "title": "青梅如豆",
            "content": "春去雨霏霏，青梅未接时。青青几万斛，可惜不充饥。",
            "comment": ""
        },
        {
            "title": "早梅",
            "content": "尚居阑菊殿，岂占杏桃先。梅自伤迟暮，人犹作早看。",
            "comment": ""
        },
        {
            "title": "采芹亭",
            "content": "年时桂子例先开，新岁芙蓉手自栽。不惜一春风雨过，许多好事待秋来。",
            "comment": ""
        },
        {
            "title": "木犀",
            "content": "灵根久向月中栽，不信天香坠下来。自是人间与天上，一般种子一齐开。",
            "comment": ""
        },
        {
            "title": "和刘后村梅花百咏",
            "content": "沸鼎乾坤尘未消，椒菌杂袭少高标。君王曾梦商岩否，此物差堪与燮调。",
            "comment": ""
        },
        {
            "title": "折梅",
            "content": "看梅如看画，由我不由他。千树江头少，一枝瓶里多。",
            "comment": ""
        },
        {
            "title": "以诗句咏梅·及早归来带雪看",
            "content": "南州雪易消，得春却差早。到处有梅花，不如在家好。",
            "comment": ""
        },
        {
            "title": "和刘后村梅花百咏",
            "content": "雪儿按瑟侯门妒，玉女偷花帝座嗔。彼美人兮笑林薄，风流别是一家春。",
            "comment": ""
        },
        {
            "title": "和刘后村梅花百咏",
            "content": "香臭难逃万古评，白黄安得一般清。好看玉树临风立，羞杀金莲帖地行。",
            "comment": ""
        },
        {
            "title": "和刘后村梅花百咏",
            "content": "鸥社同盟交最久，兔园授简事堪悲。开元才子多佳句，借向宫人笛里吹。",
            "comment": ""
        }
    ]
}