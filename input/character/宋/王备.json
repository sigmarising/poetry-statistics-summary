{
    "dynasty": "宋",
    "author": "王备",
    "poems": [
        {
            "title": "谒张文献公祠",
            "content": "停舟曲江浒，吊古谒遗祠。岩岩始兴公，遗泽芬在斯。堂倾风雨萃，碑断苔藓滋。芳春□行旅，落日归文狸。唐宫替无事，衡鉴方独持。弼谐展嘉猷，谠论非□□。雝雝朝阳凤，粲粲补衮丝。侧闻卧病后，九戾烟尘□。渔阳突骑来，中华混群彝。信哉砥柱力，用舍同安危。昭陵铁马空，仟李祚九疑。维余兰菊存，千秋恒若兹。我来荐微诚，再拜当前墀。顾瞻庙貌间，风度犹可希。武溪何茫茫，笔峰亦巍巍。只今相业隆，熟与前修期。临风一长叹，山雨来霏霏。",
            "comment": ""
        },
        {
            "title": "余襄公祠",
            "content": "寂寞孤城野水滨，乱余犹见几家存。女墙落日埋秋草，官树啼乌集暮云。百战徒闻存国步，孤忠谁复吊英魂。夜来遗庙荒庭月，长逐悲笳不忍闻。",
            "comment": ""
        }
    ]
}