{
    "dynasty": "魏晋",
    "author": "张协",
    "poems": [
        {
            "title": "杂诗",
            "content": "秋夜凉风起，清气荡暄浊。蜻蛚吟阶下，飞蛾拂明烛。君子从远役，佳人守茕独。离居几何时，钻燧忽改木。房栊无行迹，庭草萋以绿。青苔依空墙，蜘蛛网四屋。感物多所怀，沉忧结心曲。",
            "comment": ""
        },
        {
            "title": "杂诗",
            "content": "朝霞迎白日，丹气临汤谷。繄繄结繁云，森森散雨足。轻风摧劲草，凝霜竦高木。密叶日夜疏，丛林森如束。畴昔叹时迟，晚节悲年促。岁暮怀百忧，将从季主卜。",
            "comment": ""
        }
    ]
}