{
    "dynasty": "唐",
    "author": "牛僧孺",
    "poems": [
        {
            "title": "席上赠刘梦得",
            "content": "粉署为郎四十春，今来名辈更无人。休论世上升沉事，且斗樽前见在身。珠玉会应成咳唾，山川犹觉露精神。莫嫌恃酒轻言语，曾把文章谒后尘。",
            "comment": ""
        },
        {
            "title": "句",
            "content": "但愁封寄去，魔物或惊禅。惟羡东都白居士，年年香积问禅师。不是道公狂不得，恨公逢我不教狂。地瘦草丛短。求人气色沮，凭酒意乃伸。",
            "comment": ""
        },
        {
            "title": "郊庙歌辞·享太庙乐章·和宁舞",
            "content": "湜湜颀颀，融昭德辉。不纽不舒，贯成九围。武烈文经，敷施当宜。纂尧付启，亿万熙熙。",
            "comment": ""
        },
        {
            "title": "李苏州遗太湖石奇状绝伦，因题二十韵，奉呈",
            "content": "胚浑何时结，嵌空此日成。掀蹲龙虎斗，挟怪鬼神惊。带雨新水静，轻敲碎玉鸣。搀叉锋刃簇，缕络钓丝萦。近水摇奇冷，依松助澹清。通身鳞甲隐，透穴洞天明。丑凸隆胡准，深凹刻兕觥。雷风疑欲变，阴黑讶将行。噤痒微寒早，轮囷数片横。地祇愁垫压，鳌足困支撑。珍重姑苏守，相怜懒慢情。为探湖里物，不怕浪中鲸。利涉余千里，山河仅百程。池塘初展见，金玉自凡轻。侧眩魂犹悚，周观意渐平。似逢三益友，如对十年兄。旺兴添魔力，消烦破宿酲。媲人当绮皓，视秩即公卿。念此园林宝，还须别识精。诗仙有刘白，为汝数逢迎。",
            "comment": ""
        },
        {
            "title": "乐天梦得有岁夜诗聊以奉和",
            "content": "惜岁岁今尽，少年应不知。凄凉数流辈，欢喜见孙儿。暗减一身力，潜添满鬓丝。莫愁花笑老，花自几多时。",
            "comment": ""
        }
    ]
}