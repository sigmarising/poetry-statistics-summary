{
    "dynasty": "唐",
    "author": "陈羽",
    "poems": [
        {
            "title": "长安卧病秋夜言怀",
            "content": "九重门锁禁城秋，月过南宫渐映楼。紫陌夜深槐露滴，碧空云尽火星流。风清刻漏传三殿，甲第歌钟乐五侯。楚客病来乡思苦，寂寥灯下不胜愁。",
            "comment": ""
        },
        {
            "title": "冬晚送友人使西蕃",
            "content": "驿使向天西，巡羌复入氐。玉关晴有雪，砂碛雨无泥。落泪军中笛，惊眠塞上鸡。逢春乡思苦，万里草萋萋。",
            "comment": ""
        },
        {
            "title": "春日南山行",
            "content": "处处看山不可行，野花相向笑无成。长嫌为客过州县，渐被时人识姓名。",
            "comment": ""
        },
        {
            "title": "赠人",
            "content": "或棹孤舟或杖藜，寻常适意钓长溪。草堂竹径在何处，落日孤烟寒渚西。",
            "comment": ""
        },
        {
            "title": "江上愁思二首",
            "content": "江上翁开门，开门向衰草。只知愁子孙，不觉生涯老。江上草茎枯，茎枯叶复焦。那堪芳意尽，夜夜没寒潮。",
            "comment": ""
        },
        {
            "title": "春暖",
            "content": "东风吹暖气，消散入晴天。渐变池塘色，欲生杨柳烟。",
            "comment": ""
        },
        {
            "title": "夜泊荆溪",
            "content": "小雪已晴芦叶暗，长波乍急鹤声嘶。孤舟一夜宿流水，眼看山头月落溪。",
            "comment": ""
        },
        {
            "title": "小苑春望宫池柳色",
            "content": "宛宛如丝柳，含黄一望新。未成沟上暗，且向日边春。袅娜方遮水，低迷欲醉人。托空芳郁郁，逐溜影鳞鳞。弄水滋宵露，垂枝染夕尘。夹堤连太液，还似映天津。",
            "comment": ""
        },
        {
            "title": "若耶溪逢陆澧",
            "content": "溪上春晴聊看竹，谁言驿使此相逢。担簦蹑屐仍多病，笑杀云间陆士龙。",
            "comment": ""
        },
        {
            "title": "梓州与温商夜别",
            "content": "凤凰城里花时别，玄武江边月下逢。客舍莫辞先买酒，相门曾忝共登龙。近风骚屑千家竹，隔水悠扬五夜钟。明日又行西蜀路，不堪天际远山重。",
            "comment": ""
        },
        {
            "title": "将归旧山留别",
            "content": "相共游梁今独还，异乡摇落忆空山。信陵死后无公子，徒向夷门学抱关。",
            "comment": ""
        },
        {
            "title": "送友人及第归江东",
            "content": "五陵春色泛花枝，心醉花前远别离。落羽耻为关右客，成名空羡里中儿。都门雨歇愁分处，山店灯残梦到时。家住洞庭多钓伴，因来相贺话相思。",
            "comment": ""
        },
        {
            "title": "同韦中丞花下夜饮赠歌人",
            "content": "银烛煌煌半醉人，娇歌宛转动朱唇。繁花落尽春风里，绣被郎官不负春。",
            "comment": ""
        },
        {
            "title": "杂歌谣辞·步虚词",
            "content": "汉武清斋读鼎书，内官扶上画云车。坛上月明宫殿闭，仰看星斗礼空虚。",
            "comment": ""
        },
        {
            "title": "读苏属国传",
            "content": "天山西北居延海，沙塞重重不见春。肠断帝乡遥望日，节旄零落汉家臣。",
            "comment": ""
        },
        {
            "title": "长相思",
            "content": "相思长相思，相思无限极。相思苦相思，相思损容色。容色真可惜，相思不可彻。日日长相思，相思肠断绝。肠断绝，泪还续，闲人莫作相思曲。",
            "comment": ""
        },
        {
            "title": "洛下赠彻公",
            "content": "天竺沙门洛下逢，请为同社笑相容。支颐忽望碧云里，心爱嵩山第几重。",
            "comment": ""
        },
        {
            "title": "早秋浐水送人归越",
            "content": "凉叶萧萧生远风，晓鸦飞度望春宫。越人归去一摇首，肠断马嘶秋水东。",
            "comment": ""
        },
        {
            "title": "宿淮阴县作",
            "content": "秋灯点点淮阴市，楚客联樯宿淮水。夜深风起鱼鳖腥，韩信祠堂明月里。",
            "comment": ""
        },
        {
            "title": "吴城览古",
            "content": "吴王旧国水烟空，香径无人兰叶红。春色似怜歌舞地，年年先发馆娃官。",
            "comment": ""
        },
        {
            "title": "西蜀送许中庸归秦赴举",
            "content": "春色华阳国，秦人此别离。驿楼横水影，乡路入花枝。日暖莺飞好，山晴马去迟。剑门当石隘，栈阁入云危。独鹤心千里，贫交酒一卮。桂条攀偃蹇，兰叶藉参差。旅梦惊蝴蝶，残芳怨子规。碧霄今夜月，惆怅上峨嵋。",
            "comment": ""
        },
        {
            "title": "古意",
            "content": "十三学绣罗衣裳，自怜红袖闻馨香。人言此是嫁时服，含笑不刺双鸳鸯。郎年十九髭未生，拜官天下闻郎名。车马骈阗贺门馆，自然不失为公卿。是时妾家犹未贫，兄弟出入双车轮。繁华全盛两相敌，与郎年少为婚姻。郎家居近御沟水，豪门客尽蹑珠履。雕盘酒器常不干，晓入中厨妾先起。姑嫜严肃有规矩，小姑娇憨意难取。朝参暮拜白玉堂，绣衣著尽黄金缕。妾貌渐衰郎渐薄，时时强笑意索寞。知郎本来无岁寒，几回掩泪看花落。妾年四十丝满头，郎年五十封公侯。男儿全盛日忘旧，银床羽帐空飕飗。庭花红遍蝴蝶飞，看郎佩玉下朝时。归来略略不相顾，却令侍婢生光辉。郎恨妇人易衰老，妾亦恨深不忍道。看郎强健能几时，年过六十还枯槁。",
            "comment": ""
        },
        {
            "title": "题清镜寺留别",
            "content": "路入千山愁自知，雪花撩乱压松枝。世人并道离别苦，谁信山僧轻别离。",
            "comment": ""
        },
        {
            "title": "襄阳过孟浩然旧居",
            "content": "襄阳城郭春风起，汉水东流去不还。孟子死来江树老，烟霞犹在鹿门山。",
            "comment": ""
        },
        {
            "title": "南山别僧",
            "content": "惆怅人间多别离，梅花满眼独行时。无家度日多为客，欲共山僧何处期。",
            "comment": ""
        },
        {
            "title": "从军行",
            "content": "海畔风吹冻泥裂，枯桐叶落枝梢折。横笛闻声不见人，红旗直上天山雪。",
            "comment": "【注释】　这是一首写风雪行军的仄韵绝句，全诗写得十分壮美。一、二句写从军将士面对的环境极为严酷：天山脚下寒风劲吹，湖边（“海畔”）冻泥纷纷裂开，梧桐树上的叶子已经刮光，枝梢被狂风折断。就在这一严酷的背景上，映出皑皑雪山，传出高亢嘹亮的笛声。诗人以这一笛声，使人产生这里有人的联想，同时又将人隐去，以“不见人”造成悬念──那风里传来的笛声究竟来自何处呢？从而自然转出末句：寻声望去，只见在天山白雪的映衬下，一行红旗正在向峰巅移动。风雪中红旗不乱，已足见出从军将士的精神，“直上”的动态描写，更使画面生机勃然，高昂的士气、一往无前的精神，尽在这“直上”二字中溢出。　　这首诗在艺术上善于映衬与妙用指代。一、二句对环境的描写，竭力突出自然环境的恶劣，用浓重氛围映衬从军将士无所畏惧的精神风貌。试想，如果是在风和日丽、山明水净的条件下行军，又怎能见出士气的昂扬坚强呢？适应氛围描写的需要，在押韵上采用了入声的韵脚，一、二、四句末一字入韵，“裂”、“折”、“雪”都是入声“屑”韵字，韵尾为舌尖音，收音短促，适宜于抒写或悲或壮的诗情。　　前两句的氛围描写与入声韵的选用，为抒写壮美的诗情打下了良好的基础。但映衬毕竟是陪宾，描写的成败，关键在于作为主体的三、四两句。后两句意在写人，却不正面写出，更不和盘托出，而只是拈出与人相关的二物──“横笛”、“红旗”，不言人而自有人在。这种指代手法的运用，既节省了笔墨，又丰富了作品的艺术容量，给了读者广阔的想象的空间。军中物品无数，只写笛、旗二者，不仅出于只有笛声、红旗才会被远处发现，还因为只有此二物最足以表见行军将士的精神。在写法上，先写“横笛闻声”，后写“红旗直上”，符合人们对远处事物的注意往往“先声后形”的一般习惯。特别巧妙的是“不见人”三字的嵌入。“闻声”而寻人，寻而“不见”，从而形成文势的跌宕，使末句的动人景象更为显豁地突入人们的眼帘之中。　　《从军行》兼有诗情画意之美，莽莽大山，成行红旗，雪的白，旗的红，山的静，旗的动，展示出一幅壮美的风雪行军图。　　（陈志明）"
        },
        {
            "title": "犍为城下夜泊闻夷歌",
            "content": "犍为城下{牛羊}牱路，空冢滩西贾客舟。此夜可怜江上月，夷歌铜鼓不胜愁。",
            "comment": ""
        },
        {
            "title": "伏翼西洞送夏方庆",
            "content": "洞里春晴花正开，看花出洞几时回。殷勤好去武陵客，莫引世人相逐来。",
            "comment": ""
        },
        {
            "title": "游洞灵观",
            "content": "初访西城礼少君，独行深入洞天云。风吹青桂寒花落，香绕仙坛处处闻。",
            "comment": ""
        },
        {
            "title": "送戴端公赴容州",
            "content": "分命诸侯重，葳蕤绣服香。八蛮治险阻，千骑蹋繁霜。山断旌旗出，天晴剑珮光。还将小戴礼，远出化南方。",
            "comment": ""
        },
        {
            "title": "琴曲歌辞·湘妃怨",
            "content": "二妃怨处云沉沉，二妃哭处湘水深。商人酒滴庙前草，萧飒风生斑竹林。",
            "comment": ""
        },
        {
            "title": "公子行",
            "content": "金羁白面郎，何处蹋青来。马娇郎半醉，躞蹀望楼台。似见楼上人，玲珑窗户开。隔花闻一笑，落日不知回。",
            "comment": ""
        },
        {
            "title": "广陵秋夜对月即事",
            "content": "霜落寒空月上楼，月中歌吹满扬州。相看醉舞倡楼月，不觉隋家陵树秋。",
            "comment": ""
        },
        {
            "title": "过栎阳山谿",
            "content": "众草穿沙芳色齐，蹋莎行草过春溪。闲云相引上山去，人到山头云却低。",
            "comment": ""
        },
        {
            "title": "和王中丞使君春日过高评事幽居",
            "content": "风光满路旗幡出，林下高人待使君。笑藉紫兰相向醉，野花千树落纷纷。",
            "comment": ""
        },
        {
            "title": "山中秋夜喜周士闲见过",
            "content": "青山高处上不易，白云深处行亦难。留君不宿对秋月，莫厌山空泉石寒。",
            "comment": ""
        },
        {
            "title": "隐居",
            "content": "稚子新能编笋笠，山妻旧解补荷衣。秋山隔岸清猿叫，湖水当门白鸟飞。",
            "comment": ""
        },
        {
            "title": "中秋夜临镜湖望月",
            "content": "镜里秋宵望，湖平月彩深。圆光珠入浦，浮照鹊惊林。澹动光还碎，婵娟影不沉。远时生岸曲，空处落波心。迥彻轮初满，孤明魄未侵。桂枝如可折，何惜夜登临。",
            "comment": ""
        },
        {
            "title": "送友人游嵩山",
            "content": "嵩山归路绕天坛，雪影松声满谷寒。君见九龙潭上月，莫辞清夜访袁安。",
            "comment": ""
        },
        {
            "title": "夏日宴九华池赠主人",
            "content": "池上凉台五月凉，百花开尽水芝香。黄金买酒邀诗客，醉倒檐前青玉床。",
            "comment": ""
        },
        {
            "title": "酬幽居闲上人喜及第后见赠",
            "content": "九霄心在劳相问，四十年间岂足惊。风动自然云出岫，高僧不用笑浮生。",
            "comment": ""
        },
        {
            "title": "旅次沔阳，闻克复，而用师者穷兵黩武，因书",
            "content": "江上烟消汉水清，王师大破绿林兵。干戈用尽人成血，韩信空传壮士名。",
            "comment": ""
        },
        {
            "title": "和王中丞中和日",
            "content": "节应中和天地晴，繁弦叠鼓动高城。汉家分刺诸侯贵，一曲阳春江水清。",
            "comment": ""
        },
        {
            "title": "长安早春言志",
            "content": "九衢日暖树苍苍，万里吴人忆水乡。汉主未曾亲羽猎，不知将底谏君王。",
            "comment": ""
        },
        {
            "title": "春园即事",
            "content": "水隔群物远，夜深风起频。霜中千树橘，月下五湖人。听鹤忽忘寝，见山如得邻。明年还到此，共看洞庭春。",
            "comment": ""
        },
        {
            "title": "题舞花山大师遗居",
            "content": "西过流沙归路长，一生遗迹在东方。空堂寂寞闭灯影，风动四山松柏香。",
            "comment": ""
        },
        {
            "title": "句",
            "content": "中朝驸马何平叔，南国佳人陆士龙。",
            "comment": ""
        },
        {
            "title": "戏题山居二首",
            "content": "云盖秋松幽洞近，水穿危石乱山深。门前自有千竿竹，免向人家看竹林。虽有柴门长不关，片云高木共身闲。犹嫌住久人知处，见欲移居更上山。",
            "comment": ""
        },
        {
            "title": "小江驿送陆侍御归湖上山",
            "content": "鹤唳天边秋水空，荻花芦叶起西风。今夜渡江何处宿，会稽山在月明中。",
            "comment": ""
        },
        {
            "title": "湘妃怨",
            "content": "舜欲省蛮陬，南巡非逸游。九山沉白日，二女泣沧洲。目极楚云断，恨连湘水流。至今闻鼓瑟，咽绝不胜愁。",
            "comment": ""
        },
        {
            "title": "姑苏台览古",
            "content": "忆昔吴王争霸日，歌谣满耳上苏台。三千宫女看花处，人静台空花自开。",
            "comment": ""
        },
        {
            "title": "送殷华之洪州",
            "content": "离堂悲楚调，君奏豫章行。愁处雪花白，梦中江水清。扣船歌月色，避浪宿猿声。还作经年别，相思湖草生。",
            "comment": ""
        },
        {
            "title": "送李德舆归穿石洞山居",
            "content": "乌巾年少归何处，一片彩霞仙洞中。惆怅别时花似雪，行人不肯醉春风。",
            "comment": ""
        },
        {
            "title": "送辛吉甫常州觐省",
            "content": "西去兰陵家不远，到家还及采兰时。新年送客我为客，惆怅门前黄柳丝。",
            "comment": ""
        },
        {
            "title": "九月十日即事",
            "content": "汉江天外东流去，巴塞连山万里秋。节过重阳人病起，一枝残菊不胜愁。",
            "comment": ""
        },
        {
            "title": "春日晴原野望",
            "content": "东风吹暖气，消散入晴天。渐变池塘色，欲生杨柳烟。蒙茸花向月，潦倒客经年。乡思应愁望，江湖春水连。",
            "comment": ""
        },
        {
            "title": "送灵一上人",
            "content": "十年劳远别，一笑喜相逢。又上青山去，青山千万重。",
            "comment": ""
        },
        {
            "title": "经夫差庙",
            "content": "姑苏城畔千年木，刻作夫差庙里神。冠盖寂寥尘满室，不知箫鼓乐何人。",
            "comment": ""
        },
        {
            "title": "观朱舍人归葬吴中",
            "content": "翩翩绛旐寒流上，行引东归万里魂。几处州人临水哭，共看遗草有王言。",
            "comment": ""
        },
        {
            "title": "姑苏台怀古",
            "content": "忆昔吴王争霸日，歌钟满地上高台。三千宫女看花处，人尽台崩花自开。",
            "comment": ""
        }
    ]
}