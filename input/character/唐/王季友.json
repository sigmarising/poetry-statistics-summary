{
    "dynasty": "唐",
    "author": "王季友",
    "poems": [
        {
            "title": "还山留别长安知己",
            "content": "出山不见家，还山见家在。山门是门前，此去长樵采。青溪谁招隐，白发自相待。惟馀涧底松，依依色不改。",
            "comment": ""
        },
        {
            "title": "别李季友",
            "content": "栖鸟不恋枝，喈喈在同声。行子驰出户，依依主人情。昔时霜台镜，丑妇羞尔形。闭匣二十年，皎洁常独明。今日照离别，前途白发生。",
            "comment": ""
        },
        {
            "title": "观于舍人壁画山水",
            "content": "野人宿在人家少，朝见此山谓山晓。半壁仍栖岭上云，开帘欲放湖中鸟。独坐长松是阿谁，再三招手起来迟。于公大笑向予说，小弟丹青能尔为。",
            "comment": ""
        },
        {
            "title": "代贺若令誉赠沈千运",
            "content": "相逢问姓名亦存，别时无子今有孙。山上双松长不改，百家唯有三家村。村南村西车马道，一宿通舟水浩浩。涧中磊磊十里石，河上淤泥种桑麦。平坡冢墓皆我亲，满田主人是旧客。举声酸鼻问同年，十人六七归下泉。分手如何更此地，回头不语泪潸然。",
            "comment": ""
        },
        {
            "title": "寄韦子春（一作山中赠十四秘书兄）",
            "content": "出山秋云曙，山木已再春。食我山中药，不忆山中人。山中谁余密，白发日相亲。雀鼠昼夜无，知我厨廪贫。依依北舍松，不厌吾南邻。有情尽弃捐，土石为同身。夫子质千寻，天泽枝叶新。余以不材寿，非智免斧斤。",
            "comment": ""
        },
        {
            "title": "杂诗",
            "content": "采山仍采隐，在山不在深。持斧事远游，固非匠者心。翳翳青桐枝，樵爨日所侵。斧声出岩壑，四听无知音。岂为鼎下薪，当复堂上琴。凤鸟久不栖，且与枳棘林。",
            "comment": ""
        },
        {
            "title": "酬李十六岐",
            "content": "炼丹文武火未成，卖药贩履俱逃名。出谷迷行洛阳道，乘流醉卧滑台城。城下故人久离怨，一欢适我两家愿。朝饮杖悬沽酒钱，暮餐囊有松花饭。于何车马日憧憧，李膺门馆争登龙。千宾揖对若流水，五经发难如叩钟。下笔新诗行满壁，立谈古人坐在席。问我草堂有卧云，知我山储无儋石。自耕自刈食为天，如鹿如麋饮野泉。亦知世上公卿贵，且养丘中草木年。",
            "comment": ""
        },
        {
            "title": "滑中赠崔高士瑾",
            "content": "夫子保药命，外身得无咎。日月不能老，化肠为筋否。十年前见君，甲子过我寿。于何今相逢，华发在我后。近而知其远，少见今白首。遥信蓬莱宫，不死世世有。玄石采盈担，神方秘其肘。问家惟指云，爱气常言酒。摄生固如此，履道当不朽。未能太玄同，愿亦天地久。实腹以芝朮，贱形乃刍狗。自勉将勉余，良药在苦口。",
            "comment": ""
        },
        {
            "title": "宿东溪李十五山亭",
            "content": "上山下山入山谷，溪中落日留我宿。松石依依当主人，主人不在意亦足。名花出地两重阶，绝顶平天一小斋。本意由来是山水，何用相逢语旧怀。",
            "comment": ""
        },
        {
            "title": "古塞曲",
            "content": "进军飞狐北，穷寇势将变。日落沙尘昏，背河更一战。騂马黄金勒，雕弓白羽箭。射杀左贤王，归奏未央殿。欲言塞下事，天子不召见。东出咸阳门，哀哀泪如霰。",
            "comment": ""
        },
        {
            "title": "玉壶冰",
            "content": "玉壶知素结，止水复中澄。坚白能虚受，清寒得自凝。分形同晓镜，照物掩宵灯。壁映圆光入，人惊爽气凌。金罍何足贵，瑶席几回升。正值求珪瓒，提携共饮冰。",
            "comment": ""
        }
    ]
}