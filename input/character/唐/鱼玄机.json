{
    "dynasty": "唐",
    "author": "鱼玄机",
    "poems": [
        {
            "title": "访赵炼师不遇",
            "content": "何处同仙侣，青衣独在家。暖炉留煮药，邻院为煎茶。画壁灯光暗，幡竿日影斜。殷勤重回首，墙外数枝花。",
            "comment": ""
        },
        {
            "title": "感怀寄人",
            "content": "恨寄朱弦上，含情意不任。早知云雨会，未起蕙兰心。灼灼桃兼李，无妨国士寻。苍苍松与桂，仍羡世人钦。月色苔阶净，歌声竹院深。门前红叶地，不扫待知音。",
            "comment": ""
        },
        {
            "title": "早秋",
            "content": "嫩菊含新彩，远山闲夕烟。凉风惊绿树，清韵入朱弦。思妇机中锦，征人塞外天。雁飞鱼在水，书信若为传。",
            "comment": ""
        },
        {
            "title": "浣纱庙",
            "content": "吴越相谋计策多，浣纱神女已相和。一双笑靥才回面，十万精兵尽倒戈。范蠡功成身隐遁，伍胥谏死国消磨。只今诸暨长江畔，空有青山号苎萝。",
            "comment": ""
        },
        {
            "title": "题隐雾亭",
            "content": "春花秋月入诗篇，白日清宵是散仙。空卷珠帘不曾下，长移一榻对山眠。",
            "comment": ""
        },
        {
            "title": "寄刘尚书",
            "content": "八座镇雄军，歌谣满路新。汾川三月雨，晋水百花春。囹圄长空锁，干戈久覆尘。儒僧观子夜，羁客醉红茵。笔砚行随手，诗书坐绕身。小材多顾盼，得作食鱼人。",
            "comment": ""
        },
        {
            "title": "酬李学士寄簟",
            "content": "珍簟新铺翡翠楼，泓澄玉水记方流。唯应云扇情相似，同向银床恨早秋。",
            "comment": ""
        },
        {
            "title": "寓言",
            "content": "红桃处处春色，碧柳家家月明。楼上新妆待夜，闺中独坐含情。芙蓉月下鱼戏，螮蝀天边雀声。人世悲欢一梦，如何得作双成。",
            "comment": ""
        },
        {
            "title": "折杨柳",
            "content": "朝朝送别泣花钿，折尽春风杨柳烟。愿得西山无树木，免教人作泪悬悬。",
            "comment": ""
        },
        {
            "title": "卖残牡丹",
            "content": "临风兴叹落花频，芳意潜消又一春。应为价高人不问，却缘香甚蝶难亲。红英只称生宫里，翠叶那堪染路尘。及至移根上林苑，王孙方恨买无因。",
            "comment": ""
        },
        {
            "title": "赋得江边柳（一作临江树）",
            "content": "翠色连荒岸，烟姿入远楼。影铺秋水面，花落钓人头。根老藏鱼窟，枝低系客舟。萧萧风雨夜，惊梦复添愁。",
            "comment": ""
        },
        {
            "title": "次韵西邻新居兼乞酒",
            "content": "一首诗来百度吟，新情字字又声金。西看已有登垣意，远望能无化石心。河汉期赊空极目，潇湘梦断罢调琴。况逢寒节添乡思，叔夜佳醪莫独斟。",
            "comment": ""
        },
        {
            "title": "闺怨",
            "content": "蘼芜盈手泣斜晖，闻道邻家夫婿归。别日南鸿才北去，今朝北雁又南飞。春来秋去相思在，秋去春来信息稀。扃闭朱门人不到，砧声何事透罗帏。",
            "comment": ""
        },
        {
            "title": "送别",
            "content": "水柔逐器知难定，云出无心肯再归。惆怅春风楚江暮，鸳鸯一只失群飞。",
            "comment": ""
        },
        {
            "title": "左名场自泽州至京，使人传语",
            "content": "闲居作赋几年愁，王屋山前是旧游。诗咏东西千嶂乱，马随南北一泉流。曾陪雨夜同欢席，别后花时独上楼。忽喜扣门传语至，为怜邻巷小房幽。相如琴罢朱弦断，双燕巢分白露秋。莫倦蓬门时一访，每春忙在曲江头。",
            "comment": ""
        },
        {
            "title": "秋怨",
            "content": "自叹多情是足愁，况当风月满庭秋。洞房偏与更声近，夜夜灯前欲白头。",
            "comment": ""
        },
        {
            "title": "江陵愁望寄子安",
            "content": "枫叶千枝复万枝，江桥掩映暮帆迟。忆君心似西江水，日夜东流无歇时。",
            "comment": "【注释】　　建安诗人徐干有著名的《室思》诗五章，第三章末四句是：“自君之出矣，明镜暗不治。思君如流水，无有穷已时。”后世爱其情韵之美，多仿此作五言绝句，成为“自君之出矣”一体。女诗人鱼玄机的这首写给情人的诗（题一作《江陵愁望寄子安》），无论从内容、用韵到后联的写法，都与徐干《室思》的四句十分接近。但体裁属七绝，可看作“自君之出矣”的一个变体。惟其有变化，故创获也在其中了。　　五绝与七绝，虽同属绝句，二体对不同风格的适应性却有较大差异。近人朱自清说：“论七绝的称含蓄为‘风调’。风飘摇而有远情，调悠扬而有远韵，总之是余味深长。这也配合着七绝的曼长的声调而言，五绝字少节促，便无所谓风调。”（《唐诗三百首指导大概》）读鱼玄机这首诗，觉着它比《自君之出矣》多一点什么的，正是这里所说的“风调”。本来这首诗也很容易缩成一首五绝：“枫叶千万枝，江桥暮帆迟。忆君如江水，日夜无歇时”，字数减少而意思不变，但我们却感到少一点什么的，也是这里所说的“风调”。　　试逐句玩味鱼诗，看每句多出两字是否多余。　　首句以江陵秋景兴起愁情。《楚辞·招魂》：“湛湛江水兮上有枫，极目千里兮伤春心。”枫生江上，西风来时，满林萧萧之声，很容易触动人的愁怀。“千枝复万枝”，是以枫叶之多写愁绪之重。它不但用“千”、“万”数字写枫叶之多，而且通过“枝”字的重复，从声音上状出枝叶之繁。而“枫叶千万枝”字减而音促，没有上述那层好处。　　“江桥掩映──暮帆迟”。极目远眺，但见江桥掩映于枫林之中；日已垂暮，而不见那人乘船归来。“掩映”二字写出枫叶遮住望眼，对于传达诗中人焦灼的表情是有帮助的。词属双声，念来上口。有此二字，形成句中排比，声调便曼长而较“江桥暮帆迟”为好听。　　前两句写盼人不至，后两句便接写相思之情。用江水之永不停止，比相思之永无休歇，与《室思》之喻，机杼正同。乍看来，“西江”、“东流”颇似闲字，但减作“忆君如流水，日夜无歇时”，比较原句便觉读起来不够味了。刘方平《春怨》末二句云：“庭前时有东风入，杨柳千条尽向西”，晚清王闿运称赞说“以东、西二字相起，（其妙）非独人不觉，作者也不自知也”，“不能名言，但恰入人意。”（《湘绮楼说诗》）鱼玄机此诗末两句妙处正同。细味这两句，原来分用在两句之中非为骈偶而设的成对的反义字（“东”、“西”），有彼此呼应，造成抑扬抗坠的情调，或擒纵之致的功用，使诗句读来有一唱三叹之音，亦即所谓“风调”。而删芟这样字面，虽意思大致不差，却必损韵调之美。　　鱼玄机此诗运用句中重复、句中排比、尾联中反义字相起等手段，造成悠扬飘摇的风调，大有助于抒情。每句多二字，却充分发挥了它们的作用。所以比较五绝“自君之出矣”一体，艺术上正自有不可及之处。　　（周啸天）"
        },
        {
            "title": "重阳阻雨",
            "content": "满庭黄菊篱边拆，两朵芙蓉镜里开。落帽台前风雨阻，不知何处醉金杯。",
            "comment": ""
        },
        {
            "title": "游崇真观南楼，睹新及第题名处",
            "content": "云峰满目放春晴，历历银钩指下生。自恨罗衣掩诗句，举头空羡榜中名。",
            "comment": ""
        },
        {
            "title": "寄子安",
            "content": "醉别千卮不浣愁，离肠百结解无由。蕙兰销歇归春圃，杨柳东西绊客舟。聚散已悲云不定，恩情须学水长流。有花时节知难遇，未肯厌厌醉玉楼。",
            "comment": ""
        },
        {
            "title": "期友人阻雨不至",
            "content": "雁鱼空有信，鸡黍恨无期。闭户方笼月，褰帘已散丝。近泉鸣砌畔，远浪涨江湄。乡思悲秋客，愁吟五字诗。",
            "comment": ""
        },
        {
            "title": "赠邻女（一作寄李亿员外）",
            "content": "羞日遮罗袖，愁春懒起妆。易求无价宝，难得有心郎。枕上潜垂泪，花间暗断肠。自能窥宋玉，何必恨王昌。",
            "comment": ""
        },
        {
            "title": "遣怀",
            "content": "闲散身无事，风光独自游。断云江上月，解缆海中舟。琴弄萧梁寺，诗吟庾亮楼。丛篁堪作伴，片石好为俦。燕雀徒为贵，金银志不求。满杯春酒绿，对月夜窗幽。绕砌澄清沼，抽簪映细流。卧床书册遍，半醉起梳头。",
            "comment": ""
        },
        {
            "title": "冬夜寄温飞卿",
            "content": "苦思搜诗灯下吟，不眠长夜怕寒衾。满庭木叶愁风起，透幌纱窗惜月沈。疏散未闲终遂愿，盛衰空见本来心。幽栖莫定梧桐处，暮雀啾啾空绕林。",
            "comment": ""
        },
        {
            "title": "代人悼亡",
            "content": "曾睹夭桃想玉姿，带风杨柳认蛾眉。珠归龙窟知谁见，镜在鸾台话向谁。从此梦悲烟雨夜，不堪吟苦寂寥时。西山日落东山月，恨想无因有了期。",
            "comment": ""
        },
        {
            "title": "光、威、裒姊妹三人少孤而始妍乃有是作…因",
            "content": "昔闻南国容华少，今日东邻姊妹三。妆阁相看鹦鹉赋，碧窗应绣凤凰衫。红芳满院参差折，绿醑盈杯次第衔。恐向瑶池曾作女，谪来尘世未为男。文姬有貌终堪比，西子无言我更惭。一曲艳歌琴杳杳，四弦轻拨语喃喃。当台竞斗青丝发，对月争夸白玉簪。小有洞中松露滴，大罗天上柳烟含。但能为雨心长在，不怕吹箫事未谙。阿母几嗔花下语，潘郎曾向梦中参。暂持清句魂犹断，若睹红颜死亦甘。怅望佳人何处在，行云归北又归南。",
            "comment": ""
        },
        {
            "title": "暮春即事",
            "content": "深巷穷门少侣俦，阮郎唯有梦中留。香飘罗绮谁家席，风送歌声何处楼。街近鼓鼙喧晓睡，庭闲鹊语乱春愁。安能追逐人间事，万里身同不系舟。",
            "comment": ""
        },
        {
            "title": "和新及第悼亡诗二首",
            "content": "仙籍人间不久留，片时已过十经秋。鸳鸯帐下香犹暖，鹦鹉笼中语未休。朝露缀花如脸恨，晚风奇支柳似眉愁。彩云一去无消息，潘岳多情欲白头。一枝月桂和烟秀，万树江桃带雨红。且醉尊前休怅望，古来悲乐与今同。",
            "comment": ""
        },
        {
            "title": "迎李近仁员外",
            "content": "今日喜时闻喜鹊，昨宵灯下拜灯花。焚香出户迎潘岳，不羡牵牛织女家。",
            "comment": ""
        },
        {
            "title": "江行",
            "content": "大江横抱武昌斜，鹦鹉洲前户万家。画舸春眠朝未足，梦为蝴蝶也寻花。烟花已入鸬鹚港，画舸犹沿鹦鹉洲。醉卧醒吟都不觉，今朝惊在汉江头。",
            "comment": ""
        },
        {
            "title": "和友人次韵",
            "content": "何事能销旅馆愁，红笺开处见银钩。蓬山雨洒千峰小，嶰谷风吹万叶秋。字字朝看轻碧玉，篇篇夜诵在衾裯。欲将香匣收藏却，且惜时吟在手头。",
            "comment": ""
        },
        {
            "title": "句",
            "content": "焚香登玉坛，端简礼金阙。明月照幽隙，清风开短襟。绮陌春望远，瑶徽春兴多。殷勤不得语，红泪一双流。云情自郁争同梦，仙貌长芳又胜花。",
            "comment": ""
        },
        {
            "title": "情书（一作书情寄李子安）",
            "content": "饮冰食檗志无功，晋水壶关在梦中。秦镜欲分愁堕鹊，舜琴将弄怨飞鸿。井边桐叶鸣秋雨，窗下银灯暗晓风。书信茫茫何处问，持竿尽日碧江空。",
            "comment": ""
        },
        {
            "title": "寄飞卿",
            "content": "阶砌乱蛩鸣，庭柯烟露清。月中邻乐响，楼上远山明。珍簟凉风著，瑶琴寄恨生。嵇君懒书札，底物慰秋情。",
            "comment": ""
        },
        {
            "title": "题任处士创资福寺",
            "content": "幽人创奇境，游客驻行程。粉壁空留字，莲宫未有名。凿池泉自出，开径草重生。百尺金轮阁，当川豁眼明。",
            "comment": ""
        },
        {
            "title": "隔汉江寄子安",
            "content": "江南江北愁望，相思相忆空吟。鸳鸯暖卧沙浦，鸂鶒闲飞橘林。烟里歌声隐隐，渡头月色沈沈。含情咫尺千里，况听家家远砧。",
            "comment": ""
        },
        {
            "title": "送别",
            "content": "秦楼几夜惬心期，不料仙郎有别离。睡觉莫言云去处，残灯一盏野蛾飞。",
            "comment": ""
        },
        {
            "title": "和人",
            "content": "茫茫九陌无知己，暮去朝来典绣衣。宝匣镜昏蝉鬓乱，博山炉暖麝烟微。多情公子春留句，少思文君昼掩扉。莫惜羊车频列载，柳丝梅绽正芳菲。",
            "comment": ""
        },
        {
            "title": "寄国香",
            "content": "旦夕醉吟身，相思又此春。雨中寄书使，窗下断肠人。山卷珠帘看，愁随芳草新。别来清宴上，几度落梁尘。",
            "comment": ""
        },
        {
            "title": "暮春有感寄友人",
            "content": "莺语惊残梦，轻妆改泪容。竹阴初月薄，江静晚烟浓。湿觜衔泥燕，香须采蕊蜂。独怜无限思，吟罢亚枝松。",
            "comment": ""
        },
        {
            "title": "过鄂州",
            "content": "柳拂兰桡花满枝，石城城下暮帆迟。折牌峰上三闾墓，远火山头五马旗。白雪调高题旧寺，阳春歌在换新词。莫愁魂逐清江去，空使行人万首诗。",
            "comment": ""
        },
        {
            "title": "夏日山居",
            "content": "移得仙居此地来，花丛自遍不曾栽。庭前亚树张衣桁，坐上新泉泛酒杯。轩槛暗传深竹径，绮罗长拥乱书堆。闲乘画舫吟明月，信任轻风吹却回。",
            "comment": ""
        },
        {
            "title": "和人次韵",
            "content": "喧喧朱紫杂人寰，独自清吟日色间。何事玉郎搜藻思，忽将琼韵扣柴关。白花发咏惭称谢，僻巷深居谬学颜。不用多情欲相见，松萝高处是前山。",
            "comment": ""
        },
        {
            "title": "闻李端公垂钓回寄赠",
            "content": "无限荷香染暑衣，阮郎何处弄船归。自惭不及鸳鸯侣，犹得双双近钓矶。",
            "comment": ""
        },
        {
            "title": "酬李郢夏日钓鱼回见示",
            "content": "住处虽同巷，经年不一过。清词劝旧女，香桂折新柯。道性欺冰雪，禅心笑绮罗。迹登霄汉上，无路接烟波。",
            "comment": ""
        },
        {
            "title": "打球作",
            "content": "坚圆净滑一星流，月杖争敲未拟休。无滞碍时从拨弄，有遮栏处任钩留。不辞宛转长随手，却恐相将不到头。毕竟入门应始了，愿君争取最前筹。",
            "comment": ""
        },
        {
            "title": "寄题炼师",
            "content": "霞彩剪为衣，添香出绣帏。芙蓉花叶□，山水帔□稀。驻履闻莺语，开笼放鹤飞。高堂春睡觉，暮雨正霏霏。",
            "comment": ""
        },
        {
            "title": "愁思",
            "content": "落叶纷纷暮雨和，朱丝独抚自清歌。放情休恨无心友，养性空抛苦海波。长者车音门外有，道家书卷枕前多。布衣终作云霄客，绿水青山时一过。",
            "comment": ""
        },
        {
            "title": "春情寄子安",
            "content": "山路奇支斜石磴危，不愁行苦苦相思。冰销远涧怜清韵，雪远寒峰想玉姿。莫听凡歌春病酒，休招闲客夜贪棋。如松匪石盟长在，比翼连襟会肯迟。虽恨独行冬尽日，终期相见月圆时。别君何物堪持赠，泪落晴光一首诗。",
            "comment": ""
        }
    ]
}