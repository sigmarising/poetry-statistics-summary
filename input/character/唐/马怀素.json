{
    "dynasty": "唐",
    "author": "马怀素",
    "poems": [
        {
            "title": "兴庆池侍宴应制",
            "content": "积水逶迤绕直城，含虚皎镜有馀清。图云曲榭连缇幕，映日中塘间彩旌。赏洽犹闻箫管沸，欢留更睹木兰轻。无劳海上寻仙客，即此蓬莱在帝京。",
            "comment": ""
        },
        {
            "title": "奉和幸安乐公主山庄应制",
            "content": "主家台沼胜平阳，帝幸欢娱乐未央。掩映雕窗交极浦，参差绣户绕回塘。泉声百处传歌曲，树影千重对舞行。圣酒一沾何以报，唯欣颂德奉时康。",
            "comment": ""
        },
        {
            "title": "奉和送金城公主适西蕃应制",
            "content": "帝子今何去，重姻适异方。离情怆宸掖，别路绕关梁。望绝园中柳，悲缠陌上桑。空馀愿黄鹤，东顾忆回翔。",
            "comment": ""
        },
        {
            "title": "夜宴安乐公主宅",
            "content": "凤楼窈窕凌三袭，翠幌玲珑瞰九衢。复道中宵留宴衎，弥令上客想踟蹰。",
            "comment": ""
        },
        {
            "title": "饯唐州高使君赴任",
            "content": "外牧资贤守，斯人奉帝俞。淮南膺建隼，渭北暂分符。坐叹烟波隔，行嗟物候殊。何年升美课，回首北城隅。",
            "comment": ""
        },
        {
            "title": "饯唐永昌",
            "content": "闻君出宰洛阳隅，宾友称觞饯路衢。别后相思在何处，只应关下望仙凫。第九十四卷",
            "comment": ""
        },
        {
            "title": "奉和圣制春日幸望春宫应制",
            "content": "彩仗雕舆俯碧浔，行春御气发皇心。摇风细柳萦驰道，映日轻花出禁林。遍野园亭开帟幕，连堤草树狎衣簪。谬参西掖沾尧酒，愿沐南薰解舜琴。",
            "comment": ""
        },
        {
            "title": "奉和九月九日登慈恩寺浮图应制",
            "content": "季月启重阳，金舆陟宝坊。御旗横日道，仙塔俨云庄。帝跸千官从，乾词七曜光。顾惭文墨职，无以颂时康。",
            "comment": ""
        },
        {
            "title": "奉和人日宴大明宫恩赐彩缕人胜应制",
            "content": "日宇千门平旦开，天容万象列昭回。三阳候节金为胜，百福迎祥玉作杯。就暖风光偏著柳，辞寒雪影半藏梅。何幸得参词赋职，自怜终乏马卿才。",
            "comment": ""
        },
        {
            "title": "九日幸临渭亭登高应制得酒字",
            "content": "睿赏叶通三，宸游契重九。兰将叶布席，菊用香浮酒。落日下桑榆，秋风歇杨柳。幸齐东户庆，希荐南山寿。",
            "comment": ""
        },
        {
            "title": "奉和立春游苑迎春应制",
            "content": "玄籥飞灰出洞房，青郊迎气肇初阳。仙舆暂下宜春苑，御醴行开荐寿觞。映水轻苔犹隐绿，缘堤弱柳未舒黄。唯有裁花饰簪鬓，恒随圣藻狎年光。",
            "comment": ""
        },
        {
            "title": "饯许州宋司马赴任",
            "content": "颍川开郡邑，角宿分躔野。君非仲举才，谁是题舆者。悯悯琴上鹤，萧萧路傍马。严程若可留，别袂希再把。",
            "comment": ""
        }
    ]
}