{
    "dynasty": "唐",
    "author": "刘威",
    "poems": [
        {
            "title": "送元秀才入道",
            "content": "不教荣乐损天机，愿逐鸾皇次第飞。明月满时开道帔，欲尘飘处脱儒衣，只携仙籍还金洞，便与时流隔翠微。空有缄题报亲爱，一千年后始西归。",
            "comment": ""
        },
        {
            "title": "赠道者",
            "content": "五云深处有真仙，岁月催多却少年。入郭不知今世事，卖丹犹觅古时钱。闲寻白鹿眠瑶草，暗摘红桃去洞天。时向人间深夜坐，鬼神长在药囊边。",
            "comment": ""
        },
        {
            "title": "早春",
            "content": "晓来庭户外，草树似依依。一夜东风起，万山春色归。冰消泉派动，日暖露珠晞。已酝看花酒，娇莺莫预飞。",
            "comment": ""
        },
        {
            "title": "秋日寄陈景孚秀才",
            "content": "征车日已远，物候尚凄凄。风叶青桐落，露花红槿低。心随秦国远，梦到楚山迷。却恨衔芦雁，秋飞不向西。",
            "comment": ""
        },
        {
            "title": "早秋归",
            "content": "数口飘零身未回，梦魂遥断越王台。家书欲寄雁飞远，客恨正深秋又来。风解绿杨三署冷，月当银汉四山开。茫茫归路在何处，砧杵一声心已摧。",
            "comment": ""
        },
        {
            "title": "尉迟将军",
            "content": "天仗拥门希授钺，重臣入梦岂安金。江河定后威风在，社稷危来寄托深。扶病暂将弓试力，感恩重与剑论心。明妃若遇英雄世，青冢何由怨陆沉。",
            "comment": ""
        },
        {
            "title": "赠道者",
            "content": "道帔轻裾三岛云，绿髯长占镜中春。高风已驾祥鸾驭，浮世休惊野马尘。过海独辞王母面，度关谁识老聃身。儒生也爱长生术，不见人间大笑人。",
            "comment": ""
        },
        {
            "title": "赠欧阳秀才",
            "content": "桐上知音日下身，道光谁不仰清尘。偶来水馆逢为客，旧熟诗名似故人。永日空惊沧海阔。何年重见白头新。权门要路应行遍，闲伴山夫一夜贫。",
            "comment": ""
        },
        {
            "title": "感寓",
            "content": "海竭山移岁月深，分明齐得世人心。颜回徒恨少成古，彭祖何曾老至今。须向道中平贵贱，还从限内任浮沉。他年免似骊山鬼，信有蓬莱不可寻。",
            "comment": ""
        },
        {
            "title": "早秋游湖上亭",
            "content": "危亭秋尚早，野思已无穷。竹叶一尊酒，荷香四座风。晓烟孤屿外，归鸟夕阳中。渐爱湖光冷，移舟月满空。",
            "comment": ""
        },
        {
            "title": "旅中早秋",
            "content": "金威生止水，爽气遍遥空。草色萧条路，槐花零落风。夜来万里月，觉后一声鸿。莫问前程事，飒然沙上蓬。",
            "comment": ""
        },
        {
            "title": "七夕",
            "content": "乌鹊桥成上界通，千秋灵会此宵同。云收喜气星楼晓，香拂轻尘玉殿空。翠辇不行青草路，金銮徒候白榆风。采盘花阁无穷意，只在游丝一缕中。",
            "comment": ""
        },
        {
            "title": "遣怀寄欧阳秀才",
            "content": "地上江河天上乌，百年流转只须臾。平生闲过日将日，欲老始知吾负吾。似豹一班时或有，如龟三顾岂全无。古来晚达人何限，莫笑空枝犹望苏。",
            "comment": ""
        },
        {
            "title": "早秋西归有怀",
            "content": "求归方有计，惜别更堪愁。上马江城暮，出郊山戍秋。暗销何限事，白尽去年头。莫怪频惆怅，异乡难再游。",
            "comment": ""
        },
        {
            "title": "三闾大夫",
            "content": "三闾一去湘山老，烟水悠悠痛古今。青史已书殷鉴在，词人劳咏楚江深。竹移低影潜贞节，月入中流洗恨心。再引离骚见微旨，肯教渔父会升沈。",
            "comment": ""
        },
        {
            "title": "旅怀",
            "content": "物态人心渐渺茫，十年徒学钓沧浪。老将何面还吾土，梦有惊魂在楚乡。自是一身嫌苟合，谁怜今日欲佯狂。无名无位却无事，醉落乌纱卧夕阳。",
            "comment": ""
        },
        {
            "title": "宿渔家",
            "content": "竹屋清江上，风烟四五家。水园分芰叶，邻界认芦花。雨到鱼翻浪，洲回鸟傍沙。月明何处去，片片席帆斜。",
            "comment": ""
        },
        {
            "title": "晚春陪王员外东塘游宴",
            "content": "水绿山青春日长，政成因暇泛回塘。初移柳岸笙歌合，欲过蘋洲罗绮香。共济已惊依玉树，随流还许醉金觞。一声画角严城暮，云雨分时满路光。",
            "comment": ""
        },
        {
            "title": "欧阳示新诗因贻四韵",
            "content": "冲戛瑶琼得至音，数篇清越应南金。都由苦思无休日，已证前贤不到心。风入寒松声自古，水归沧海意皆深。欲知字字惊神鬼，一气秋时试夜吟。",
            "comment": ""
        },
        {
            "title": "伤春感怀",
            "content": "花飞惜不得，年长更堪悲。春尽有归日，老来无去时。风前千片雪，镜里数茎丝。肠断青山暮，独攀杨柳枝。",
            "comment": ""
        },
        {
            "title": "题许子正处士新池",
            "content": "坐爱风尘日已西，功成得与化工齐。巧分孤岛思何远，欲似五湖心易迷。渐有野禽来试水，又怜春草自侵堤。那堪更到芙蓉拆，晚夕香联桃李蹊。",
            "comment": ""
        },
        {
            "title": "冬夜旅怀",
            "content": "寒窗危竹枕，月过半床阴。嫩叶不归梦，晴虫成苦吟。酒无通夜力，事满五更心。寂寞谁相似，残灯与素琴。",
            "comment": ""
        },
        {
            "title": "游东湖黄处士园林",
            "content": "偶向东湖更向东，数声鸡犬翠微中。遥知杨柳是门处，似隔芙蓉无路通。樵客出来山带雨，渔舟过去水生风。物情多与闲相称，所恨求安计不同。",
            "comment": ""
        },
        {
            "title": "伤曾秀才马",
            "content": "买得龙媒越水濆，轻桃细杏色初分。秋归未过阳关日，夜魄忽销阴塞云。吴练已知随影没，朔风犹想带嘶闻。临轩振策休惆怅，坐致烟霄只在君。",
            "comment": ""
        },
        {
            "title": "闰三月",
            "content": "三年皆一闰，此闰胜常时。莫怪花开晚，都缘春尽迟。节分炎气近，律应蕙风移。梦得成胡蝶，芳菲幸不遗。",
            "comment": ""
        },
        {
            "title": "塞上作",
            "content": "萧萧陇水侧，落日客愁中。古塞一声笛，长沙千里风。鸟无栖息处，人爱战争功。数夜城头月，弯弯如引弓。",
            "comment": ""
        }
    ]
}