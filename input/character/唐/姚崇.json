{
    "dynasty": "唐",
    "author": "姚崇",
    "poems": [
        {
            "title": "故洛阳城侍宴应制",
            "content": "游豫停仙跸，登临对晚晴。川凫连倒影，岩鸟应虚声。野奏风成曲，山居云作缨。今朝丘壑上，高兴小蓬瀛。",
            "comment": ""
        },
        {
            "title": "句",
            "content": "扇掩将雏曲，钗承堕马鬟。",
            "comment": ""
        },
        {
            "title": "郊庙歌辞·享龙池乐章·第一章",
            "content": "恭闻帝里生灵沼，应报明君鼎业新。既协翠泉光宝命，还符白水出真人。此时舜海潜龙跃，此地尧河带马巡。独有前池一小雁，叨承旧惠入天津。",
            "comment": ""
        },
        {
            "title": "春日洛阳城侍宴",
            "content": "南山开宝历，北渚对芳蹊。的历风梅度，参差露草低。尧樽临上席，舜乐下前溪。任重由来醉，乘酣志转迷。",
            "comment": ""
        },
        {
            "title": "秋夜望月",
            "content": "明月有馀鉴，羁人殊未安。桂含秋树晚，波入夜池寒。灼灼云枝净，光光草露团。所思迷所在，长望独长叹。",
            "comment": ""
        },
        {
            "title": "夜渡江（一作柳中庸诗）",
            "content": "夜渚带浮烟，苍茫晦远天。舟轻不觉动，缆急始知牵。听草遥寻岸，闻香暗识莲。唯看孤帆影，常似客心悬。",
            "comment": ""
        },
        {
            "title": "奉和圣制夏日游石淙山",
            "content": "二室三涂光地险，均霜揆日处天中。石泉石镜恒留月，山鸟山花竞逐风。周王久谢瑶池赏，汉主悬惭玉树宫。别有祥烟伴佳气，能随轻辇共葱葱。",
            "comment": ""
        }
    ]
}