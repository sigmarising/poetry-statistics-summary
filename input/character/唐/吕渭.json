{
    "dynasty": "唐",
    "author": "吕渭",
    "poems": [
        {
            "title": "经湛长史草堂",
            "content": "岩居旧风景，人世今成昔。木落古山空，猿啼秋月白。谁同西府僚，几谢南平客。摧残松桂老，萧散烟云夕。迹留异代远，境入空门寂。惟有草堂僧，陈诗在石壁。",
            "comment": ""
        },
        {
            "title": "状江南·仲冬",
            "content": "江南仲冬天，紫蔗节如鞭。海将盐作雪，出用火耕田。",
            "comment": ""
        },
        {
            "title": "皇帝移晦日为中和节",
            "content": "皇心不向晦，改节号中和。淑气同风景，喜名别咏歌。湔裙移旧俗，赐尺下新科。历象千年正，酺醵四海多。花随春令发，鸿度岁阳过。天地齐休庆，欢声欲荡波。",
            "comment": ""
        }
    ]
}