{
    "dynasty": "唐",
    "author": "陈润",
    "poems": [
        {
            "title": "赋得浦外虹送人",
            "content": "日影化为虹，弯弯出浦东。一条微雨后，五色片云中。轮势随天度，桥形跨海通。还将饮水处，持送使车雄。",
            "comment": ""
        },
        {
            "title": "赋得秋河曙耿耿",
            "content": "晚望秋高夜，微明欲曙河。桥成鹊已去，机罢女应过。月上殊开练，云行类动波。寻源不可到，耿耿复如何。",
            "comment": ""
        },
        {
            "title": "宿北乐馆",
            "content": "欲眠不眠夜深浅，越鸟一声空山远。庭木萧萧落叶时，溪声雨声听不辨。溪流潺潺雨习习，灯影山光满窗入。栋里不知浑是云，晓来但觉衣裳湿。",
            "comment": ""
        },
        {
            "title": "阙题",
            "content": "丈夫不感恩，感恩宁有泪。心头感恩血，一滴染天地。",
            "comment": ""
        },
        {
            "title": "东都所居寒食下作",
            "content": "江南寒食早，二月杜鹃鸣。日暖山初绿，春寒雨欲晴。浴蚕当社日，改火待清明。更喜瓜田好，令人忆邵平。",
            "comment": ""
        },
        {
            "title": "赋得池塘生春草（一作陈陶诗）",
            "content": "谢公遗咏处，池水夹通津。古往人何在，年来草自春。色宜波际绿，香爱雨中新。今日青青意，空悲行路人。",
            "comment": ""
        },
        {
            "title": "登西灵塔",
            "content": "塔庙出招提，登临碧海西。不知人意远，渐觉鸟飞低。稍与云霞近，如将日月齐。迁乔未得意，徒欲蹑云梯。",
            "comment": ""
        },
        {
            "title": "送骆征君",
            "content": "野人膺辟命，溪上掩柴扉。黄卷犹将去，青山岂更归。马留苔藓迹，人脱薜萝衣。他日相思处，天边望少微。",
            "comment": ""
        }
    ]
}