{
    "dynasty": "唐",
    "author": "卢延让",
    "poems": [
        {
            "title": "观新岁朝贺",
            "content": "龙墀初立仗，鸳鹭列班行。元日燕脂色，朝天桦烛香。表章堆玉案，缯帛满牙床。三百年如此，无因及我唐。",
            "comment": ""
        },
        {
            "title": "松寺",
            "content": "山寺取凉当夏夜，共僧蹲坐石阶前。两三条电欲为雨，七八个星犹在天。衣汗稍停床上扇，茶香时拨涧中泉。通宵听论莲华义，不藉松窗一觉眠。",
            "comment": ""
        },
        {
            "title": "八月十六夜月",
            "content": "十六胜三五，中天照大荒。只讹些子缘，应号没多光。桂老犹全在，蟾深未煞忙。难期一年事，到晓泥诗章。",
            "comment": ""
        },
        {
            "title": "冬除夜书情",
            "content": "兀兀坐无味，思量谁与邻。数星深夜火，一个远乡人。雁翥天微雪，风号树欲春。愁章自难过，不觉苦吟频。",
            "comment": ""
        },
        {
            "title": "哭亡将诗",
            "content": "自是硇砂发，非干骇石伤。牒高身上职，碗大背边创。",
            "comment": ""
        },
        {
            "title": "句",
            "content": "只讹些子缘，应耗没多光。臂鹰健卒悬毡帽，骑马佳人卷画衫。每过私第邀看鹤，长著公裳送上驴。名纸毛生五门下，家僮骨立六街中。云间闹铎骡驼至，雪里残骸虎拽来。树上咨诹批颊鸟，窗间壁驳叩头虫。莫欺零落残牙齿，曾吃红绫饼餤来。渡水蹇驴双耳直，避风羸仆一肩高。高据襄阳播盛名，问人人道是诗星。凉雨打低残菡萏，急风吹散小蜻蜓。",
            "comment": ""
        },
        {
            "title": "哭李郢端公",
            "content": "军门半掩槐花宅，每过犹闻哭临声。北固暴亡兼在路，东都权葬未归茔。渐穷老仆慵看马，著惨佳人暗理筝。诗侣酒徒消散尽，一场春梦越王城。",
            "comment": ""
        },
        {
            "title": "苦吟",
            "content": "莫话诗中事，诗中难更无。吟安一个字，拈断数茎须。险觅天应闷，狂搜海亦枯。不同文赋易，为著者之乎。",
            "comment": ""
        },
        {
            "title": "雪",
            "content": "瑞雪落纷华，随风一向斜。地平铺作月，天迥撒成花。客满烧烟舍，牛牵卖炭车。吾皇忧挟纩，犹自问君家。",
            "comment": ""
        },
        {
            "title": "谢杨尚书惠樱桃",
            "content": "满合虚红怕动摇，尚书知重赐樱桃。揉蓝尚带新鲜叶，泼血犹残旧折条。万颗真珠轻触破，一团甘露软含消。春来老病尤珍荷，并食中肠似火烧。",
            "comment": ""
        },
        {
            "title": "赠僧",
            "content": "浮世浮华一断空，偶抛烦恼到莲宫。高僧解语牙无水，老鹤能飞骨有风。野色吟馀生竹外，山阴坐久入池中。禅师莫问求名苦，滋味过于食蓼虫。",
            "comment": ""
        },
        {
            "title": "樊川寒食二首",
            "content": "寒食权豪尽出行，一川如画雨初晴。谁家络络游春盛，担入花间轧轧声。鞍马和花总是尘，歌声处处有佳人。五陵年少粗于事，栲栳量金买断春。",
            "comment": ""
        },
        {
            "title": "寒食日戏赠李侍御",
            "content": "十二街如市，红尘咽不开。洒蹄骢马汗，没处看花来。",
            "comment": ""
        },
        {
            "title": "逢友人赴阙",
            "content": "正当天下待雍熙，丹诏征来早为迟。倚马才高犹爱艺，问牛心在肯容私。吏开黄阁排班处，民拥青门看入时。却笑郡人留不得，感恩唯拟立生祠。",
            "comment": ""
        }
    ]
}