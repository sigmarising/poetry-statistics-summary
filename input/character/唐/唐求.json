{
    "dynasty": "唐",
    "author": "唐求",
    "poems": [
        {
            "title": "酬舒公见寄",
            "content": "无客不言云外见，为文长遣世间知。一声松径寒吟后，正是前山雪下时。",
            "comment": ""
        },
        {
            "title": "题常乐寺",
            "content": "桂冷香闻十里间，殿台浑不似人寰。日斜回首江头望，一片晴云落后山。",
            "comment": ""
        },
        {
            "title": "马嵬感事",
            "content": "冷气生深殿，狼星渡远关。九城鼙鼓内，千骑道途间。凤髻随秋草，鸾舆入暮山。恨多留不得，悲泪满龙颜。",
            "comment": ""
        },
        {
            "title": "晓发",
            "content": "旅馆候天曙，整车趋远程。几处晓钟断，半桥残月明。沙上鸟犹在，渡头人未行。去去古时道，马嘶三两声。",
            "comment": ""
        },
        {
            "title": "送僧讲罢归山",
            "content": "休将如意辩真空，吹尽天花任晓风。共看玉蟾三皎洁，独悬金锡一玲珑。岩间松桂秋烟白，江上楼台晚日红。依旧曹溪念经处，野泉声在草堂东。",
            "comment": ""
        },
        {
            "title": "送友人归邛州",
            "content": "鹤鸣山下去，满箧荷瑶琨。放马荒田草，看碑古寺门。渐寒沙上雨，欲暝水边村。莫忘分襟处，梅花扑酒尊。",
            "comment": ""
        },
        {
            "title": "涂次偶作",
            "content": "岁月客中销，崎岖力自招。问人寻野寺，牵马渡危桥。为雨疑天晚，因山觉路遥。前程何处是，一望又迢迢。",
            "comment": ""
        },
        {
            "title": "邛州水亭夜宴送顾非熊之官",
            "content": "寂寞邛城夜，寒塘对庾楼。蜀关蝉已噪，秦树叶应秋。道路连天远，笙歌到晓愁。不堪分袂后，残月正如钩。",
            "comment": ""
        },
        {
            "title": "秋寄江舒公",
            "content": "故人何处望，秋色满江濆。入水溪虫乱，过桥山路分。鹤归松上月，僧入竹间云。莫惜中宵磬，从教梦里闻。",
            "comment": ""
        },
        {
            "title": "题友人寓居",
            "content": "寓居无不在天涯，莫恨秦关道路赊。缭绕城边山是蜀，弯环门外水名巴。黄头卷席宾初散，白鼻嘶风日欲斜。何处一声金磬发，古松南畔有僧家。",
            "comment": ""
        },
        {
            "title": "题杨山人隐居",
            "content": "深山道者家，门户带烟霞。绿缀沿岩草，红飘落水花。半庭栽小树，一径扫平沙。往往溪边坐，持竿到日斜。",
            "comment": ""
        },
        {
            "title": "和舒上人山居即事",
            "content": "败叶填溪路，残阳过野亭。仍弹一滴水，更读两张经。暝鸟烟中见，寒钟竹里听。不多山下去，人世尽膻腥。",
            "comment": ""
        },
        {
            "title": "巫山下作",
            "content": "细腰宫尽旧城摧，神女归山更不来。唯有楚江斜日里，至今犹自绕阳台。",
            "comment": ""
        },
        {
            "title": "夜上隐居寺",
            "content": "寻师拟学空，空住虎溪东。千里照山月，一枝惊鹤风。年如流去水，山似转来蓬。尽日都无事，安禅石窟中。",
            "comment": ""
        },
        {
            "title": "舟行夜泊夔州",
            "content": "维舟镜面中，迥对白盐峰。夜静沙堤月，天寒水寺钟。故园何日到，旧友几时逢。欲作还家梦，青山一万重。",
            "comment": ""
        },
        {
            "title": "题一作送刘炼师归山",
            "content": "风急云轻鹤背寒，洞天谁道却归难。千山万水瀛洲路，何处烟飞是醮坛。",
            "comment": ""
        },
        {
            "title": "题青城山范贤观",
            "content": "数里缘山不厌难，为寻真诀问黄冠。苔铺翠点仙桥滑，松织香梢古道寒。昼傍绿畦薅嫩玉，夜开红灶撚新丹。钟声已断泉声在，风动茅花月满坛。",
            "comment": ""
        },
        {
            "title": "送友人江行之庐山肄业",
            "content": "蜀国初开棹，庐峰拟拾萤。兽皮裁褥暖，莲叶制衣馨。楚水秋来碧，巫山雨后青。莫教衔凤诏，三度到中庭。",
            "comment": ""
        },
        {
            "title": "发邛州寄友人",
            "content": "茫茫驱一马，自叹又何之。出郭见山处，待船逢雨时。晓鸡鸣野店，寒叶堕秋枝。寂寞前程去，闲吟欲共谁。",
            "comment": ""
        },
        {
            "title": "题郑处士隐居",
            "content": "不信最清旷，及来愁已空。数点石泉雨，一溪霜叶风。业在有山处，道成无事中。酌尽一尊酒，病夫颜亦红。",
            "comment": ""
        },
        {
            "title": "句",
            "content": "恰似有龙深处卧，被人惊起黑云生。",
            "comment": ""
        },
        {
            "title": "边将",
            "content": "三千护塞儿，独自滞边陲。老向二毛见，秋从一叶知。地寒乡思苦，天暮角声悲。却被交亲笑，封侯未有期。",
            "comment": ""
        },
        {
            "title": "伤张玖秀才",
            "content": "铜梁剑阁几区区，十上探珠不见珠。卞玉影沈沙草暗，骅骝声断陇城孤。入关词客秋怀友，出户孀妻晓望夫。吴水楚山千万里，旅魂归到故乡无。",
            "comment": ""
        },
        {
            "title": "赠道者",
            "content": "披霞戴鹿胎，岁月不能催。饭把琪花煮，衣将藕叶裁。鹤从归日养，松是小时栽。往往樵人见，溪边洗药来。",
            "comment": ""
        },
        {
            "title": "庭竹",
            "content": "月笼翠叶秋承露，风亚繁梢暝扫烟。知道雪霜终不变，永留寒色在庭前。",
            "comment": ""
        },
        {
            "title": "题李少府别业",
            "content": "寻得仙家不姓梅，马嘶人语出尘埃。竹和庭上春烟动，花带溪头晓露开。绕岸白云终日在，傍松黄鹤有时来。何年亦作围棋伴，一到松间醉一回。",
            "comment": ""
        },
        {
            "title": "客行",
            "content": "上山下山去，千里万里愁。树色野桥暝，雨声孤馆秋。南北眼前道，东西江畔舟。世人重金玉，无金徒远游。",
            "comment": ""
        },
        {
            "title": "友人见访不值因寄",
            "content": "门户寒江近，篱墙野树深。晚风摇竹影，斜日转山阴。砌觉披秋草，床惊倒古琴。更闻邻舍说，一只鹤来寻。",
            "comment": ""
        },
        {
            "title": "山东兰若遇静公夜归",
            "content": "松门一径微，苔滑往来稀。半夜闻钟后，浑身带雪归。问寒僧接杖，辨语犬衔衣。又是安禅去，呼童闭竹扉。",
            "comment": ""
        },
        {
            "title": "赠王山人",
            "content": "红藤一柱脚常轻，日日缘溪入谷行。山下有家身未老，灶前无火药初成。经秋少见闲人说，带雨多闻野鹤鸣。知到蓬莱难再访，问何方法得长生。",
            "comment": ""
        },
        {
            "title": "酬友生早秋",
            "content": "彤云将欲罢，蝉柳响如秋。雾散九霄近，日程三伏愁。残阳宿雨霁，高浪碎沙沤。袪足余旬后，分襟任自由。",
            "comment": ""
        },
        {
            "title": "赠著上人",
            "content": "掩门江上住，尽日更无为。古木坐禅处，残星鸣磬时。水浇冰滴滴，珠数落累累。自有闲行伴，青藤杖一枝。",
            "comment": ""
        },
        {
            "title": "山居偶作",
            "content": "趋名逐利身，终日走风尘。还到水边宅，却为山下人。僧教开竹户，客许戴纱巾。且喜琴书在，苏生未厌贫。",
            "comment": ""
        },
        {
            "title": "古寺",
            "content": "路傍古时寺，寥落藏金容。破塔有寒草，坏楼无晓钟。乱纸失经偈，断碑分篆踪。日暮月光吐，绕门千树松。",
            "comment": ""
        },
        {
            "title": "赠楚公",
            "content": "曾闻半偈雪山中，贝叶翻时理尽通。般若恒添持戒力，落叉谁算念经功。云间晓月应难染，海上虚舟自信风。长说满庭花色好，一枝红是一枝空。",
            "comment": ""
        },
        {
            "title": "赠行如上人",
            "content": "不知名利苦，念佛老岷峨。衲补云千片，香烧印一窠。恋山人事少，怜客道心多。日日斋钟后，高悬滤水罗。",
            "comment": ""
        }
    ]
}