{
    "dynasty": "唐",
    "author": "欧阳玭",
    "poems": [
        {
            "title": "榆溪道上",
            "content": "初日在斜溪，山云片片低。乡愁梦里失，马色望中迷。涧底凄泉气，岩前遍绿荑。非关秦塞去，无事候晨鸡。",
            "comment": ""
        },
        {
            "title": "新岭临眺寄连总进士",
            "content": "关势遥临海，峰峦半入云。烟中独鸟下，潭上杂花熏。寄远悲春草，登临忆使君。此时还极目，离思更纷纷。",
            "comment": ""
        },
        {
            "title": "清晓卷帘",
            "content": "清晓意未惬，卷帘时一吟。槛虚花气密，地暖竹声深。秀色还朝暮，浮云自古今。石泉惊已跃，会可洗幽心。",
            "comment": ""
        },
        {
            "title": "巴陵",
            "content": "孤城向夕原，春入景初暄。绿树低官舍，青山在县门。楼台疑结蜃，枕席更闻猿。客路何曾定，栖迟欲断魂。",
            "comment": ""
        },
        {
            "title": "幽轩",
            "content": "幽轩斜映山，空涧复潺潺。重叠岩峦趣，遥来窗户间。桃花飘岫幌，燕子语松关。衣桁侵池翠，阶痕露藓斑。临风清瑟奏，对客白云闲。眷恋青春色，含毫俯碧湾。",
            "comment": ""
        }
    ]
}