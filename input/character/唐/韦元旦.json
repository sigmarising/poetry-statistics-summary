{
    "dynasty": "唐",
    "author": "韦元旦",
    "poems": [
        {
            "title": "奉和九日幸临渭亭，登高应制得月字",
            "content": "云物开千里，天行乘九月。丝言丹凤池，旆转苍龙阙。灞水欢娱地，秦京游侠窟。欣承解愠词，圣酒黄花发。",
            "comment": ""
        },
        {
            "title": "奉和幸安乐公主山庄应制",
            "content": "银河南渚帝城隅，帝辇平明出九衢。刻凤蟠螭凌桂邸，穿池叠石写蓬壶。琼箫暂下钧天乐，绮缀长悬明月珠。仙榜承恩争既醉，方知朝野更欢娱。",
            "comment": ""
        },
        {
            "title": "兴庆池侍宴应制",
            "content": "沧池漭沆帝城边，殊胜昆明凿汉年。夹岸旌旗疏辇道，中流箫鼓振楼船。云峰四起迎宸幄，水树千重入御筵。宴光已深鱼藻咏，承恩更欲奏甘泉。",
            "comment": ""
        },
        {
            "title": "奉和送金城公主适西蕃应制",
            "content": "柔远安夷俗，和亲重汉年。军容旌节送，国命锦车传。琴曲悲千里，箫声恋九天。唯应西海月，来就掌珠圆。",
            "comment": ""
        },
        {
            "title": "早朝",
            "content": "震维芳月季，宸极众星尊。珮玉朝三陛，鸣珂度九门。挈壶分早漏，伏槛耀初暾。北倚苍龙阙，西临紫凤垣。词庭草欲奏，温室树无言。鳞翰空为忝，长怀圣主恩。",
            "comment": ""
        },
        {
            "title": "饯唐州高使君赴任",
            "content": "桐柏膺新命，芝兰惜旧游。鸣皋夜鹤在，迁木早莺求。传拥淮源路，尊空灞水流。落花纷送远，春色引离忧。",
            "comment": ""
        },
        {
            "title": "奉和人日宴大明宫恩赐彩缕人胜应制",
            "content": "鸾凤旌旗拂晓陈，鱼龙角牴大明辰。青韶既肇人为日，绮胜初成日作人。圣藻凌云裁柏赋，仙歌促宴摘梅春。垂旒一庆宜年酒，朝野俱欢荐寿新。",
            "comment": ""
        },
        {
            "title": "奉和立春游苑迎春应制",
            "content": "灞涘长安恒近日，殷正腊月早迎新。池鱼戏叶仍含冻，宫女裁花已作春。向苑云疑承翠幄，入林风若起青蘋。年年斗柄东无限，愿挹琼觞寿北辰。",
            "comment": ""
        },
        {
            "title": "奉和圣制春日幸望春宫应制",
            "content": "九重楼阁半山霞，四望韶阳春未赊。侍跸妍歌临灞涘，留觞艳舞出京华。危竿竞捧中街日，戏马争衔上苑花。景色欢娱长若此，承恩不醉不还家。",
            "comment": ""
        },
        {
            "title": "夜宴安乐公主宅",
            "content": "主第新成银作榜，宾筵广宴玉为楼。壶觞既卜仙人夜，歌舞宜停织女秋。",
            "comment": ""
        }
    ]
}