{
    "dynasty": "唐",
    "author": "窦巩",
    "poems": [
        {
            "title": "汉阴驿与宇文十相遇，旋归西川，因以赠别",
            "content": "吴蜀何年别，相逢汉水头。望乡心共醉，握手泪先流。宿雾千山晓，春霖一夜愁。离情方浩荡，莫说去刀州。",
            "comment": ""
        },
        {
            "title": "过骊山",
            "content": "翠辇红旌去不回，苍苍宫树锁青苔。有人说得当时事，曾见长生玉殿开。",
            "comment": ""
        },
        {
            "title": "早春送宇文十归吴",
            "content": "春迟不省似今年，二月无花雪满天。村店闭门何处宿，夜深遥唤渡江船。",
            "comment": ""
        },
        {
            "title": "赠阿史那都尉",
            "content": "较猎燕山经几春，雕弓白羽不离身。年来马上浑无力，望见飞鸿指似人。",
            "comment": ""
        },
        {
            "title": "少妇词",
            "content": "坐惜年光变，辽阳信未通。燕迷新画屋，春识旧花丛。梦绕天山外，愁翻锦字中。昨来谁是伴，鹦鹉在帘栊。",
            "comment": ""
        },
        {
            "title": "从军别家",
            "content": "自笑儒生著战袍，书斋壁上挂弓刀。如今便是征人妇，好织回文寄窦滔。",
            "comment": ""
        },
        {
            "title": "岁晚喜远兄弟至书情",
            "content": "几年沧海别，相见竟多违。鬓发缘愁白，音书为懒稀。新诗徒有赠，故国未同归。人事那堪问，无言是与非。",
            "comment": ""
        },
        {
            "title": "南游感兴",
            "content": "伤心欲问前朝事，惟见江流去不回。日暮东风春草绿，鹧鸪飞上越王台。",
            "comment": ""
        },
        {
            "title": "寻道者所隐不遇（一作于鹄诗，题作访隐者不",
            "content": "篱外涓涓涧水流，槿花半点夕阳收。欲题名字知相访，又恐芭蕉不奈秋。",
            "comment": ""
        },
        {
            "title": "赠萧都官",
            "content": "萧郎自小贤，爱客不言钱。有酒轻寒夜，无愁倚少年。闲寻织锦字，醉上看花船。好是关身事，从人道性偏。",
            "comment": ""
        },
        {
            "title": "秋夕",
            "content": "护霜云映月朦胧，乌鹊争飞井上桐。夜半酒醒人不觉，满池荷叶动秋风。",
            "comment": ""
        },
        {
            "title": "题任处士幽居",
            "content": "红叶江村夕，孤烟草舍贫。水清鱼识钓，林静犬随人。采掇山无主，扶持药有神。客来唯劝酒，蝴蝶是前身。",
            "comment": ""
        },
        {
            "title": "经窦车骑故城",
            "content": "荒陂古堞欲千年，名振图书剑在泉。今日诸孙拜坟树，愧无文字续燕然。",
            "comment": ""
        },
        {
            "title": "新罗进白鹰",
            "content": "御马新骑禁苑秋，白鹰来自海东头。汉皇无事须游猎，雪乱争飞锦臂鞲。",
            "comment": ""
        },
        {
            "title": "寄南游兄弟",
            "content": "书来未报几时还，知在三湘五岭间。独立衡门秋水阔，寒鸦飞去日衔山。",
            "comment": ""
        },
        {
            "title": "悼妓东东",
            "content": "芳菲美艳不禁风，未到春残已坠红。惟有侧轮车上铎，耳边长似叫东东。第二百七十二卷",
            "comment": ""
        },
        {
            "title": "襄阳寒食寄宇文籍",
            "content": "烟水初销见万家，东风吹柳万条斜。大堤欲上谁相伴，马踏春泥半是花。",
            "comment": ""
        },
        {
            "title": "游仙词",
            "content": "海上神山绿，溪边杏树红。不知何处去，月照玉楼空。",
            "comment": ""
        },
        {
            "title": "送元稹西归",
            "content": "南州风土滞龙媒，黄纸初飞敕字来。二月曲江连旧宅，阿婆情熟牡丹开。",
            "comment": ""
        },
        {
            "title": "早春松江野望",
            "content": "江村风雪霁，晓望忽惊春。耕地人来早，营巢鹊语频。带花移树小，插槿作篱新。何事胜无事，穷通任此身。",
            "comment": ""
        },
        {
            "title": "登玉钩亭奉献淮南李相公",
            "content": "西南城上高高处，望月分明似玉钩。朱槛入云看鸟灭，绿杨如荠绕江流。定知有客嫌陈榻，从此无人上庾楼。今日卷帘天气好，不劳骑马看扬州。",
            "comment": ""
        },
        {
            "title": "放鱼（武昌作）",
            "content": "金钱赎得免刀痕，闻道禽鱼亦感恩。好去长江千万里，不须辛苦上龙门。",
            "comment": ""
        },
        {
            "title": "哭吕衡州八郎中",
            "content": "今朝血泪问苍苍，不分先悲旅馆丧。人送剑来归陇上，雁飞书去叫衡阳。还家路远儿童小，埋玉泉深昼夜长。望尽素车秋草外，欲将身赎返魂香。",
            "comment": ""
        },
        {
            "title": "奉使蓟门",
            "content": "自从身属富人侯，蝉噪槐花已四秋。今日一茎新白发，懒骑官马到幽州。",
            "comment": ""
        },
        {
            "title": "永宁小园寄接近校书（一作羊士谔诗）",
            "content": "故里心期奈别何，手栽芳树忆庭柯。东皋黍熟君应醉，梨叶初红白露多。",
            "comment": ""
        },
        {
            "title": "赠王氏小儿",
            "content": "竹林会里偏怜小，淮水清时最觉贤。莫倚儿童轻岁月，丈人曾共尔同年。",
            "comment": ""
        },
        {
            "title": "洛中即事",
            "content": "高梧叶尽鸟巢空，洛水潺湲夕照中。寂寂天桥车马绝，寒鸦飞入上阳宫。",
            "comment": ""
        },
        {
            "title": "宫人斜",
            "content": "离宫路远北原斜，生死恩深不到家。云雨今归何处去，黄鹂飞上野棠花。",
            "comment": ""
        },
        {
            "title": "唐州东途作",
            "content": "绿林兵起结愁云，白羽飞书未解纷。天子欲开三面网，莫将弓箭射官军。",
            "comment": ""
        },
        {
            "title": "题剑津",
            "content": "风前推折千年剑，岩下澄空万古潭。双剑变成龙化去，两溪相并水归南。",
            "comment": ""
        },
        {
            "title": "早秋江行",
            "content": "回望湓城远，西风吹荻花。暮潮江势阔，秋雨雁行斜。多醉浑无梦，频愁欲到家。渐惊云树转，数点是晨鸦。",
            "comment": ""
        },
        {
            "title": "陕府宾堂览房杜二公仁寿年中题纪手迹",
            "content": "仁寿元和二百年，濛笼水墨淡如烟。当时憔悴题名日，汉祖龙潜未上天。",
            "comment": ""
        },
        {
            "title": "新营别墅寄家兄",
            "content": "懒性如今成野人，行藏由兴不由身。莫惊此度归来晚，买得西山正值春。",
            "comment": ""
        },
        {
            "title": "送刘禹锡",
            "content": "十年憔悴武陵溪，鹤病深林玉在泥。今日太行平似砥，九霄初倚入云梯。",
            "comment": ""
        },
        {
            "title": "南阳道中作",
            "content": "东风雨洗顺阳川，蜀锦花开绿草田。彩雉斗时频驻马，酒旗翻处亦留钱。新晴日照山头雪，薄暮人争渡口船。早晚到家春欲尽，今年寒食月初圆。",
            "comment": ""
        },
        {
            "title": "忝职武昌，初至夏口，书事献府主相公",
            "content": "白发放櫜鞬，梁王爱旧全。竹篱江畔宅，梅雨病中天。时奉登楼宴，闲修上水船。邑人兴谤易，莫遣鹤支钱。",
            "comment": ""
        },
        {
            "title": "老将行（一作吟）",
            "content": "烽烟犹未尽，年鬓暗相催。轻敌心空在，弯弓手不开。马依秋草病，柳傍故营摧。唯有酬恩客，时听说剑来。",
            "comment": ""
        },
        {
            "title": "代邻叟",
            "content": "年来七十罢耕桑，就暖支羸强下床。满眼儿孙身外事，闲梳白发对残阳。",
            "comment": ""
        },
        {
            "title": "江陵遇元九李六二侍御纪事书情呈十二韵",
            "content": "自见人相爱，如君爱我稀。好闲容问道，攻短每言非。梦想何曾间，追欢未省违。看花怜后到，避酒许先归。柳寺春堤远，津桥曙月微。渔翁随去处，禅客共因依。蓬阁初疑义，霜台晚畏威。学深通古字，心直触危机。肯滞荆州掾，犹香柏署衣。山连巫峡秀，田傍渚宫肥。美玉方齐价，迁莺尚怯飞。伫看霄汉上，连步侍彤闱。",
            "comment": ""
        }
    ]
}