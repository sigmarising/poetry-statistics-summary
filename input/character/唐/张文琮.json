{
    "dynasty": "唐",
    "author": "张文琮",
    "poems": [
        {
            "title": "同潘屯田冬日早朝",
            "content": "假寐怀古人，夙兴瞻晓月。通晨禁门启，冠盖趋朝谒。霜霭清九衢，霞光照双阙。纷纶文物纪，焕烂声明发。腰剑动陆离，鸣玉和清越。",
            "comment": ""
        },
        {
            "title": "相和歌辞·蜀道难",
            "content": "梁山镇地险，积石阻云端。深谷下寥廓，层岩上郁盘。飞梁架绝岭，栈道接危峦。揽辔独长息，方知斯路难。",
            "comment": ""
        },
        {
            "title": "赋桥",
            "content": "造舟浮谓日，鞭石表秦初。星文遥写汉，虹势尚凌虚。已授文成履，空题武骑书。别有临濠上，栖偃独观鱼。",
            "comment": ""
        },
        {
            "title": "咏水",
            "content": "标名资上善，流派表灵长。地图罗四渎，天文载五潢。方流涵玉润，圆折动珠光。独有蒙园吏，栖偃玩濠梁。",
            "comment": ""
        },
        {
            "title": "昭君怨",
            "content": "戒途飞万里，回首望三秦。忽见天山雪，还疑上苑春。玉痕垂粉泪，罗袂拂胡尘。为得胡中曲，还悲远嫁人。",
            "comment": ""
        },
        {
            "title": "和杨舍人咏中书省花树",
            "content": "花萼映芳丛，参差间早红。因风时落砌，杂雨乍浮空。影照凤池水，香飘鸡树风。岂不爱攀折，希君怀袖中。第四十卷",
            "comment": ""
        }
    ]
}