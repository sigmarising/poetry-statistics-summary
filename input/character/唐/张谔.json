{
    "dynasty": "唐",
    "author": "张谔",
    "poems": [
        {
            "title": "延平门高斋亭子应岐王教",
            "content": "花源药屿凤城西，翠幕纱窗莺乱啼。昨夜蒲萄初上架，今朝杨柳半垂堤。片片仙云来渡水，双双燕子共衔泥。请语东风催后骑，并将歌舞向前谿。",
            "comment": ""
        },
        {
            "title": "三日岐王宅",
            "content": "玉女贵妃生，嫛婗始发声。金盆浴未了，绷子绣初成。翡翠雕芳缛，真珠帖小缨。何时学健步，斗取落花轻。",
            "comment": ""
        },
        {
            "title": "满月",
            "content": "社金流茂祉，庭玉表奇才。竹似因谈植，兰疑入梦栽。乌将八子去，凤逐九雏来。今夜明珠色，当随满月开。",
            "comment": ""
        },
        {
            "title": "九日宴",
            "content": "秋叶风吹黄飒飒，晴云日照白鳞鳞。归来得问茱萸女，今日登高醉几人。",
            "comment": ""
        },
        {
            "title": "百子池",
            "content": "旧闻百子汉家池，汉家渌水今逶迤。宫女厌镜笑窥池，身前影后不相见，无数容华空自知。",
            "comment": ""
        },
        {
            "title": "岐王山亭",
            "content": "王家傍绿池，春色正相宜。岂有楼台好，兼看草树奇。石榴天上叶，椰子日南枝。出入千门里，年年乐未移。",
            "comment": ""
        },
        {
            "title": "东封山下宴群臣",
            "content": "万里扈封峦，群公遇此欢。幔城连夜静，霜仗满空寒。辇路宵烟合，旌门晓月残。明朝陪圣主，山下礼圆坛。",
            "comment": ""
        },
        {
            "title": "静乐轩喜成",
            "content": "山县为官不见山，一朝列嶂忽当关。抽身牒拆时舒眼，领客杖藜聊解颜。常乐本来由我静，倦飞每尔愧知还。莫嫌邑小仍兼陋，曾有涪翁赏中间。",
            "comment": ""
        },
        {
            "title": "岐王席上咏美人",
            "content": "半额画双蛾，盈盈烛下歌。玉杯寒意少，金屋夜情多。香艳王分帖，裙娇敕赐罗。平阳莫相妒，唤出不如他。",
            "comment": ""
        },
        {
            "title": "送李著作倅杭州",
            "content": "辍史空三署，题舆佐一方。祖筵开霁景，征陌直朝光。水陆风烟隔，秦吴道路长。伫闻敷善政，邦国咏惟康。",
            "comment": ""
        },
        {
            "title": "赠吏部孙员外济",
            "content": "天子爱贤才，星郎入拜来。明光朝半下，建礼直初回。名带含香发，文随绮幕开。披云自有镜，从此照仙台。",
            "comment": ""
        },
        {
            "title": "九日",
            "content": "秋来林下不知春，一种佳游事也均。绛叶从朝飞著夜，黄花开日未成旬。将曛陌树频惊鸟，半醉归途数问人。城远登高并九日，茱萸凡作几年新。",
            "comment": ""
        }
    ]
}