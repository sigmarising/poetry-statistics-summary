{
    "dynasty": "唐",
    "author": "隐峦",
    "poems": [
        {
            "title": "琴",
            "content": "七条丝上寄深意，涧水松风生十指。自乃知音犹尚稀，欲教更入何人耳。",
            "comment": ""
        },
        {
            "title": "浮桥",
            "content": "横压惊波防没溺，当初元创是军机。行人到此全无滞，一片江云踏欲飞。",
            "comment": ""
        },
        {
            "title": "牧童",
            "content": "牧童见人俱不识，尽着芒鞋戴箬笠。朝阳未出众山晴，露滴蓑衣犹半湿。二月三月时，平原草初绿。三个五个骑羸牛，前村后村来放牧。笛声才一举，众稚齐歌舞。看看白日向西斜，各自骑牛又归去。",
            "comment": ""
        },
        {
            "title": "蜀中送人游庐山",
            "content": "居游正值芳春月，蜀道千山皆秀发。溪边十里五里花，云外三峰两峰雪。君上匡山我旧居，松萝抛掷十年馀。君行试到山前问，山鸟只今相忆无。",
            "comment": ""
        },
        {
            "title": "逢老人",
            "content": "路逢一老翁，两鬓白如雪。一里二里行，四回五回歇。",
            "comment": ""
        }
    ]
}