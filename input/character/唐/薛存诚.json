{
    "dynasty": "唐",
    "author": "薛存诚",
    "poems": [
        {
            "title": "谒见日将至双阙",
            "content": "晓色临双阙，微臣礼位陪。远惊龙凤睹，谁识冕旒开。蔼蔼千年盛，颙颙万国来。天文标日月，时令布云雷。迥出黄金殿，全分白玉台。雕虫竟何取，瞻恋不知回。",
            "comment": ""
        },
        {
            "title": "闻击壤",
            "content": "尧年听野老，击壤复何云。自谓欢由己，宁知德在君。气平闲易畅，声贺作难分。耕凿方随日，恩威比望云。篑桴均下调，和木等南薰。无落于吾事，谁将帝已闻。",
            "comment": ""
        },
        {
            "title": "膏泽多丰年",
            "content": "帝德方多泽，莓莓井径同。八方甘雨布，四远报年丰。廒庾千厢在，幽流万壑通。候时勤稼穑，击壤乐农功。畎亩人无惰，田庐岁不空。何须忧伏腊，千载贺尧风。",
            "comment": ""
        },
        {
            "title": "太学创置石经",
            "content": "圣唐复古制，德义功无替。奥旨悦诗书，遗文分篆隶。银钩互交映，石壁靡尘翳。永与乾坤期，不逐日月逝。儒林道益广，学者心弥锐。从此理化成，恩光遍遐裔。",
            "comment": ""
        },
        {
            "title": "御题国子监门",
            "content": "宸翰符玄造，荣题国子门。笔锋回日月，字势动乾坤。檐下云光绝，梁间鹊影翻。张英圣莫拟，索靖妙难言。为著盘龙迹，能彰舞凤蹲。更随垂露像，常以沐皇恩。",
            "comment": ""
        },
        {
            "title": "暮春自南台丞再除给事中",
            "content": "再入青锁闱，忝官诚自非。拂尘惊物在，开户似僧归。积草渐无径，残花犹洒衣。禁垣偏日近，行坐是恩辉。",
            "comment": ""
        },
        {
            "title": "观南郊回仗",
            "content": "传警千门寂，南郊彩仗回。但惊龙再见，谁识日双开。德泽施云雨，恩光变烬灰。阅兵貔武振，听乐凤凰来。候刻移宸辇，遵时集观台。多惭远臣贱，不得礼容陪。",
            "comment": ""
        },
        {
            "title": "御制段太尉碑",
            "content": "葬仪从俭礼，刊石荷尧君。露迹垂繁字，天哀洒丽文。诏深荣嗣子，海变记孤坟。宝思皆涵象，皇心永念勋。雅词黄绢妙，渥泽紫泥分。青史应同久，芳名万古闻。",
            "comment": ""
        },
        {
            "title": "东都父老望幸",
            "content": "銮舆秦地久，羽卫洛阳空。彼土虽凭固，兹川乃得中。龙颜觐白日，鹤发仰清风。望幸诚逾邈，怀来意不穷。昔因封泰岳，今伫蹑维嵩。天地心无异，神祇理亦同。翠华翔渭北，玉检候关东。众愿其难阻，明君早勒功。",
            "comment": ""
        }
    ]
}