{
    "dynasty": "唐",
    "author": "尚颜",
    "poems": [
        {
            "title": "紫阁隐者",
            "content": "天高紫阁侵，隐者信沈沈。道长年兼长，云深草复深。如非禅客见，即是猎人寻。北笑长安道，埃尘古到今。",
            "comment": ""
        },
        {
            "title": "匡山居",
            "content": "无才加性拙，道理合藏踪。是处非深远，其山已万重。经时邻境战，独夜隔云舂。昨日泉中见，常鱼亦化龙。",
            "comment": ""
        },
        {
            "title": "寄华阴司空侍郎",
            "content": "剑佩已深扃，茅为岳面亭。诗犹少绮美，画肯爱丹青。换笔修僧史，焚香阅道经。相邀来未得，但想鹤仪形。",
            "comment": ""
        },
        {
            "title": "峡中酬荆南郑准",
            "content": "山斋西向蜀江濆，四载安居复有群。风雁势高犹可见，雪猿声苦不堪闻。新诗写出难胜宝，破衲披行却类云。每喜溯流宾客说，元瑜刀笔润雄军。",
            "comment": ""
        },
        {
            "title": "句",
            "content": "浸浸三楚白，渺渺九江寒。",
            "comment": ""
        },
        {
            "title": "怀陆龟蒙处士",
            "content": "布褐东南隐，相传继谢敷。高谭夫子道，静看海山图。事免伤心否，棋逢敌手无。关中花数内，独不见菖蒲。",
            "comment": ""
        },
        {
            "title": "与陈陶处士",
            "content": "钟陵城外住，喻似玉沈泥。道直贫嫌杀，神清语亦低。雪深加酒债，春尽减诗题。记得曾邀宿，山茶独自携。",
            "comment": ""
        },
        {
            "title": "自纪",
            "content": "诸机忘尽未忘诗，似向诗中有所依。远境等闲支枕觅，空山容易杖藜归。清猿一一居林叫，白鸟双双避钓飞。欲画净名居士像，焚香愿见陆探微。",
            "comment": ""
        },
        {
            "title": "寄荆门郑准",
            "content": "传衣传钵理难论，绮靡销磨二雅尊。不许姓名留月观，终携瓶锡去云门。窗间挂烛通宵在，竹上题诗隔岁存。珍重荆门郑从事，十年同受景升恩。",
            "comment": ""
        },
        {
            "title": "寄方干处士",
            "content": "格外缀清诗，诗名独得知。闲居公道日，醉卧牡丹时。海鸟和涛望，山僧带雪期。仍闻称处士，圣主肯相违。",
            "comment": ""
        },
        {
            "title": "送独孤处士",
            "content": "万里去非忙，惟携贮药囊。山家消夜景，酒肆过年光。立鹤洲侵浪，喧共虫壁近床。谁人临上路，乞得变髭方。",
            "comment": ""
        },
        {
            "title": "将欲再游荆渚留辞岐下司徒",
            "content": "竹锡铜瓶配衲衣，殷公楼畔偶然离。白莲几看从开日，明月长吟到落时。活计本无桑柘润，疏慵寻有水云资。今朝回去精神别，为得头厅宰相诗。",
            "comment": ""
        },
        {
            "title": "夷陵即事",
            "content": "不难饶白发，相续是滩波。避世嫌身晚，思家乞梦多。暑衣经雪着，冻砚向阳呵。岂谓临岐路，还闻圣主过。",
            "comment": ""
        },
        {
            "title": "江上秋思（一作尚志诗）",
            "content": "到来江上久，谁念旅游心。故国无秋信，邻家有夜砧。坐遥翻不睡，恐极却成吟。即恐髭连鬓，还为白所侵。",
            "comment": ""
        },
        {
            "title": "早春送人归岳阳",
            "content": "久食主人鱼，春来复旧居。远无千里浪，轻有半船书。过片晴云淡，消残暮雪虚。岳阳多异境，搜思勿令疏。",
            "comment": ""
        },
        {
            "title": "除夜（一作栖蟾诗）",
            "content": "九冬三十夜，寒与暖分开。坐到四更后，身添一岁来。鱼灯延腊火，兽炭化春灰。青帝今应老，迎新见几回。",
            "comment": ""
        },
        {
            "title": "寄刘逸士",
            "content": "无愁无累者，偶向市朝游。此后乘孤艇，依前入乱流。高眠歌圣日，下钓坐清秋。道不离方寸，而能混俗求。",
            "comment": ""
        },
        {
            "title": "赠村公",
            "content": "纟由衣木突此乡尊，白尽须眉眼未昏。醉舞神筵随鼓笛，闲歌圣代和儿孙。黍苗一顷垂秋日，茅栋三间映古原。也笑长安名利处，红尘半是马蹄翻。",
            "comment": ""
        },
        {
            "title": "与王嵩隐",
            "content": "一生吟兴僻，方见业精微。事若终难得，乡应不易归。乱收西日叶，双掩北风扉。合国诸卿相，皆曾着布衣。",
            "comment": ""
        },
        {
            "title": "送陆肱入关",
            "content": "舟行复陆行，始得到咸京。准拟何人口，吹嘘六义名。乱山遥减翠，业菊早含英。衣锦还乡日，他时有此荣。",
            "comment": ""
        },
        {
            "title": "读齐己上人集（一作栖蟾诗）",
            "content": "诗为儒者禅，此格的惟仙。古雅如周颂，清和甚舜弦。冰生听瀑句，香发早梅篇。想得吟成夜，文星照楚天。",
            "comment": ""
        },
        {
            "title": "送徐道人东游",
            "content": "长安人扰扰，独自有闲心。海上山中去，风前月下吟。引猿秋果熟，藏鹤晓云深。易姓更名数，难教弟子寻。",
            "comment": ""
        },
        {
            "title": "秋夜吟",
            "content": "梧桐雨畔夜愁吟，抖擞衣裾藓色侵。枉道一生无系着，湘南山水别人寻。",
            "comment": ""
        },
        {
            "title": "冬暮送人",
            "content": "长安冬欲尽，又送一遗贤。醉后情浑可，言休理不然。射衣秦岭雪，摇月汉江船。亦过春兼夏，回期信有蝉。",
            "comment": ""
        },
        {
            "title": "言兴",
            "content": "矻矻被吟牵，因师贾浪仙。江山风月处，一十二三年。雅颂在于此，浮华致那边。犹惭功未至，谩道近千篇。",
            "comment": ""
        },
        {
            "title": "送刘必先",
            "content": "力进凭诗业，心焦阙问安。远行无处易，孤立本来难。楚月船中没，秦星马上残。明年有公道，更以命推看。",
            "comment": ""
        },
        {
            "title": "怀智栖上人",
            "content": "临水登山自有期，不同游子暮何之。闲眠默坐身堪赏，已去还来事可知。林鸟隔云飞一饷，草虫和雨叫多时。思君最易令人老，倚槛空吟所寄诗。",
            "comment": ""
        }
    ]
}