{
    "dynasty": "唐",
    "author": "孙昌胤",
    "poems": [
        {
            "title": "越裳献白翟（一作丁仙芝诗）",
            "content": "圣哲符休运，伊皋列上台。覃恩丹徼远，入贡素翚来。北阙欣初见，南枝顾未回。敛容残雪净，矫翼片云开。驯扰将无惧，翻飞幸莫猜。甘从上苑里，饮啄自裴回。",
            "comment": ""
        },
        {
            "title": "和司空曙、刘昚虚九日送人",
            "content": "京邑叹离群，江楼喜遇君。开筵当九日，泛菊外浮云。朗咏山川霁，酣歌物色新。君看酒中意，未肯丧斯文。",
            "comment": ""
        },
        {
            "title": "清明",
            "content": "清明暮春里，怅望北山陲。燧火开新焰，桐花发故枝。沈冥惭岁物，欢宴阻朋知。不及林间鸟，迁乔并羽仪。",
            "comment": ""
        },
        {
            "title": "遇旅鹤",
            "content": "灵鹤产绝境，昂昂无与俦。群飞沧海曙，一叫云山秋。野性方自得，人寰何所求。时因戏祥风，偶尔来中州。中州帝王宅，园沼深且幽。希君惠稻粱，欲并离丹丘。不然奋飞去，将适汗漫游。肯作池上鹜，年年空沉浮。",
            "comment": ""
        }
    ]
}