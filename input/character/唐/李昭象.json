{
    "dynasty": "唐",
    "author": "李昭象",
    "poems": [
        {
            "title": "招西洞道者",
            "content": "危峰抹黛夹晴川，树簇红英草碧烟。樵客云僧两无事，此中堪去觅灵仙。",
            "comment": ""
        },
        {
            "title": "山中寄崔谏议",
            "content": "半生猿鸟共山居，吟月吟风两鬓疏。新句未尝忘教化，上才争忍不吹嘘。全家欲去干戈后，大国中兴礼乐初。从此升腾休说命，只希公道数封书。",
            "comment": ""
        },
        {
            "title": "学仙词寄顾云",
            "content": "记得初传九转方，碧云峰下祝虚皇。丹砂未熟心徒切，白日难留鬓欲苍。无路洞天寻穆满，有时人世美刘郎。仙人恩重何由报，焚尽星坛午夜香。",
            "comment": ""
        },
        {
            "title": "句",
            "content": "投文得仕而今少，佩印还家古所荣。",
            "comment": ""
        },
        {
            "title": "喜杜荀鹤及第",
            "content": "深岩贫复病，榜到见君名。贫病浑如失，山川顿觉清。一春新酒兴，四海旧诗声。日使能吟者，西来步步轻。",
            "comment": ""
        },
        {
            "title": "赴举出山留寄山居郑参军",
            "content": "还如费冠卿，向此振高名。肯羡鱼须美，长夸鹤氅轻。理琴寒指倦，试药黑髭生。时泰难云卧，随看急诏行。",
            "comment": ""
        },
        {
            "title": "寄献山中顾公员外",
            "content": "抽却朝簪著钓蓑，近来声迹转巍峨。祥麟避网虽山野，丹凤衔书即薜萝。乍隐文章情更逸，久闲经济术翻多。深惭未副吹嘘力，竟困风埃争奈何。",
            "comment": ""
        },
        {
            "title": "题顾正字谿居",
            "content": "高敞吟轩近钓湾，尘中来似出人间。若教明月休生桂，应得危时共掩关。春酒夜棋难放客，短篱疏竹不遮山。莫夸恬淡胜荣禄，雁引行高未许闲。",
            "comment": ""
        },
        {
            "title": "寄尉迟侍御（一作郎）",
            "content": "我眠青嶂弄澄潭，君戴貂蝉白玉篸。应向谢公楼上望，九华山色在西南。",
            "comment": ""
        }
    ]
}