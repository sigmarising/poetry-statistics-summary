{
    "dynasty": "唐",
    "author": "薛稷",
    "poems": [
        {
            "title": "奉和圣制春日幸望春宫应制",
            "content": "九春风景足林泉，四面云霞敞御筵。花镂黄山绣作苑，草图玄灞锦为川。飞觞竞醉心回日，走马争先眼著鞭。喜奉仙游归路远，直言行乐不言旋。",
            "comment": ""
        },
        {
            "title": "早春鱼亭山",
            "content": "春气动百草，纷荣时断续。白云自高妙，裴回空山曲。阳林花已红，寒涧苔未绿。伊余息人事，萧寂无营欲。客行虽云远，玩之聊自足。",
            "comment": ""
        },
        {
            "title": "奉和送金城公主适西蕃应制",
            "content": "天道宁殊俗，慈仁乃戢兵。怀荒寄赤子，忍爱鞠苍生。月下琼娥去，星分宝婺行。关山马上曲，相送不胜情。",
            "comment": ""
        },
        {
            "title": "春日登楼野望",
            "content": "凭轩聊一望，春色几芬菲。野外烟初合，楼前花正飞。娇莺弄新响，斜日散馀晖。谁忍孤游客，言念独依依。",
            "comment": ""
        },
        {
            "title": "奉和幸安乐公主山庄应制",
            "content": "主家园囿极新规，帝郊游豫奉天仪。欢宴瑶台镐京集，赏赐铜山蜀道移。曲阁交映金精板，飞花乱下珊瑚枝。借问今朝八龙驾，何如昔日望仙池。",
            "comment": ""
        },
        {
            "title": "郊庙歌辞·仪坤庙乐章·昭升",
            "content": "阳灵配德，阴魄昭升。尧坛凤下，汉室龙兴。伣天作对，前旒是凝。化行南国，道盛西陵，造舟集灌，无德而称。我粢既絜，我醴既澄。阴阴灵庙，光灵若凭。德馨惟享，孝思烝烝。",
            "comment": ""
        },
        {
            "title": "秋朝览镜",
            "content": "客心惊落木，夜坐听秋风。朝日看容鬓，生涯在镜中。",
            "comment": ""
        },
        {
            "title": "秋日还京陕西十里作",
            "content": "驱车越陕郊，北顾临大河。隔河望乡邑，秋风水增波。西登咸阳途，日暮忧思多。傅岩既纡郁，首山亦嵯峨。操筑无昔老，采薇有遗歌。客游节回换，人生知几何。",
            "comment": ""
        },
        {
            "title": "慈恩寺九日应制",
            "content": "宝宫星宿劫，香塔鬼神功。王游盛尘外，睿览出区中。日宇开初景，天词掩大风。微臣谢时菊，薄采入芳丛。",
            "comment": ""
        },
        {
            "title": "夜宴安乐公主新宅",
            "content": "秦楼宴喜月裴回，妓筵银烛满庭开。坐中香气排花出，扇后歌声逐酒来。",
            "comment": ""
        },
        {
            "title": "九日幸临渭亭登高应制得历字",
            "content": "暮节乘原野，宣游俯崖壁。秋登华实满，气严鹰隼击。仙菊含霜泛，圣藻临云锡。愿陪九九辰，长奉千千历。",
            "comment": ""
        },
        {
            "title": "饯唐永昌",
            "content": "河洛风烟壮市朝，送君飞凫去渐遥。更思明年桃李月，花红柳绿宴浮桥。",
            "comment": ""
        },
        {
            "title": "饯许州宋司马赴任",
            "content": "令弟与名兄，高才振两京。别序闻鸿雁，离章动鶺鴒。远朋驰翰墨，胜地写丹青。风月相思夜，劳望颍川星。",
            "comment": ""
        }
    ]
}