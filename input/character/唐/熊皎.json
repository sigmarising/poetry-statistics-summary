{
    "dynasty": "唐",
    "author": "熊皎",
    "poems": [
        {
            "title": "怀三茅道友",
            "content": "尘事何年解客嘲，十年容易到三茅。长思碧洞云窗下，曾借黄庭雪夜抄。丹桂有心凭至论，五峰无信问深交。杏坛仙侣应相笑，只为浮名未肯抛。",
            "comment": ""
        },
        {
            "title": "游嵩山",
            "content": "独背焦桐访洞天，暂攀灵迹弃尘缘。深逢野草皆疑药，靓见樵人恐是仙。翠木入云空自老，古碑横水莫知年。可怜幽景堪长往，一任人间岁月迁。",
            "comment": ""
        },
        {
            "title": "九华望庐山",
            "content": "九江山势尽峥嵘，惟有匡庐最得名。万叠影遮残雪在，数峰岚带夕阳明。冷侵醉榻铺秋色，高亚吟龙送水声。只待丹霄酬志了，白云深处是归程。",
            "comment": ""
        },
        {
            "title": "冬日原居酬光上人见访",
            "content": "吾道丧已久，吾师何此来。门无尘事闭，卷有国风开。野迥霜先白，庭荒叶自堆。寒暄吟罢后，犹喜话天台。",
            "comment": ""
        },
        {
            "title": "湘江晓望",
            "content": "笙歌欢罢散离筵，水色朦胧蘸宿烟。山响疏钟何处寺，火光收钓下滩船。微云过岛侵微月，古岸平江浸远天。归梦已阑风色动，孤帆仍要住无缘。",
            "comment": ""
        },
        {
            "title": "早梅",
            "content": "江南近腊时，已亚雪中枝。一夜欲开尽，百花犹未知。人情皆共惜，天意欲教迟。莫讶无浓艳，芳筵正好吹。",
            "comment": ""
        },
        {
            "title": "早行",
            "content": "结束何妨早，将行四顾频。山前犹见月，陌上未逢人。远树动宿鸟，危桥怯病身。渐明恒自慰，应免复迷津。",
            "comment": ""
        },
        {
            "title": "月中桂",
            "content": "断破重轮种者谁，银蟾何事便相随。莫言望夜无攀处，却是吟人有得时。孤影不凋清露滴，异香常在好风吹。几回目断云霄外，未必姮娥惜一枝。",
            "comment": ""
        },
        {
            "title": "句",
            "content": "山前犹见月，陌上未逢人。果熟秋先落，禽寒夜未栖。深逢野草皆为药，静见樵人恐是仙。厌听啼鸟梦醒后，慵扫落花春尽时。废土有人耕不畏，古厅无讼醉何妨。",
            "comment": ""
        },
        {
            "title": "赠胥尊师",
            "content": "绿发童颜羽服轻，天台王屋几经行。云程去速因风起，酒债还迟待药成。房闭十洲烟浪阔，箓开三洞鬼神惊。他年华表重归日，却恐桑田已变更。",
            "comment": ""
        },
        {
            "title": "道傍松",
            "content": "偃盖当衢莫记年，独含苍翠鹤应怜。垂阴独向笙歌地，有韵自成风雨天。尘□路岐分夜月，烧侵根脚起残烟。论功只合行人赏，销得烦蒸古道边。",
            "comment": ""
        }
    ]
}