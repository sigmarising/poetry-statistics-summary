{
    "dynasty": "唐",
    "author": "郎大家宋",
    "poems": [
        {
            "title": "相和歌辞·朝云引",
            "content": "巴西巫峡指巴东，朝云触石上朝空。巫山巫峡高何已，行雨行云一时起。一时起，三春暮，若言来，且就阳台路。",
            "comment": ""
        },
        {
            "title": "相和歌辞·采桑",
            "content": "春来南雁归，日去西蚕远。妾思纷何极，客游殊未返。",
            "comment": ""
        },
        {
            "title": "杂曲歌辞·长相思",
            "content": "长相思，久离别。关山阻，风烟绝。台上镜文销，袖中书字灭。不见君形影，何曾有欢悦。",
            "comment": ""
        },
        {
            "title": "琴曲歌辞·宛转歌",
            "content": "风已清，月朗琴复鸣。掩抑非千态，殷勤是一声。歌宛转，宛转和且长。愿为双鸿鹄，比翼共翱翔。日已暮，长檐鸟应度。此时望君君不来，此时思君君不顾。歌宛转，宛转那能异栖宿。愿为形与影，出入恒相逐。",
            "comment": ""
        }
    ]
}