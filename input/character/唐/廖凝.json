{
    "dynasty": "唐",
    "author": "廖凝",
    "poems": [
        {
            "title": "闻蝉",
            "content": "一声初应候，万木已西风。偏感异乡客，先于离塞鸿。日斜金谷静，雨过石城空。此处不堪听，萧条千古同。",
            "comment": ""
        },
        {
            "title": "彭泽解印",
            "content": "五斗徒劳谩折腰，三年两鬓为谁焦。今朝官满重归去，还挈来时旧酒瓢。",
            "comment": ""
        },
        {
            "title": "中秋月",
            "content": "九十日秋色，今宵已半分。孤光含列宿，四面绝纤云。众木排疏影，寒流叠细纹。遥遥望丹桂，心绪正纷纷。",
            "comment": ""
        },
        {
            "title": "句",
            "content": "满汀沤不散，一局黑全输。猎回千帐雪，探密大河冰。落尽最高树，始知松柏青。饭僧春岭蕨，醒酒雪潭鱼。风清竹阁留僧宿，雨湿莎庭放吏衙。红踯躅繁金殿暖，碧芙蓉笑水宫秋。",
            "comment": ""
        }
    ]
}