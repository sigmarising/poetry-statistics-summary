{
    "dynasty": "唐",
    "author": "林滋",
    "poems": [
        {
            "title": "蠡泽旅怀",
            "content": "谁言行旅日，况复桃花时。水即沧溟远，星从天汉垂。川光独鸟暮，林色落英迟。岂是王程急，偏多游子悲。",
            "comment": ""
        },
        {
            "title": "人日",
            "content": "春辉新入碧烟开，芳院初将穆景来。共向花前图瑞胜，试看池上动轻苔。林香半落沾罗幌。蕙色微含近酒杯。闻道宸游方命赏，应随思赉喜昭回。",
            "comment": ""
        },
        {
            "title": "和主司王起",
            "content": "龙门一变荷生成，况是三传不朽名。美誉早闻喧北阙，颓波今见走东瀛。鸳行既接参差影，鸡树仍同次第荣。从此青衿与朱紫，升堂侍宴更何营。",
            "comment": ""
        },
        {
            "title": "望九华山",
            "content": "兹山突出何怪奇，上有万状无凡姿。大者嶙峋若奔兕，小者□嵬如婴儿。玉柱金茎相拄枝，干空逾碧势参差。虚中始讶巨灵擘，陡处乍惊愚叟移。萝烟石月相蔽亏，天风袅袅猿咿咿。龙潭万古喷飞溜，虎穴几人能得窥？吁予比年爱灵境，到此始觉魂神驰。如何独得百丈索，直上高峰抛俗羁。",
            "comment": ""
        },
        {
            "title": "宴韦侍御新亭",
            "content": "烟磴披青霭，风筵藉紫苔。花香凌桂醑，竹影落藤杯。鸣籁将歌远，飞枝拂舞开。未愁留兴晚，明月度云来。",
            "comment": ""
        },
        {
            "title": "春望",
            "content": "春海镜长天，青郊丽上年。林光虚霁晓，山翠薄晴烟。气暖禽声变，风恬草色鲜。散襟披石磴，韶景自深怜。",
            "comment": ""
        }
    ]
}