{
    "dynasty": "唐",
    "author": "张濯",
    "poems": [
        {
            "title": "迎春东郊",
            "content": "颛顼时初谢，句芒令复陈。飞灰将应节，宾日已知春。考历明三统，迎祥受万人。衣冠宵执玉，坛墠晓清尘。肃穆来东道，回环拱北辰。仗前花待发，旂处柳疑新。云敛黄山际，冰开素浐滨。圣朝多庆赏，希为荐沈沦。",
            "comment": ""
        },
        {
            "title": "题舜庙",
            "content": "古都遗庙出河濆，万代千秋仰圣君。蒲坂城边长逝水，苍梧野外不归云。寥寥象设魂应在，寂寂虞篇德已闻。向晚风吹庭下柏，犹疑琴曲韵南薰。",
            "comment": ""
        }
    ]
}