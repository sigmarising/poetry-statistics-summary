{
    "dynasty": "唐",
    "author": "欧阳炯",
    "poems": [
        {
            "title": "贯休应梦罗汉画歌（一作禅月大师歌）",
            "content": "西岳高僧名贯休，孤情峭拔凌清秋。天教水墨画罗汉，魁岸古容生笔头。时捎大绢泥高壁，闭目焚香坐禅室。忽然梦里见真仪，脱下袈裟点神笔。高握节腕当空掷，窸窣毫端任狂逸。逡巡便是两三躯，不似画工虚费日。怪石安拂嵌复枯，真僧列坐连跏趺。形如瘦鹤精神健，顶似伏犀头骨粗。倚松根，傍岩缝，曲录腰身长欲动。看经弟子拟闻声，瞌睡山童疑有梦。不知夏腊几多年，一手支颐偏袒肩。口开或若共人语，身定复疑初坐禅。案前卧象低垂鼻，崖畔戏猿斜展臂。芭蕉花里刷轻红，苔藓文中晕深翠。硬筇杖，矮松床，雪色眉毛一寸长。绳开梵夹两三片，线补衲衣千万行。林间乱叶纷纷堕，一印残香断烟火。皮穿木屐不曾拖，笋织蒲团镇长坐。休公休公逸艺无人加，声誉喧喧遍海涯。五七字句一千首，大小篆书三十家。唐朝历历多名士，萧子云兼吴道子。若将书画比休公，只恐当时浪生死。休公休公始自江南来入秦，于今到蜀无交亲。诗名画手皆奇绝，觑你凡人争是人。瓦棺寺里维摩诘，舍卫城中辟支佛。若将此画比量看，总在人间为第一。",
            "comment": ""
        },
        {
            "title": "定风波",
            "content": "暖日闲窗映碧纱，小池春水浸晴霞。数树海棠红欲尽，争忍，玉闺深掩过年华。独凭绣床方寸乱，肠断，泪珠穿破脸边花。邻舍女郎相借问，音信，教人羞道未还家。",
            "comment": ""
        },
        {
            "title": "贺明朝",
            "content": "忆昔花间初识面，红袖半遮妆脸。轻转石榴裙带，故将纤纤玉指，偷拈双凤金线。碧梧桐锁深深院，谁料得两情，何日教缱绻。羡春来双燕，飞到玉楼，朝暮相见。忆昔花间相见后，只凭纤手，暗抛红豆。人前不解，巧传心事，别来依旧，孤负春昼。碧罗衣上蹙金绣，睹对对鸳鸯，空裛泪痕透。想韶颜非久，终是为伊，只恁偷瘦。",
            "comment": ""
        },
        {
            "title": "南乡子",
            "content": "嫩草如烟，石榴花发海南天。日暮江亭春影渌，鸳鸯浴，水远山长看不足。画舸停桡，槿花篱外竹横桥。水上游上沙上女，回顾，笑指芭蕉林里住。岸远沙平，日斜归路晚霞明。孔雀自怜金翠尾，临水，认得行人惊不起。洞口谁家，木兰船系木兰花。红袖女郎相引去，游南浦，笑倚春风相对语。二八花钿，胸前如雪脸如莲。耳坠金镮穿瑟瑟，霞衣窄，笑倚江头招远客。路入南中，桄榔叶暗蓼花红。两岸人家微雨后，收红豆，树底纤纤抬素手。袖敛鲛绡，采香深洞笑相邀。藤杖枝头芦酒滴，铺葵席，豆蔻花间走坐晚日。翡翠�欮洠�白蘋香里小沙汀。岛上阴阴秋雨色，芦花扑，数只渔船何处宿。",
            "comment": ""
        },
        {
            "title": "西江月（一名白蘋香，一名步虚词）",
            "content": "月映长江秋水，分明冷浸星河。浅沙汀上白云多，雪散几丛芦苇。扁舟倒影寒潭，烟光远罩轻波。笛声何处响渔歌，两岸蘋香暗起。水上鸳鸯比翼，巧将绣作罗衣。镜中重画远山眉，春睡起来无力。细雀稳簪云髻，含羞时想佳期。脸边红艳对花枝，犹占凤楼春色。",
            "comment": ""
        },
        {
            "title": "南乡子",
            "content": "画舸停桡，槿花篱外竹横桥。水上游人沙上女，回顾，笑指芭蕉林里住。",
            "comment": "【注释】①画舸：彩饰游船。　桡：船桨。②槿花：一种落叶灌木，紫色浅花，南方民间多用以代替篱笆。【评解】《花间集》收欧阳炯《南乡子》八首，此其二。词写舸中游人与沙岸上女子的搭话，笑语可闻，情态宛然。全词风格清新婉丽，情感健康纯朴，气氛欢悦、和谐。起句优美多姿，结句饶有余思。为词家所称赏。【集评】汤显祖《花间集评》中，曾对欧阳炯《南乡子》词八首作过这样评价：“诸起句无一重复，而结语皆有余思。”《全唐诗话》：欧阳炯《南乡子》词最工。《栩庄漫记》云：写景纪俗之词，与李珣可谓笙磬同音。俨然一幅画图。俞陛云《唐五代两宋词选释》：欧阳炯《南乡子》词写蛮乡新异景物，以妍雅之笔出之，较李珣《南乡子》词尤佳。"
        },
        {
            "title": "菩萨蛮",
            "content": "晓来中酒和春睡，四支无力云鬟坠。斜卧脸波春，玉郎休恼人。日高犹未起，为恋鸳鸯被。鹦鹉语金笼，道儿还是慵。红炉暖阁佳人睡，隔帘飞雪添寒气。小院奏笙歌，香风簇绮罗。酒倾金盏满，兰烛重开宴。公子醉如泥，天街闻马嘶。翠眉双脸新妆薄，幽闺斜卷青罗幕。寒食百花时，红繁香满枝。双双梁燕语，蝶舞相随去。肠断正思君，闲眠冷绣茵。画屏绣阁三秋雨，香唇腻脸偎人语。语罢欲天明，娇多梦不成。晓街钟鼓绝，嗔道如今别。特地气长吁，倚屏弹泪珠。",
            "comment": ""
        },
        {
            "title": "南歌子",
            "content": "锦帐银灯影，纱窗玉漏声。迢迢永夜梦难成，愁对小庭秋色，月空明。",
            "comment": ""
        },
        {
            "title": "南乡子",
            "content": "路入南中，桄榔叶暗蓼花红。两岸人家微雨后，收红豆，树底纤纤抬素手。",
            "comment": "【注释】①南中：古地区名。可以泛指我国南方，也可以专指云、贵、川一带。但这里是指南粤。②桄榔：常绿高大乔木，多产在南国。③蓼花：这里指水蓼，花淡红色或白色。④红豆：朱红色，古人常用以象征爱情或相思。⑤纤纤素手：古代指女子柔细的手。【评解】欧阳炯《南乡子》具有南粤浓烈的乡土气息。把南国风光写得富有诗情画意，引人入胜。南国的秋天，景色佳丽。一阵细雨，桄榔树浓荫遮暗，淡红的蓼花掩映其间。就在这风光如画的环境里，一双纤纤素手正在树下采撷红豆。全词色彩艳丽，语言清新，不故作愁苦之态。这些都是欧词艺术上的特点。【集评】况周颐《历代词人考略》：欧阳炯词，艳而质，质而愈艳，行间句里，却有清气往来。大概词家如炯，求在晚唐五代，亦不多见。《唐宋词鉴赏集》：欧词《南乡子》主要写南粤景色。这是诗词园地的新天地。这里有“海南”红光艳发的石榴，有越王台前的刺桐花，有“认得行人惊不起”的孔雀，有“芭蕉林里”的人家。词中的妇女虽然还是花间美人，但已经洗去脂粉。她们或者“竟携藤笼采莲来”，或者“竞折团荷遮晚照”，或者就象这首词写的那样，女子正在桄榔树下采撷红豆。总之欧阳炯笔下的南国风光，不仅在唐五代词里别开生面，就是在宋以前的诗歌中也是不可多得的。《古今词统》卷一徐士俊云：致极清丽，入宋不可复得。"
        },
        {
            "title": "题景焕画应天寺壁天王歌",
            "content": "锦城东北黄金地，故迹何人兴此寺。白眉长老重名公，曾识会稽山处士。寺门左壁图天王，威仪部从来何方。鬼神怪异满壁走，当檐飒飒生秋光。我闻天王分理四天下，水晶宫殿琉璃瓦。彩仗时驱狒秫装，金鞭频策骐驎马。毗沙大像何光辉，手擎巨塔凌云飞。地神对出宝瓶子，天女倒披金缕衣。唐朝说著名公画，周昉毫端善图写。张僧繇是有神人，吴道子称无敌者。奇哉妙手传孙公，能如此地留神踪。斜窥小鬼怒双目，直倚越狼高半胸。宝冠动总生威容，趋跄左右来倾恭。臂横鹰爪尖纤利，腰缠虎皮斑剥红。飘飘但恐入云中，步骤还疑归海东。蟒蛇拖得浑身堕，精魅搦来双眼空。当时此艺实难有，镇在宝坊称不朽。东边画了空西边，留与后人教敌手。后人见者皆心惊，尽为名公不敢争。谁知未满三十载，或有异人来间生。匡山处士名称朴，头骨高奇连五岳。曾持象简累为官，又有蛇珠常在握。昔年长老遇奇踪，今日门师识景公。兴来便请泥高壁，乱抢笔头如疾风。逡巡队仗何颠逸，散漫奇形皆涌出。交加器械满虚空，两面或然如斗敌。圣王怒色览东西，剑刃一挥皆整齐。腕头狮子咬金甲，脚底夜叉击络鞮。马头壮健多筋节，乌觜弯环如屈铁。遍身蛇虺乱纵横，绕颔髑髅干孑裂。眉粗眼竖发如锥，怪异令人不可知。科头巨卒欲生鬼，半面女郎安小儿。况闻此寺初兴置，地脉沈沈当正气。如何请得二山人，下笔咸成千古事。君不见明皇天宝年，画龙致雨非偶然。包含万象藏心里，变现百般生眼前。后来画品列名贤，唯此二人堪比肩。人间是物皆求得，此样欲于何处传。尝忧壁底生云雾，揭起寺门天上去。",
            "comment": ""
        },
        {
            "title": "浣溪沙",
            "content": "落絮残莺半日天，玉柔花醉只思眠，惹窗映竹满炉烟。独掩画屏愁不语，斜欹瑶枕髻鬟偏，此时心在阿谁边？天碧罗衣拂地垂，美人初著更相宜，宛风如舞透香肌。独坐含嚬吹凤竹，园中缓步折花枝，有情无力泥人时。相见休言有泪珠，酒阑重得叙欢娱，凤屏鸳枕宿金铺。兰麝细香闻喘息，绮罗纤缕见肌肤，此时还恨薄情无。",
            "comment": ""
        },
        {
            "title": "江城子",
            "content": "晚日金陵岸草平，落霞明，水无情。六代繁华，暗逐逝波声。空有姑苏台上月，如西子镜，照江城。",
            "comment": "【注释】①金陵：今江苏南京。②落霞：晚霞。③六代：指吴、东晋、宋、齐、梁、陈六朝，均建都于金陵。④暗逐逝波声：默默地随江水东流的声音消逝了。⑤姑苏台：在苏州市西南姑苏山上。春秋时吴王阖庐所筑。夫差于台上立春宵宫，为长夜之饮。⑥西子：即西施。春秋时由越王勾践献给吴王夫差的美女。⑦江城：指金陵，古属吴地。【评解】此词是五代词中写怀古题材较早的一首。把金陵的景象与词人眼见古都兴衰而慨然兴叹的悲凉情感，形象地描绘并抒写出来。情景交融，寓意深刻。全词感情色彩极浓，写景抒情，真切动人，具有较强的艺术感染力。【集评】郑振铎《插图本中国文学史》：“（欧阳炯）为《花间》里堪继温、韦之后的一个大作家。”王方俊《唐宋词赏析》：本词写景与抒情巧妙地结合在一起，使全词情景交融，可谓天衣无缝。《大雅集》卷一陈廷焯云：于伊郁中饶蕴藉。《栩庄漫记》：此词妙处在“如西子镜”一句，横空牵入，遂尔推陈出新。"
        },
        {
            "title": "杂歌谣辞·渔父歌",
            "content": "风浩寒溪照胆明，小君山上玉蟾生。荷露坠，翠烟轻，拨剌游鱼几处惊。",
            "comment": ""
        },
        {
            "title": "清平乐",
            "content": "春来街砌，春雨如丝细。春地满飘红杏蒂，春燕舞随风势。春幡细缕春缯，春闺一点春灯。自是春心撩乱，非干春梦无凭。",
            "comment": ""
        },
        {
            "title": "渔父歌二首",
            "content": "摆脱尘机上钓船，免教荣辱有流年。无系绊，没愁煎，须信船中有散仙。风浩寒溪照胆明，小君山上玉蟾生。荷露坠，翠烟轻，拨剌游鱼几处惊。",
            "comment": ""
        },
        {
            "title": "春光好",
            "content": "天初暖，日初长，好春光。万汇此时皆得意，竞芬芳。笋迸苔钱嫩绿，花偎雪坞浓香。谁把金丝裁剪却，挂斜阳。花滴露，柳摇烟，艳阳天。雨霁山樱红欲烂，谷莺迁。饮处交飞玉斝，游时倒把金鞭，风飐九衢榆叶动，簇青钱。胸铺雪，脸分莲，理繁弦。纤指飞翻金凤语，转婵娟。嘈囋如敲玉佩，清泠似滴香泉。曲罢问郎名个甚，想夫怜。碛香散，渚水融，暖空濛。飞絮悠扬遍虚空，惹轻风。柳眼烟来点绿，花心日与妆红。黄雀锦鸾相对舞，近帘栊。鸡树绿，凤池清，满神京。玉兔宫前金榜出，列仙名。叠雪罗袍接武，团花骏马娇行。开宴锦江游烂熳，柳烟轻。芳丛绣，绿筵张，两心狂。空遣横波传意绪，对笙簧。虽似安仁掷果，未闻韩寿分香。流水桃花情不已，待刘郎。垂绣幔，掩云屏，思盈盈。双枕珊瑚无限情，翠钗横。几见纤纤动处，时闻款款娇声。却出锦屏妆面了，理秦筝。金辔响，玉鞭长，映垂杨。堤上采花筵上醉，满衣香。无处不携弦管，直应占断春光。年少王孙何处好，竞寻芳。蘋叶嫩，杏花明，画船轻。双浴鸳鸯出绿汀，棹歌声。春水无风无浪，春来半雨半晴。红粉相随南浦晚，莫辞行。",
            "comment": ""
        },
        {
            "title": "女冠子",
            "content": "薄妆桃脸，满面纵横花靥。艳情多，绶带盘金缕，轻裙透碧罗。含羞眉乍敛，微语笑相和。不会频偷眼，意如何？秋宵秋月，一朵荷花初发。照前池，摇曳熏香夜，婵娟对镜时。蕊中千点泪，心里万条丝。恰似轻盈女，好风姿。",
            "comment": ""
        },
        {
            "title": "木兰花",
            "content": "儿家夫婿心容易，身又不来书不寄。闲庭独立鸟关关，争忍抛奴深院里。闷向绿纱窗下睡，睡又不成愁已至。今年却忆去年春，同在木兰花下醉。日照玉楼花似锦，楼上醉和春色寝。绿杨风送小莺声，残梦不成离玉枕。堪爱晚来韶景甚，宝柱秦筝方再品。青蛾红脸笑来迎，又向海棠花下饮。春早玉楼烟雨夜，帘外樱桃花半谢。锦屏香冷绣衾寒，怊怅忆君无计舍。侵晓鹊声来砌下，鸾镜残妆红粉罢。黛眉双点不成描，留待玉郎归日画。",
            "comment": ""
        },
        {
            "title": "南乡子",
            "content": "岸远沙平，日斜归路晚霞明。孔雀自怜金翠尾，临水，认得行人惊不起。",
            "comment": ""
        },
        {
            "title": "凤楼春",
            "content": "凤髻绿云丛，深掩房栊。锦书通，梦中相见觉来慵。匀面泪，脸珠融。因想玉郎何处去，对淑景谁同？小楼中，春思无穷。倚阑凝望，暗牵愁绪，柳花飞起东风。斜日照帘，罗幌香冷粉屏空。海棠零落，莺语残红。",
            "comment": ""
        },
        {
            "title": "巫山一段云",
            "content": "绛阙登真子。飘飘御彩鸾。碧虚风雨佩光寒，敛袂下云端月帐朝霞薄，星冠玉蕊攒。远游蓬岛降人间，特地拜龙颜。春去秋来也，愁心似醉醺。去时邀约早回轮，及去又何曾。歌扇花光点，衣珠滴泪新。恨身翻不作车尘，万里得随君。",
            "comment": ""
        },
        {
            "title": "句",
            "content": "古人重到今人爱，万局都无一局同。",
            "comment": ""
        },
        {
            "title": "献衷心",
            "content": "见好花颜色，争笑东风。双脸上，晚妆同。闭小楼深閤，春景重重。三五夜，偏有恨，月明中。情未已，信曾通，满衣犹自染檀红。恨不如双燕，飞舞帘栊。春欲暮，残絮尽，柳条空。",
            "comment": ""
        },
        {
            "title": "大游仙诗（一作欧阳炳）",
            "content": "赤城霞起武陵春，桐柏先生解守真。白石桥高曾纵步，朱阳馆静每存神。囊中隐诀多仙术，肘后方书济俗人。自领蓬莱都水监，只忧沧海变成尘。",
            "comment": ""
        },
        {
            "title": "赤枣子",
            "content": "夜悄悄，烛荧荧，金炉香尽酒初醒。春睡起来回雪面，含羞不语倚云屏。莲脸薄，柳眉长，等闲无事莫思量。每一见时明月夜，损人情思断人肠。",
            "comment": ""
        },
        {
            "title": "三字令",
            "content": "春欲尽，日迟迟，牡丹时。罗幌卷，翠帘垂。彩笺书，红粉泪，两心知。人不在，燕空归，负佳期。香烬落，枕函欹。月分明，花澹薄，惹相思。",
            "comment": ""
        }
    ]
}