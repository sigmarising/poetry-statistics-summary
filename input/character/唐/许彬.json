{
    "dynasty": "唐",
    "author": "许彬",
    "poems": [
        {
            "title": "归山夜发湖中",
            "content": "广泽去无边，夜程风信偏。疏星遥抵浪，远烧似迎船。响岳猿相次，翻空雁接连。北归家业就，深处更逾年。",
            "comment": ""
        },
        {
            "title": "府试莱城晴日望三山",
            "content": "不易识蓬瀛，凭高望有程。盘根出巨浸，远色到孤城。隐隐排云峻，层层就日明。净收残霭尽，浮动嫩岚轻。纵目徒多暇，驰心累发诚。从容更何往，此路彻三清。",
            "comment": ""
        },
        {
            "title": "酬简寂熊尊师以赵员外庐山草堂见借",
            "content": "岂易投居止，庐山得此峰。主人曾已许，仙客偶相逢。顾己恩难答，穷经业未慵。还能励僮仆，稍更补杉松。",
            "comment": ""
        },
        {
            "title": "重经汉南",
            "content": "分散多如此，人情岂自由。重来看月夕，不似去年秋。息虑虽孤寝，论空未识愁。须同醉乡者，万事付江流。",
            "comment": ""
        },
        {
            "title": "同友人会裴明府县楼",
            "content": "开阁雨吹尘，陶家揖上宾。湖山万叠翠，汀树一行春。景逼归檐燕，歌喧已醉身。登临兴未足，喜有数年因。",
            "comment": ""
        },
        {
            "title": "寄怀孙处士",
            "content": "生平酌与吟，谁是见君心？上国一归去，沧波闲至今。钟繁秋寺远，岸阔晚涛深。疏放长如此，何人更得寻？",
            "comment": ""
        },
        {
            "title": "荆山夜泊与亲友遇",
            "content": "山海两分歧，停舟偶此期。别来何限意，相见却无词。坐永神疑梦，愁多鬓欲丝。趋名易迟晚，此去莫经时。",
            "comment": ""
        },
        {
            "title": "经李翰林庐山屏风叠所居",
            "content": "放逐非多罪，江湖偶不回。深居应有谓，济代岂无才。叠巘晴舒障，寒川暗动雷。谁能续高兴，醉死一千杯。",
            "comment": ""
        },
        {
            "title": "送李处士归山",
            "content": "旧山来复去，不与世人论。得道书留箧，忘机酒满尊。溪轩松偃坐，石室水临门。应有频相访，相看坐到昏。",
            "comment": ""
        },
        {
            "title": "北游夜怀",
            "content": "苦心终是否，舍此复无营。已致归成晚，非缘去有程。馆空吟向月，霜曙坐闻更。住久谁相问，驰羸又独行。",
            "comment": ""
        },
        {
            "title": "题故李宾客庐山草堂",
            "content": "难穷林下趣，坐使致君恩。术业行当代，封章动谏垣。已明邪佞迹，几雪薜萝冤。报主深知此，忧民讵可论。名将山共古，迹与道俱存。为谢重来者，何人更及门？",
            "comment": ""
        },
        {
            "title": "黔中书事",
            "content": "巴蜀水南偏，山穷塞垒宽。岁时将近腊，草树未知寒。独狖啼朝雨，群牛向暮滩。更闻蛮俗近，烽火不艰难。",
            "comment": ""
        },
        {
            "title": "湘江",
            "content": "孤舟方此去，嘉景称于闻。烟尽九峰雪，雨生诸派云。沙寒鸿鹄聚，底极龟鱼分。异日谁为侣，逍遥耕钓群。",
            "comment": ""
        },
        {
            "title": "寻白石山人涧",
            "content": "路穷川岛上，果值古仙家。阴洞长鸣磬，石泉寒泛花。莓苔深峭壁，烟霭积层崖。难见囊中术，人间有岁华。",
            "comment": ""
        }
    ]
}