{
    "dynasty": "唐",
    "author": "宋务光",
    "poems": [
        {
            "title": "海上作",
            "content": "旷哉潮汐池，大矣乾坤力。浩浩去无际，沄沄深不测。崩腾翕众流，泱漭环中国。鳞介错殊品，氛霞饶诡色。天波混莫分，岛树遥难识。汉主探灵怪，秦王恣游陟。搜奇大壑东，竦望成山北。方术徒相误，蓬莱安可得。吾君略仙道，至化孚淳默。惊浪晏穷溟，飞航通绝域。马韩底厥贡，龙伯修其职。粤我遘休明，匪躬期正直。敢输鹰隼执，以间豺狼忒。海路行已殚，輶轩未皇息。劳歌玄月暮，旅睇沧浪极。魏阙渺云端，驰心附归冀。",
            "comment": ""
        }
    ]
}