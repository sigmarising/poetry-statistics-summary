{
    "dynasty": "唐",
    "author": "皇甫澈",
    "poems": [
        {
            "title": "赋四相诗·中书令汉阳王张柬之",
            "content": "周历革元命，天步值艰阻。烈烈张汉阳，左袒清诸武。休明神器正，文物旧仪睹。南向翊大君，西宫朝圣母。茂勋镂钟鼎，鸿劳食茅土。至今称五王，卓立迈万古。",
            "comment": ""
        },
        {
            "title": "赋四相诗·中书令钟绍京",
            "content": "景龙仙驾远，中禁奸衅结。谋猷叶圣朝，披鳞奋英节。青宫阊阖启，涤秽氛沴灭。紫气重昭回，皇天新日月。从容庙堂上，肃穆人神悦。唐元佐命功，辉焕何烈烈。",
            "comment": ""
        },
        {
            "title": "赋四相诗·礼部尚书门下侍郎平章事李岘",
            "content": "时来遇明圣，道济宁邦国。猗欤瑚琏器，竭我股肱力。进贤黜不肖，错枉举诸直。宦官既却坐，权奸亦移职。载践每若惊，三已无愠色。昭昭垂宪章，来世实作则。",
            "comment": ""
        },
        {
            "title": "赋四相诗·门下侍郎平章事王缙",
            "content": "舟楫济巨川，山河资秀气。服膺究儒业，屈指取高位。北征戮骄悍，东守辑携贰。论道致巍巍，持衡无事事。知己不易遇，宰相固有器。瞻事华壁中，来者谁其嗣。",
            "comment": ""
        }
    ]
}