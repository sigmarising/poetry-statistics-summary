{
    "dynasty": "唐",
    "author": "崔橹",
    "poems": [
        {
            "title": "过南城县麻姑山",
            "content": "似前如却玉堆堆，薄带轻烟翠好裁。斜倚兔钩孤影伴，校低仙掌一头来。盘疑虎伏形难写，展认龙拏势未回。惊讶昔人曾羽化，此中争不接瑶台。诗手难题画手惭，浅青浓碧叠东南。尘愁世界忙心在，霞伴神仙稳梦酣。雨涕自悲看雪鬓，星冠无计整云篸。家风负荷须名宦，可惜千峰绿似蓝。差烟危碧半斜晖，何代仙人此羽飞。高袖镇长寒柏暗，古祠时复彩云归。红尘鞭马颜将换，碧落骖鸾意有违。声利系身家系念，今生辜负六铢衣。",
            "comment": ""
        },
        {
            "title": "暮春对花",
            "content": "病香无力被风欺，多在青苔少在枝。马上行人莫回首，断君肠是欲残时。",
            "comment": ""
        },
        {
            "title": "题云梦亭",
            "content": "薄烟如梦雨如尘，霜景晴来却胜春。好住池西红叶树，何年今日伴何人。",
            "comment": ""
        },
        {
            "title": "述怀",
            "content": "白首成何事，无欢可替悲。空余酒中兴，犹似少年时。",
            "comment": ""
        },
        {
            "title": "山路木芙蓉",
            "content": "不向横塘泥里栽，两株晴笑碧岩隈。枉教绝世深红色，只向深山僻处开。万里王孙应有恨，三年贾傅惜无才。缘花更叹人间事，半日江边怅望回。",
            "comment": ""
        },
        {
            "title": "春日即事",
            "content": "一百五日又欲来，梨花梅花参差开。行人自笑不归去，瘦马独吟真可哀。杏酪渐香邻舍粥，榆烟将变旧炉灰。画桥春暖清歌夜，肯信愁肠日九回。",
            "comment": ""
        },
        {
            "title": "别君山",
            "content": "点空夸黛妒愁眉，何必浮来结梦思。惭愧二年青翠色，惹窗粘枕伴吟诗。",
            "comment": ""
        },
        {
            "title": "题山驿新桐花",
            "content": "雨余烟腻暖香浮，影暗斜阳古驿楼。丹凤总巢阿阁去，紫花空映楚云愁。堪怜翠盖奇于画，更惜芳庭冷似秋。长日老春看落尽，野禽闲哢碧悠悠。",
            "comment": ""
        },
        {
            "title": "惜莲花",
            "content": "半塘前日染来红，瘦尽金方昨夜风。留样最嗟无巧笔，护香谁为惜熏笼。缘停翠棹沈吟看，忍使良波积渐空。魂断旧溪憔悴态，冷烟残粉楚台东。",
            "comment": ""
        },
        {
            "title": "岳阳云梦亭看莲花",
            "content": "似醉如慵一水心，斜阳欲暝彩云深。清明月照羞无语，凉冷风吹势不禁。曾向楚台和雨看，只于吴苑弄船寻。当时为汝题诗遍，此地依前泥苦吟。",
            "comment": ""
        },
        {
            "title": "残莲花（后首一作张林诗）",
            "content": "倚风无力减香时，涵露如啼卧翠池。金谷楼前马嵬下，世间殊色一般悲。不耐高风怕冷烟，瘦红欹委倒青莲。无人解把无尘袖，盛取残香尽日怜。",
            "comment": ""
        },
        {
            "title": "柳",
            "content": "风慢日迟迟，拖烟拂水时。惹将千万恨，系在短长枝。骨软张郎瘦，腰轻楚女饥。故园归未得，多少断肠思。",
            "comment": ""
        },
        {
            "title": "华清宫三首",
            "content": "草遮回磴绝鸣銮，云树深深碧殿寒。明月自来还自去，更无人倚玉栏干。障掩金鸡蓄祸机，翠华西拂蜀云飞。珠帘一闭朝元阁，不见人归见燕归。门横金锁悄无人，落日秋声渭水滨。红叶下山寒寂寂，湿云如梦雨如尘。",
            "comment": "【注释】华清宫三首（其一、其二）崔橹 　　草遮回磴绝鸣鸾， 云树深深碧殿寒。　　明月自来还自去， 更无人倚玉阑干。　　门横金锁悄无人， 落日秋声渭水滨。　　红叶下山寒寂寂， 湿云如梦雨如尘。　　两诗都极写天宝之乱以后华清宫的荒凉景色，而其作意则在于缅怀唐帝国先朝的隆盛，感叹现在的衰败，有很浓重的感伤情绪。　　前一首起句写骊山磴道。用石头修得非常工致整齐的回环磴道，也就是当日皇帝来时乘坐御辇经过的地方。御辇既不重来，辇上鸾铃的鸣声也就绝响了。鸣鸾既经绝响，磴道自然也就荒草丛生。次句写山中宫殿。皇帝不来，宫殿当然空着。树木长得更高了，高入云端，故称“云树”，更茂密了，故曰“深深”。被这深深云树包围起来的皇宫，虽然在花卉林木掩映之下，依然呈现一片碧绿，也许还更碧绿了，但由于空着，就充满了寒冷的气氛。只这一“寒”字，就把宫中富贵繁华，珠歌翠舞，锦衣玉食一扫而空。后半转入夜景，写人事更变之后，多情明月，虽然依旧出没其间，但空山寒殿，已经无人玩赏。传说唐玄宗和杨贵妃在天宝十载（751）七月七日夜半在骊山盟誓，“愿世世为夫妇”。诗人想象他们一定也曾如同元稹在《连昌宫词》中所写的“上皇（玄宗）正在望仙楼，太真（杨妃）同凭阑干立”一样，在月光之下，共倚玉石阑干，但现在却只余明月，自去自来，而先帝贵妃，俱归寂寞，玉阑纵存，却更无人倚了。　　后一首起句点明空山宫殿，门户闭锁，悄然无人。以下三句，都就此生发，写离宫荒凉寥落的景色。宫在渭水之滨，由于宫中悄然无人，故诗人经过，所见惟有落日，所闻惟有秋声（指被秋风吹动的一切东西所发生的音响）。而山头红叶，也由于气候的变冷，飘落到了山下，带来了寂静的寒意。“红”与“落日”配色，“叶”与“秋声”和声。而夕阳西沉之后，却又下起雨来。含雨的云浮游天际，象梦一般迷离，而云端飘落的雨丝，却又象灰尘一般四处随风飘散。绘声绘色，极为逼真。　　《文心雕龙·隐秀篇》云：“情在词外曰‘隐’，状溢目前曰‘秀’。”崔橹这两首诗，纯属描写，而能“状溢目前”，不着议论，自然“情在词外”，可以算得上隐秀之作。　　（沈祖棻）"
        },
        {
            "title": "和友人题僧院蔷薇花三首",
            "content": "何人移得在禅家，瑟瑟枝条簇簇霞。争那寂寥埋草暗，不胜惆怅舞风斜。无缘影对金尊酒，可惜香和石鼎茶。看取老僧齐物意，一般抛掷等凡花。忍委芳心此地开，似霞颜色苦低回。风惊少女偷香去，雨认巫娥觅伴来。今日独怜僧院种，旧山曾映钓矶栽。三清上客知惆怅，劝我春醪一两杯。露香如醉态如慵，斜压危阑草色中。试问更谁过野寺，无憀徒自舞春风。兰缸尚惜连明在，锦帐先愁入夏空。一日几回来又去，不能容易舍深红。",
            "comment": ""
        },
        {
            "title": "句",
            "content": "强半瘦因前夜雪，数枝愁向晚天来。无人解把无尘袖，盛取残香尽日怜。一番春雨吹巢冷，半朵山花咽觜香。云生柱础降龙地，露洗林峦放鹤天。菱叶乍翻人采后，荇花初没舸行时。",
            "comment": ""
        },
        {
            "title": "莲花",
            "content": "影欹晴浪势欹烟，恨态缄言日抵年。轻雾晓和香积饭，片红时堕化人船。人间有笔应难画，雨后无尘更好怜。何限断肠名不得，倚风娇怯醉腰偏。",
            "comment": ""
        },
        {
            "title": "春晚岳阳言怀二首",
            "content": "烟花零落过清明，异国光阴老客情。云梦夕阳愁里色，洞庭春浪坐来声。天边一与旧山别，江上几看芳草生。独倚阑干意难写，暮笳呜咽调孤城。翠烟如钿柳如环，晴倚南楼独看山。江国草花三月暮，帝城尘梦一年间。虚舟尚叹萦难解，飞鸟空惭倦未还。何以不羁詹父伴，睡烟歌月老潺潺。",
            "comment": ""
        },
        {
            "title": "南阳见柳",
            "content": "夜来风入最高枝，罥断愁肠几尺丝。楚塞曾吟烟午处，曲江长忆雪晴时。金衔细毂萦回岸，戍笛牛歌远近陂。还把旧年惆怅意，武安城下一吟诗。",
            "comment": ""
        },
        {
            "title": "山路见花",
            "content": "晓红初拆露香新，独立空山冷笑人。春意自知无主惜，恣风吹逐马蹄尘。",
            "comment": ""
        },
        {
            "title": "村路菊花",
            "content": "袅风惊未定，溪影晚来寒。不得重阳节，虚将满把看。神仙谁采掇，烟雨惜凋残。牧竖樵童看，应教爱尔难。",
            "comment": ""
        },
        {
            "title": "宿寿安山阴馆闻泉",
            "content": "一支清急万山来，穿竹喧飞破石苔。梦在故乡临欲到，声闻孤枕却惊回。多愁鬓发余甘老，有限年光尔莫催。缘忆旧游相似处，月明山响子陵台。",
            "comment": ""
        },
        {
            "title": "新柳",
            "content": "无情柔态任春催，似不胜风倚古台。多少去年今日恨，御沟颜色洞庭来。",
            "comment": ""
        },
        {
            "title": "有酒失于虔州陆郎中肱，以诗谢之",
            "content": "醉时颠蹶醒时羞，麹糵推人不自由。叵耐一双穷相眼，不堪花卉在前头。",
            "comment": ""
        },
        {
            "title": "岸梅",
            "content": "含情含怨一枝枝，斜压渔家短短篱。惹袖尚余香半日，向人如诉雨多时。初开偏称雕梁画，未落先愁玉笛吹。行客见来无去意，解帆烟浦为题诗。",
            "comment": ""
        },
        {
            "title": "临川见新柳",
            "content": "不见江头三四日，桥边杨柳老金丝。岸南岸北往来渡，带雨带烟深浅枝。何处故乡牵梦想，两回他国见荣衰。汀洲草色亦如此，愁杀远人人不知。",
            "comment": ""
        },
        {
            "title": "过蛮溪渡",
            "content": "绿杨如发雨如烟，立马危桥独唤船。山口断云迷旧路，渡头芳草忆前年。身随远道徒悲梗，诗卖明时不直钱。归去楚台还有计，钓船春雨日高眠。",
            "comment": ""
        },
        {
            "title": "重阳日次荆南路经武宁驿",
            "content": "茱萸冷吹溪口香，菊花倒绕山脚黄。家山去此强百里，弟妹待我醉重阳。风健早鸿高晓景，露清圆碧照秋光。莫看时节年年好，暗送搔头逐手霜。",
            "comment": ""
        },
        {
            "title": "春晚泊船江村",
            "content": "芳草青青古渡头，渔家住处暂维舟。残花半树悄无语，细雨满天风似愁。家信不来春又晚，客程难尽水空流。自怜爱失心期约，看取花时更远游。",
            "comment": ""
        },
        {
            "title": "闻笛",
            "content": "银河漾漾月晖晖，楼碍星边织女机。横玉叫云天似水，满空霜逐一声飞。",
            "comment": ""
        }
    ]
}