{
    "dynasty": "唐",
    "author": "李暇",
    "poems": [
        {
            "title": "杂曲歌辞·东飞伯劳歌",
            "content": "秦王龙剑燕后琴，珊瑚宝匣镂双心。谁家女儿抱香枕，开衾灭烛愿侍寝。琼窗半上金缕帱，轻罗隐面不障羞。青绮帏中坐相忆，红罗镜里见愁色。檐花照月莺对栖，空将可怜暗中啼。",
            "comment": ""
        },
        {
            "title": "相和歌辞·碧玉歌",
            "content": "碧玉上官妓，出入千花林。珠被玳瑁床，感郎情意深。",
            "comment": ""
        },
        {
            "title": "相和歌辞·怨诗三首",
            "content": "罗敷初总髻，蕙芳正娇小。月落始归船，春眠恒著晓。何处期郎游，小苑花台间。相忆不可见，且复乘月还。别来花照路，别后露垂叶。歌舞须及时，如何坐悲妾。",
            "comment": ""
        }
    ]
}