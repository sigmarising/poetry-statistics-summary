{
    "dynasty": "唐",
    "author": "赵徵明",
    "poems": [
        {
            "title": "挽歌词",
            "content": "寒日蒿上明，凄凄郭东路。素车谁家子，丹旐引将去。原下荆棘丛，丛边有新墓。人间痛伤别，此是长别处。旷野多萧条，青松白杨树。",
            "comment": ""
        },
        {
            "title": "思归（一作古离别）",
            "content": "为别未几日，去日如三秋。犹疑望可见，日日上高楼。惟见分手处，白蘋满芳洲。寸心宁死别，不忍生离忧。",
            "comment": ""
        },
        {
            "title": "回军跛者",
            "content": "既老又不全，始得离边城。一枝假枯木，步步向南行。去时日一百，来时月一程。常恐道路旁，掩弃狐兔茔。所愿死乡里，到日不愿生。闻此哀怨词，念念不忍听。惜无异人术，倏忽具尔形。",
            "comment": ""
        }
    ]
}