{
    "dynasty": "唐",
    "author": "苏颋",
    "poems": [
        {
            "title": "奉和圣制春台望应制",
            "content": "壮丽天之府，神明王者宅。大君乘飞龙，登彼复怀昔。圆阙朱光焰，横山翠微积。河汧流作表，县聚开成陌。即旧在皇家，维新具物华。云连所上居恒属，日更时中望不斜。三月沧池摇积水，万年青树缀新花。暴嬴国此尝图霸，霸业后仁先以诈。东破诸侯西入秦，咸阳北阪南渭津。诗书焚爇散学士，高阁奢逾娇美人。事往覆輈经远喻，春还按跸凭高赋。戎观爱力深惟省，越厌陈方何足务。清吹遥遥发帝台，宸文耿耿照天回。伯夷位事愚臣忝，喜奏声成凤鸟来。",
            "comment": ""
        },
        {
            "title": "奉和圣制幸礼部尚书窦希玠宅应制",
            "content": "尚书列侯第，外戚近臣家。飞栋临青绮，回舆转翠华。日交当户树，泉漾满池花。圆顶图嵩石，方流拥魏沙。豫游今听履，侍从昔鸣笳。自有天文降，无劳访海槎。",
            "comment": ""
        },
        {
            "title": "同饯阳将军兼源州都督御史中丞",
            "content": "右地接龟沙，中朝任虎牙。然明方改俗，去病不为家。将礼登坛盛，军容出塞华。朔风摇汉鼓，边马思胡笳。旗合无邀正，冠危有触邪。当看劳还日，及此御沟花。",
            "comment": ""
        },
        {
            "title": "景龙观送裴士曹",
            "content": "昔日尝闻公主第，今时变作列仙家。池傍坐客穿丛筱，树下游人扫落花。雨雪长疑向函谷，山泉直似到流沙。君还洛邑分明记，此处同来阅岁华。",
            "comment": ""
        },
        {
            "title": "奉和圣制幸韦嗣立庄应制",
            "content": "树色参差隐翠微，泉流百尺向空飞。传闻此处投竿住，遂使兹辰扈跸归。",
            "comment": ""
        },
        {
            "title": "立春日侍宴内出剪彩花应制",
            "content": "晓入宜春苑，秾芳吐禁中。剪刀因裂素，妆粉为开红。彩异惊流雪，香饶点便风。裁成识天意，万物与花同。",
            "comment": ""
        },
        {
            "title": "九月九日望蜀台",
            "content": "蜀王望蜀旧台前，九日分明见一川。北料乡关方自此，南辞城郭复依然。青松系马攒岩畔，黄菊留人籍道边。自昔登临湮灭尽，独闻忠孝两能传。第七十四卷",
            "comment": ""
        },
        {
            "title": "和杜主簿春日有所思",
            "content": "朝上高楼上，俯见洛阳陌。摇荡吹花风，落英纷已积。美人不共此，芳好空所惜。揽镜尘网滋，当窗苔藓碧。缅怀在云汉，良愿暌枕席。翻似无见时，如何久为客。",
            "comment": ""
        },
        {
            "title": "奉和圣制登太行山中言志应制",
            "content": "北山东入海，驰道上连天。顺动三光注，登临万象悬。俯观河内邑，平指洛阳川。按跸夷关险，张旗亘井泉。晓岩中警柝，春事下搜田。德重周王问，歌轻汉后传。宸游铺令典，睿思起芳年。愿以封书奏，回銮禅肃然。",
            "comment": ""
        },
        {
            "title": "奉和圣制登蒲州逍遥楼应制",
            "content": "在昔尧舜禹，遗尘成典谟。圣皇东巡狩，况乃经此都。楼观纷迤逦，河山几萦纡。缅怀祖宗业，相继文武图。尚德既无险，观风谅有孚。岂如汾水上，箫鼓事游娱。",
            "comment": ""
        },
        {
            "title": "秋夜寓直中书呈黄门舅",
            "content": "帘栊上夜钩，清切听更筹。忽共鸡枝老，还如骑省秋。循庭喜三入，对渚忆双游。紫绂名初拜，黄缣迹尚留。月舒当北幌，云赋直东楼。恩渥迷天施，童蒙慰我求。迟君台鼎节，闻义一承流。",
            "comment": ""
        },
        {
            "title": "奉和圣制至长春宫登楼望稼穑之作",
            "content": "帝迹奚其远，皇符之所崇。敬时尧务作，尽力禹称功。赫赫惟元后，经营自左冯。变芜粳稻实，流恶水泉通。国阜犹前豹，人疲讵昔熊。黄图巡沃野，清吹入离宫。是阅京坻富，仍观都邑雄。凭轩一何绮，积溜写晴空。礼节家安外，和平俗在中。见龙垂渭北，辞雁指河东。睿思方居镐，宸游若饮丰。宁夸子云从，只为猎扶风。",
            "comment": ""
        },
        {
            "title": "奉和圣制行次成皋途经先圣擒建德之所感而成",
            "content": "汉东不执象，河朔方斗龙。夏灭渐宁乱，唐兴终奋庸。皇威正赫赫，兵气何匈匈。用武三川震，归淳六代醲。成皋睹王业，天下致人雍。即此巡于岱，曾孙受命封。",
            "comment": ""
        },
        {
            "title": "边秋薄暮（一作出塞）",
            "content": "海外秋鹰击，霜前旅雁归。边风思鞞鼓，落日惨旌麾。浦暗渔舟入，川长猎骑稀。客悲逢薄暮，况乃事戎机。",
            "comment": ""
        },
        {
            "title": "奉和圣制经河上公庙应制",
            "content": "河流无日夜，河上有神仙。辇路曾经此，坛场即宛然。下疑成洞穴，高若在空烟。善物遗方外，和光绕道边。事因周史得，言与汉王传。喜属膺期圣，邦家业又玄。",
            "comment": ""
        },
        {
            "title": "送吏部李侍郎东归得归字",
            "content": "陌上有光辉，披云向洛畿。赏来荣扈从，别至惜分飞。泉溜含风急，山烟带日微。茂曹今去矣，人物喜东归。",
            "comment": ""
        },
        {
            "title": "和黄门舅十五夜作",
            "content": "闻君陌上来，歌管沸相催。孤月连明照，千灯合暗开。宝装游骑出，香绕看车回。独有归闲意，春庭伴落梅。",
            "comment": ""
        },
        {
            "title": "奉和恩赐乐游园宴应制",
            "content": "乐游光地选，酺饮庆天从。座密千官盛，场开百戏容。绿塍际山尽，缇幕倚云重。下上花齐发，周回柳遍浓。夺晴纷剑履，喧听杂歌钟。日晚衔恩散，尧人并可封。",
            "comment": ""
        },
        {
            "title": "题寿安王主簿池馆",
            "content": "洛邑通驰道，韩郊在属城。馆将花雨映，潭与竹声清。贤俊鸾栖棘，宾游马佩衡。愿言随狎鸟，从此濯吾缨。",
            "comment": ""
        },
        {
            "title": "人日兼立春小园宴",
            "content": "黄山积高次，表里望京邑。白日最灵朝，登攀尽原隰。年灰律象动，阳气开迎入。烟霭长薄含，临流小溪涩。宾朋莫我弃，词赋当春立。更与韶物期，不孤东园集。",
            "comment": ""
        },
        {
            "title": "送常侍舒公归觐",
            "content": "朝闻讲艺馀，晨省拜恩初。训胄尊庠序，荣亲耀里闾。朱丹华毂送，斑白绮筵舒。江上春流满，还应荐跃鱼。",
            "comment": ""
        },
        {
            "title": "夜宴安乐公主新宅",
            "content": "车如流水马如龙，仙史高台十二重。天上初移衡汉匹，可怜歌舞夜相从。",
            "comment": ""
        },
        {
            "title": "闲园即事寄韦侍郎",
            "content": "结庐东城下，直望江南山。青霭远相接，白云来复还。拂筵红藓上，开幔绿条间。物应春偏好，情忘趣转闲。宪臣饶美度，联事惜徂颜。有酒空盈酌，高车不可攀。",
            "comment": ""
        },
        {
            "title": "利州北佛龛前重于去岁题处作",
            "content": "重岩载看美，分塔起层标。蜀守经涂处，巴人作礼朝。地疑三界出，空是六尘销。卧石铺苍藓，行塍覆绿条。岁年书有记，非为学题桥。",
            "comment": ""
        },
        {
            "title": "杂曲歌辞·桃花行",
            "content": "桃花灼灼有光辉，无数成蹊点更飞。为见芳林含笑待，遂同温树不言归。",
            "comment": ""
        },
        {
            "title": "奉和圣制答张说出雀鼠谷",
            "content": "雨施巡方罢，云从训俗回。密途汾水卫，清跸晋郊陪。寒著山边尽，春当日下来。御祠玄鸟应，仙仗绿杨开。作颂音传雅，观文色动台。更知西向乐，宸藻协盐梅。",
            "comment": ""
        },
        {
            "title": "扈从温泉奉和姚令公喜雪",
            "content": "清道丰人望，乘时汉主游。恩晖随霰下，庆泽与云浮。泉暖惊银碛，花寒爱玉楼。鼎臣今有问，河伯且应留。",
            "comment": ""
        },
        {
            "title": "兴州出行",
            "content": "危途晓未分，驱马傍江濆。滴滴泣花露，微微出岫云。松梢半吐月，萝翳渐移曛。旅客肠应断，吟猿更使闻。",
            "comment": ""
        },
        {
            "title": "饯唐州高使君赴任",
            "content": "永日奏文时，东风摇荡夕。浩然思乐事，翻复饯征客。淮水春流清，楚山暮云白。勿言行路远，所贵专城伯。",
            "comment": ""
        },
        {
            "title": "饯泽州卢使君赴任",
            "content": "闻道降纶书，为邦建彩旟。政凭循吏往，才以贵卿除。词赋良无敌，声华蔼有馀。荣承四岳后，请绝五天初。关路通秦壁，城池接晋墟。撰期行子赋，分典列侯居。别望喧追饯，离言系惨舒。平芜寒蛩乱，乔木夜蝉疏。寥泬秋先起，推移月向诸。旧交何以赠，客至待烹鱼。",
            "comment": ""
        },
        {
            "title": "蜀城哭台州乐安少府",
            "content": "远游跻剑阁，长想属天台。万里隔三载，此邦余重来。音容旷不睹，梦寐殊悠哉。边郡饶藉藉，晚庭正回回。喜传上都封，因促傍吏开。向悟海盐客，已而梁木摧。变衣寝门外，挥涕少城隈。却记分明得，犹持委曲猜。师儒昔训奖，仲季时童孩。服义题书箧，邀欢泛酒杯。暂令风雨散，仍迫岁时回。其道惟正直，其人信美偲。白头还作尉，黄绶固非才。可叹悬蛇疾，先贻问鵩灾。故乡闭穷壤，宿草生寒荄。零落九原去，蹉跎四序催。曩期冬赠橘，今哭夏成梅。执礼谁为赗，居常不徇财。北登嵔山累坂，东望姑苏台。天路本悬绝，江波复溯洄。念孤心易断，追往恨艰裁。不遂卿将伯，孰云陈与雷。吾衰亦如此，夫子复何哀。",
            "comment": ""
        },
        {
            "title": "奉和初春幸太平公主南庄应制",
            "content": "主第山门起灞川，宸游风景入初年。凤凰楼下交天仗，乌鹊桥头敞御筵。往往花间逢彩石，时时竹里见红泉。今朝扈跸平阳馆，不羡乘槎云汉边。",
            "comment": ""
        },
        {
            "title": "扈从鄠杜间奉呈刑部尚书舅崔黄门马常侍",
            "content": "翠辇红旗出帝京，长杨鄠杜昔知名。云山一一看皆美，竹树萧萧画不成。羽骑将过持袂拂，香车欲度卷帘行。汉家曾草巡游赋，何似今来应圣明。",
            "comment": ""
        },
        {
            "title": "恩制尚书省僚宴昆明池同用尧字",
            "content": "露渥洒云霄，天官次斗杓。昆明四十里，空水极晴朝。雁似衔红叶，鲸疑喷海潮。翠山来彻底，白日去回标。泳广渔杈溢，浮深妓舫摇。饱恩皆醉止，合舞共歌尧。",
            "comment": ""
        },
        {
            "title": "奉和魏仆射秋日还乡有怀之作",
            "content": "南宫夙拜罢，东道昼游初。饮饯倾冠盖，传呼问里闾。树悲悬剑所，溪想钓璜馀。明发辉光至，增荣驷马车。",
            "comment": ""
        },
        {
            "title": "将赴益州题小园壁",
            "content": "岁穷惟益老，春至却辞家。可惜东园树，无人也作花。",
            "comment": ""
        },
        {
            "title": "广达楼下夜侍酺宴应制",
            "content": "东岳封回宴洛京，西墉通晚会公卿。楼台绝胜宜春苑，灯火还同不夜城。正睹人间朝市乐，忽闻天上管弦声。酺来万舞群臣醉，喜戴千年圣主明。",
            "comment": ""
        },
        {
            "title": "夜发三泉即事",
            "content": "暗发三泉山，穷秋听骚屑。北林夜鸣雨，南望晓成雪。只咏北风凉，讵知南土热。沙溪忽沸渭，石道乍明灭。宛若银碛横，复如瑶台结。指程赋所恋，遇虞不遑歇。重纩濡莫解，悬旌冻犹揭。下奔泥栈榰，上觏云梯设。搏颊羸马顿，回眸惴人跌。憧憧往复还，心注思逾切。冉冉年将病，力困衰怠竭。天彭信方隅，地势诚斗绝。忝曳尚书履，叨兼使臣节。京坻有岁饶，亭障无边孽。归奏丹墀左，骞能俟来哲。",
            "comment": ""
        },
        {
            "title": "奉和九日幸临渭亭登高应制得时字",
            "content": "嘉会宜长日，高筵顺动时。晓光云外洗，晴色雨馀滋。降鹤因韶德，吹花入御词。愿陪阳数节，亿万九秋期。",
            "comment": ""
        },
        {
            "title": "重送舒公",
            "content": "散骑金貂服彩衣，松花水上逐春归。悬知邑里遥相望，事主荣亲代所稀。",
            "comment": ""
        },
        {
            "title": "故高安大长公主挽词",
            "content": "彤管承师训，青圭备礼容。孟孙家代宠，元女国朝封。柔轨题贞顺，闲规赋隶雍。宁知落照尽，霜吹入悲松。",
            "comment": ""
        },
        {
            "title": "故右散骑常侍舒国公褚公挽词",
            "content": "阳翟疏丰构，临平演庆源。学筵尊授几，儒服宠乘轩。审谕留中密，开陈与上言。徂晖一不借，空有赐东园。",
            "comment": ""
        },
        {
            "title": "晓济胶川南入密界",
            "content": "饮马胶川上，傍胶南趣密。林遥飞鸟迟，云去晴山出。落晖隐桑柘，秋原被花实。惨然游子寒，风露将萧瑟。",
            "comment": ""
        },
        {
            "title": "春晚紫微省直寄内",
            "content": "直省清华接建章，向来无事日犹长。花间燕子栖鳷鹊，竹下鹓雏绕凤凰。内史通宵承紫诰，中人落晚爱红妆。别离不惯无穷忆，莫误卿卿学太常。",
            "comment": ""
        },
        {
            "title": "郊庙歌辞·祭汾阴乐章·寿和",
            "content": "礼物斯具，乐章乃陈。谁其作主，皇考圣真。对越在天，圣明佐神。窅然汾上，厚泽如春。",
            "comment": ""
        },
        {
            "title": "秋社日崇让园宴得新字",
            "content": "鸣爵三农稔，句龙百代神。运昌叨辅弼，时泰喜黎民。树缺池光近，云开日影新。生全应有地，长愿乐交亲。",
            "comment": ""
        },
        {
            "title": "饯郢州李使君",
            "content": "楚有章华台，遥遥云梦泽。复闻拥符传，及是收图籍。佳政在离人，能声寄侯伯。离怀朔风起，试望秋阴积。中路凄以寒，群山霭将夕。伤心聊把袂，怊怅麒麟客。",
            "comment": ""
        },
        {
            "title": "奉和圣制人日清晖阁宴群臣遇雪应制",
            "content": "楼观空烟里，初年瑞雪过。苑花齐玉树，池水作银河。七日祥图启，千春御赏多。轻飞传彩胜，天上奉薰歌。",
            "comment": ""
        },
        {
            "title": "扈从凤泉和崔黄门喜恩旨解严罢围之作",
            "content": "辇路岐山曲，储胥渭水湄。教成提将鼓，礼备植虞旗。不取从畋乐，先流去杀慈。舜韶同舞日，汤祝尽飞时。物应阳和施，人知雨露私。何如穆天子，七萃几劳师。",
            "comment": ""
        },
        {
            "title": "奉和春日幸望春宫应制",
            "content": "东望望春春可怜，更逢晴日柳含烟。宫中下见南山尽，城上平临北斗悬。细草遍承回辇处，轻花微落奉觞前。宸游对此欢无极，鸟哢声声入管弦。",
            "comment": "【注释】　　这是一首奉和应制诗，是臣下奉命应和皇帝陛下首唱之作。这类诗的思想内容大抵是歌功颂德，粉饰太平，几无可取。但是要写得冠冕华贵，雍容典丽，得体而不作寒乞相，缜密而有诗趣，却也不大容易。　　原唱题曰“春日幸望春宫”。皇帝驾临其处叫作“幸”。“望春宫”是唐代京城长安郊外的行宫，有南、北两处，此指南望春宫，在东郊万年县（今陕西长安东），南对终南山。这诗便是歌咏皇帝春游望春宫，颂圣德，美升平。它紧扣主题，构思精巧，堂皇得体，颇费工夫，也见出诗人的才能技巧。　　首联点出“春日幸望春宫”。“望望”、“春春”，不连而叠，音节响亮。“东望望春”，既说“向东眺望望春宫”，又谓“向东眺望，望见春光”，一词兼语，语意双关。而春光可爱，打动圣上游兴，接着便说更逢天气晴朗，春色含情，恰好出游，如合圣意。这一开头，点题破题，便显出诗人的才思和技巧。　　次联写望春宫所见。从望春宫南望，终南山尽在眼前；而回望长安城，皇都与北斗相应展现。这似乎在写即日实景，很有气派。但造意铸词中，有实有虚，巧用典故，旨在祝颂，却显而不露。“南山”、“北斗”，词意双关。“南山”用《诗经·小雅·天保》：“如南山之寿，不骞不崩。”原意即谓祝祷国家“基业长久，且又坚固，不骞亏，不崩坏。”此写终南山，兼用《天保》语意，以寓祝祷。“北斗”用《三辅黄图》所载，汉长安城，“南为南斗形，北为北斗形”，故有“斗城”之称。长安北城即皇城，故“北斗”实则皇帝所居紫禁城。“晴日”是看不见北斗星的。此言“北斗悬”，是实指皇城，虚拟天象，意在歌颂，而运词巧妙。　　三联写望春宫中饮宴歌舞，承恩祝酒。诗人随从皇帝入宫饮宴，观赏歌舞，自须感恩戴德，献杯祝颂。倘使直白写出，便有寒乞气。因此诗人巧妙地就“望春”做文章，用花草作比喻，既切题，又得体。“回辇处”即谓进望春宫，“奉觞前”是说饮宴和祝酒。“细草”显然自比，见得清微；“飞花”则喻歌姬舞女，显出花容娇姿；而“偏承”点出“独蒙恩遇”之意，“故落”点明“故意求宠”之态。细草以清德独承，飞花恃美色故落，臣、姬有别，德、色殊遇，以见自重，以颂圣明。其取喻用词，各有分寸，生动妥贴，不乞不谀，而又渲染出一派君臣欢宴的游春气氛。所以末联便以明确的歌颂结束。“宸游”即谓天游，指皇帝此次春游。君臣同乐，圣心欢喜无比，人间万物欢唱，天下歌舞升平。　　这是一首盛世的歌功颂德之作，多少见出一些开明政治的气氛，情调比较自然欢畅，语言典丽而明快。虽然浮华夸张的粉饰不多，但思想内容也实无可取。并且由于是奉和应制之作，拘于君臣名分，终究不免感恩承欢，因此诗人的才能技巧，主要用于追求艺术形式的精美得当，实质上这是一首精巧的形式主义作品。不过，唐诗有此一种，不妨一读，以赏奇，以广见。　　（倪其心）"
        },
        {
            "title": "奉和晦日幸昆明池应制",
            "content": "炎历事边陲，昆明始凿池。豫游光后圣，征战罢前规。霁色清珍宇，年芳入锦陂。御杯兰荐叶，仙仗柳交枝。二石分河泻，双珠代月移。微臣比翔泳，恩广自无涯。",
            "comment": ""
        },
        {
            "title": "敬和崔尚书大明朝堂雨后望终南山见示之作",
            "content": "奕奕轻车至，清晨朝未央。未央在霄极，中路视咸阳。委曲汉京近，周回秦塞长。日华动泾渭，天翠合岐梁。五丈旌旗色，百层枌橑光。东连归马地，南指斗鸡场。晴壑照金戺，秋云含璧珰。由余窥霸国，萧相奉兴王。功役隐不见，颂声存复扬。权宜珍构绝，圣作宝图昌。在德期巢燧，居安法禹汤。冢卿才顺美，多士赋成章。价重三台俊，名超百郡良。焉知掖垣下，陈力自迷方。",
            "comment": ""
        },
        {
            "title": "御箭连中双兔",
            "content": "宸游经上苑，羽猎向闲田。狡兔初迷窟，纤骊讵著鞭。三驱仍百步，一发遂双连。影射含霜草，魂消向月弦。欢声动寒木，喜气满晴天。那似陈王意，空随乐府篇。",
            "comment": ""
        },
        {
            "title": "奉和马常侍寺中之作",
            "content": "怨暑时云谢，愆阳泽暂偏。鼎陈从祀日，钥动问刑年。绛服龙雩寝，玄冠马使旋。作霖期傅说，为旱听周宣。河岳阴符启，星辰暗檄传。浮凉吹景气，飞动洒空烟。飒飒将秋近，沉沉与暝连。分湍泾水石，合颖雍州田。德施超三五，文雄赋十千。及斯何以乐，明主敬人天。",
            "comment": ""
        },
        {
            "title": "奉和姚令公温汤旧馆永怀故人卢公之作",
            "content": "树德岂孤迈，降神良并出。伟兹廊庙桢，调彼盐梅实。正悦虞垂举，翻悲郑侨卒。同心不可忘，交臂何为失。清路荷前幸，明时称右弼。曾联野外游，尚记帷中密。新恸情莫遣，旧游词更述。空令还辱和，长叹知音日。",
            "comment": ""
        },
        {
            "title": "昆明池晏坐答王兵部珣三韵见示",
            "content": "画舸疾如飞，遥遥泛夕晖。石鲸吹浪隐，玉女步尘归。独有衔恩处，明珠在钓矶。",
            "comment": ""
        },
        {
            "title": "晓发方骞驿",
            "content": "传置远山蹊，龙钟蹴涧泥。片阴常作雨，微照已生霓。鬓发愁氛换，心情险路迷。方知向蜀者，偏识子规啼。",
            "comment": ""
        },
        {
            "title": "幸白鹿观应制",
            "content": "碧虚清吹下，蔼蔼入仙宫。松磴攀云绝，花源接涧空。受符邀羽使，传诀注香童。讵似闲居日，徒闻有顺风。",
            "comment": ""
        },
        {
            "title": "人日重宴大明宫恩赐彩缕人胜应制",
            "content": "疏龙磴道切昭回，建凤旗门绕帝台。七叶仙蓂依月吐，千株御柳拂烟开。初年竞贴宜春胜，长命先浮献寿杯。是日皇灵知窃幸，群心就捧大明来。",
            "comment": ""
        },
        {
            "title": "奉和圣制漕桥东送新除岳牧",
            "content": "宝贤不遗俊，台阁尽鹓鸾。未若调人切，其如简帝难。上才膺出典，中旨念分官。特以专城贵，深惟列郡安。政行思务本，风靡属胜残。有令田知急，无分狱在宽。至言题睿札，殊渥洒仙翰。诏饯三台降，朝荣万国欢。举杯临水发，张乐拥桥观。式伫东封会，锵锵检玉坛。",
            "comment": ""
        },
        {
            "title": "奉和圣制登骊山高顶寓目应制",
            "content": "仙跸御层氛，高高积翠分。岩声中谷应，天语半空闻。丰树连黄叶，函关入紫云。圣图恢宇县，歌赋小横汾。",
            "comment": ""
        },
        {
            "title": "山驿闲卧即事",
            "content": "息燕归檐静，飞花落院闲。不愁愁自著，谁道忆乡关。",
            "comment": ""
        },
        {
            "title": "咏尹字（颋幼年，有京兆尹过父瑰命咏尹字）",
            "content": "丑虽有足，甲不全身。见君无口，知伊少人。",
            "comment": ""
        },
        {
            "title": "奉和圣制幸望春宫送朔方大总管张仁亶",
            "content": "北风吹早雁，日夕渡河飞。气冷胶应折，霜明草正腓。老臣帷幄算，元宰庙堂机。饯饮回仙跸，临戎解御衣。军装乘晓发，师律候春归。方伫勋庸盛，天词降紫微。",
            "comment": ""
        },
        {
            "title": "奉和幸韦嗣立山庄应制",
            "content": "摐金寒野霁，步玉晓山幽。帝幄期松子，臣庐访葛侯。百工征往梦，七圣扈来游。斗柄乘时转，台阶捧日留。树重岩籁合，泉迸水光浮。石径喧朝履，璜溪拥钓舟。恩如犯星夜，欢拟济河秋。不学尧年隐，空令傲许由。",
            "comment": ""
        },
        {
            "title": "郊庙歌辞·享龙池乐章·第七章",
            "content": "西京凤邸跃龙泉，佳气休光镇在天。轩后雾图今已得，秦王水剑昔常传。恩鱼不似昆明钓，瑞鹤长如太液仙。愿侍巡游同旧里，更闻箫鼓济楼船。",
            "comment": ""
        },
        {
            "title": "经三泉路作",
            "content": "三月松作花，春行日渐赊。竹障山鸟路，藤蔓野人家。透石飞梁下，寻云绝磴斜。此中谁与乐，挥涕语年华。",
            "comment": ""
        },
        {
            "title": "奉和圣制过潼津关",
            "content": "在德何夷险，观风复往还。自能同善闭，中路可无关。",
            "comment": ""
        },
        {
            "title": "句",
            "content": "飞埃结红雾，游盖飘青云。指如十挺墨，耳似两张匙。丑虽有足，甲不全身。见君无口，知伊少人。第七十五卷",
            "comment": ""
        },
        {
            "title": "奉和送金城公主适西蕃应制",
            "content": "帝女出天津，和戎转罽轮。川经断肠望，地与析支邻。奏曲风嘶马，衔悲月伴人。旋知偃兵革，长是汉家亲。",
            "comment": ""
        },
        {
            "title": "赠彭州权别驾",
            "content": "双流脉脉锦城开，追饯年年往复回。只道歌谣迎半刺，徒闻礼数揖中台。黄莺急啭春风尽，斑马长嘶落景催。莫怆分飞岐路别，还当奏最掖垣来。",
            "comment": ""
        },
        {
            "title": "先是新昌小园期京兆尹一访，兼郎官数子，自",
            "content": "独好中林隐，先期上月春。闲花傍户落，喧鸟逼檐驯。寂寞东坡叟，传呼北里人。在山琴易调，开瓮酒归醇。伫望应三接，弥留忽几旬。不疑丹火变，空负绿条新。斗蚁闻常日，歌龙值此辰。其如众君子，嘉会阻清尘。",
            "comment": ""
        },
        {
            "title": "春日芙蓉园侍宴应制",
            "content": "御道红旗出，芳园翠辇游。绕花开水殿，架竹起山楼。荷芰轻薰幄，鱼龙出负舟。宁知穆天子，空赋白云秋。",
            "comment": ""
        },
        {
            "title": "慈恩寺二月半寓言",
            "content": "二月韶春半，三空霁景初。献来应有受，灭尽竟无馀。化迹传官寺，归诚谒梵居。殿堂花覆席，观阁柳垂疏。共命枝间鸟，长生水上鱼。问津窥彼岸，迷路得真车。行密幽关静，谈精俗态祛。稻麻欣所遇，蓬箨怆焉如。不驻秦京陌，还题蜀郡舆。爱离方自此，回望独蹰躇。",
            "comment": ""
        },
        {
            "title": "饯潞州陆长史再守汾州",
            "content": "河尹政成期，为汾昔所推。不荣三入地，还美再临时。拥传云初合，闻莺日正迟。道傍多出饯，别有吏民思。",
            "comment": ""
        },
        {
            "title": "侍宴安乐公主山庄应制",
            "content": "駸駸羽骑历城池，帝女楼台向晚披。雾洒旌旗云外出，风回岩岫雨中移。当轩半落天河水，绕径全低月树枝。箫鼓宸游陪宴日，和鸣双凤喜来仪。",
            "comment": ""
        },
        {
            "title": "奉和崔尚书赠大理陆卿鸿胪刘卿见示之作",
            "content": "戏藻嘉鱼乐，栖梧见凤飞。类从皆有召，声应乃无违。美价逢时出，奇才选众稀。避堂贻后政，扫第发前几。出曳仙人履，还熏侍女衣。省中何赫奕，庭际满芳菲。吏部端清鉴，丞郎肃紫机。会心歌咏是，回迹宴言非。北寺邻玄阙，南城写翠微。参差交隐见，仿佛接光辉。宾序尝柔德，刑孚已霁威。巨源林下契，不速自同归。",
            "comment": ""
        },
        {
            "title": "春晚送瑕丘田少府还任，因寄洛中镜上人",
            "content": "闻道还沂上，因声寄洛滨。别时花欲尽，归处酒应春。聚散同行客，悲欢属故人。少年追乐地，遥赠一沾巾。",
            "comment": ""
        },
        {
            "title": "赠司徒豆卢府君挽词",
            "content": "宠赠追胡广，亲临比贺循。几闻投剑客，多会服缌人。草闭坟将古，松阴地不春。二陵犹可望，存殁有忠臣。",
            "comment": ""
        },
        {
            "title": "奉和圣制途次旧居应制",
            "content": "潞国临淄邸，天王别驾舆。出潜离隐际，小往大来初。东陆行春典，南阳即旧居。约川星罕驻，扶道日旂舒。云覆连行在，风回助扫除。木行城邑望，皋落土田疏。昔试邦兴后，今过俗徯予。示威宁校猎，崇让不陈鱼。府吏趋宸扆，乡耆捧帝车。帐倾三饮处，闲整六飞馀。盛业铭汾鼎，昌期应洛书。愿陪歌赋末，留比蜀相如。",
            "comment": ""
        },
        {
            "title": "游禁苑幸临渭亭遇雪应制",
            "content": "平明敞帝居，霰雪下凌虚。写月含珠缀，从风薄绮疏。年惊花絮早，春夜管弦初。已属云天外，欣承霈泽馀。",
            "comment": ""
        },
        {
            "title": "奉和圣制途经华岳应制",
            "content": "朝望莲华岳，神心就日来。晴观五千仞，仙掌拓山开。受命金符叶，过祥玉瑞陪。雾披乘鹿见，云起驭龙回。偃树枝封雪，残碑石冒苔。圣皇惟道契，文字勒岩隈。",
            "comment": ""
        },
        {
            "title": "武担山寺",
            "content": "武檐独苍然，坟山下玉泉。鳖灵时共尽，龙女事同迁。松柏衔哀处，幡花种福田。讵知留镜石，长与法轮圆。",
            "comment": ""
        },
        {
            "title": "送光禄姚卿还都",
            "content": "汉室有英台，荀家宠俊才。九卿朝已入，三子暮同来。不授纶为草，还司鼎用梅。两京王者宅，驷马日应回。",
            "comment": ""
        },
        {
            "title": "奉和圣制送张说上集贤学士赐宴得兹字",
            "content": "肃肃金殿里，招贤固在兹。锵锵石渠内，序拜亦同时。宴锡欢谈道，文成贵说诗。用儒今作相，敦学旧为师。下际天光近，中来帝渥滋。国朝良史载，能事日论思。",
            "comment": ""
        },
        {
            "title": "咏死兔",
            "content": "兔子死兰弹，持来挂竹竿。试将明镜照，何异月中看。",
            "comment": ""
        },
        {
            "title": "送贾起居奉使入洛取图书因便拜觐",
            "content": "旧国才因地，当朝史命官。遗文征阙简，还思采芳兰。传发关门候，觞称邑里欢。早持京副入，旋伫洛书刊。",
            "comment": ""
        },
        {
            "title": "扈从温泉同紫微黄门群公泛渭川得齐字",
            "content": "虹旗映绿荑，春仗汉丰西。侍跸浮清渭，扬舲降紫泥。近临钧石地，遥指钓璜溪。岸转帆飞疾，川平棹举齐。傅舟来是用，轩驭往应迷。兴阕菱歌动，沙洲乱夕鹥。",
            "comment": ""
        },
        {
            "title": "奉和圣制过晋阳宫应制",
            "content": "隋运与天绝，生灵厌氛昏。圣期在宁乱，士马兴太原。立极万邦推，登庸四海尊。庆膺神武帝，业付皇曾孙。缅慕封唐道，追惟归沛魂。诏书感先义，典礼巡旧藩。高殿彩云合，春旗祥风翻。率西见汾水，奔北空塞垣。款曲童儿佐，依迟故老言。里颁慈惠赏，家受复除恩。下辇崇三教，建碑当九门。孝思敦至美，亿载奉开元。",
            "comment": ""
        },
        {
            "title": "饯赵尚书摄御史大夫赴朔方军",
            "content": "劲虏欲南窥，扬兵护朔陲。赵尧宁易印，邓禹即分麾。野饯回三杰，军谋用六奇。云边愁出塞，日下怆临岐。拔剑行人舞，挥戈战马驰。明年麟阁上，充国画于斯。",
            "comment": ""
        },
        {
            "title": "夜闻故梓州韦使君明当引绋感而成章",
            "content": "恻矣南邻问，冥然东岱幽。里閈宁相杵，朝叹忽迁舟。君心惟伯仲，吾人复款游。对连时亦早，交喜岁才周。序发扶阳赠，文因司寇酬。讵期危露尽，相续逝川流。卧疾无三吊，居闲有百忧。振风吟鼓夕，明月照帷秋。藓驳题诗馆，杨疏奏伎楼。共将歌笑叹，转为弟兄留。感物存如梦，观生去若浮。余非忘情者，雪涕报林丘。",
            "comment": ""
        },
        {
            "title": "咏礼部尚书厅后鹊",
            "content": "怀印喜将归，窥巢恋且依。自知栖不定，还欲向南飞。",
            "comment": ""
        },
        {
            "title": "饯荆州崔司马",
            "content": "茂礼雕龙昔，香名展骥初。水连南海涨，星拱北辰居。稍发仙人履，将题别驾舆。明年征拜入，荆玉不藏诸。",
            "comment": ""
        },
        {
            "title": "寒食宴于中舍别驾兄弟宅",
            "content": "子推山上歌龙罢，定国门前结驷来。始睹元昆锵玉至，旋闻季子佩刀回。晴花处处因风起，御柳条条向日开。自有长筵欢不极，还将彩服咏南陔。",
            "comment": ""
        },
        {
            "title": "晓发兴州入陈平路",
            "content": "旌节指巴岷，年年行且巡。暮来青嶂宿，朝去绿江春。鱼贯梁缘马，猿奔树息人。邑祠犹是汉，溪道即名陈。旧史饶迁谪，恒情厌苦辛。宁知报恩者，天子一忠臣。",
            "comment": ""
        },
        {
            "title": "陈仓别陇州司户李维深",
            "content": "京国自携手，同途欣解颐。情言正的的，春物宛迟迟。忽背雕戎役，旋瞻获宝祠。蜀城余出守，吴岳尔归思。欢惬更伤此，眷殷殊念兹。扬麾北林径，跂石南涧湄。中作壶觞饯，回添道路悲。数花临磴日，百草覆田时。有美同人意，无为行子辞。酣歌拔剑起，毋是答恩私。",
            "comment": ""
        },
        {
            "title": "小园纳凉即事",
            "content": "烦暑避蒸郁，居闲习高明。长风自远来，层阁有馀清。散洒纳凉气，萧务遗世情。奈何夸大隐，终日系尘缨。",
            "comment": ""
        },
        {
            "title": "兴庆池侍宴应制",
            "content": "降鹤池前回步辇，栖鸾树杪出行宫。山光积翠遥疑逼，水态含青近若空。直视天河垂象外，俯窥京室画图中。皇欢未使恩波极，日暮楼船更起风。",
            "comment": ""
        },
        {
            "title": "奉和七夕宴两仪殿应制",
            "content": "灵媛乘秋发，仙装警夜催。月光窥欲渡，河色辨应来。机石天文写，针楼御赏开。窃观栖鸟至，疑向鹊桥回。",
            "comment": ""
        },
        {
            "title": "杂曲歌辞·长相思",
            "content": "君不见天津桥下东流水，东望龙门北朝市。杨柳青青宛地垂，桃红李白花参差。花参差，柳堪结，此时忆君心断绝。",
            "comment": ""
        }
    ]
}