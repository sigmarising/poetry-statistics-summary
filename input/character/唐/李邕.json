{
    "dynasty": "唐",
    "author": "李邕",
    "poems": [
        {
            "title": "奉和初春幸太平公主南庄应制",
            "content": "传闻银汉支机石，复见金舆出紫微。织女桥边乌鹊起，仙人楼上凤凰飞。流风入座飘歌扇，瀑水侵阶溅舞衣。今日还同犯牛斗，乘槎共逐海潮归。",
            "comment": ""
        },
        {
            "title": "铜雀妓",
            "content": "西陵望何及，弦管徒在兹。谁言死者乐，但令生者悲。丈夫有馀志，儿女焉足私。扰扰多俗情，投迹互相师。直节岂感激，荒淫乃凄其。颍水有许由，西山有伯夷。颂声何寥寥，唯闻铜雀诗。君举良未易，永为后代嗤。",
            "comment": ""
        },
        {
            "title": "咏云",
            "content": "彩云惊岁晚，缭绕孤山头。散作五般色，凝为一段愁。影虽沉涧底，形在天际游。风动必飞去，不应长此留。",
            "comment": ""
        },
        {
            "title": "登历下古城员外孙新亭",
            "content": "吾宗固神秀，体物写谋长。形制开古迹，曾冰延乐方。太山雄地理，巨壑眇云庄。高兴汩烦促，永怀清典常。含弘知四大，出入见三光。负郭喜粳稻，安时歌吉祥。",
            "comment": ""
        }
    ]
}