{
    "dynasty": "唐",
    "author": "蒋贻恭",
    "poems": [
        {
            "title": "咏虾蟆",
            "content": "坐卧兼行总一般，向人努眼太无端。欲知自己形骸小，试就蹄涔照影看。",
            "comment": ""
        },
        {
            "title": "咏伛背子",
            "content": "出得门来背拄天，同行难可与差肩。若教倚向闲窗下，恰似箜篌不著弦。",
            "comment": ""
        },
        {
            "title": "咏安仁宰捣蒜",
            "content": "安仁县令好诛求，百姓脂膏满面流。半破磁缸成醋酒，死牛肠肚作馒头。帐生岁取餐三顿，乡老盘庚犯五瓯。半醉半醒齐出县，共伤涂炭不胜愁。",
            "comment": ""
        },
        {
            "title": "住名山日陈情上府主高太保",
            "content": "名山主簿实堪愁，难咬他家大骨头。米纳功南钱纳府，只看江面水东流。",
            "comment": ""
        },
        {
            "title": "谢郎中惠茶",
            "content": "三斤绿茗赐贻恭，一种颁沾事不同。想料肠怀无答处，披毛戴角谢郎中。",
            "comment": ""
        },
        {
            "title": "咏王给事",
            "content": "厥父元非道郡奴，允光何事太侏儒。可中与个皮裈著，擎得天王左脚无。",
            "comment": ""
        },
        {
            "title": "咏金刚",
            "content": "扬眉斗目恶精神，捏合将来恰似真。刚被时流借拳势，不知身自是泥人。",
            "comment": ""
        },
        {
            "title": "咏蚕",
            "content": "辛勤得茧不盈筐，灯下缫丝恨更长。著处不知来处苦，但贪衣上绣鸳鸯。",
            "comment": ""
        },
        {
            "title": "题张道隐太山祠画龙",
            "content": "世人空解竞丹青，惟子通玄得墨灵。应有鬼神看下笔，岂无风雨助成形。威疑喷浪归沧海，势欲拿云上杳冥。静闭绿堂深夜后，晓来帘幕似闻腥。",
            "comment": ""
        },
        {
            "title": "五门街望有题",
            "content": "我皇开国十余年，一辈超升炙手欢。闲向五门楼下望，衙官骑马使衙官。",
            "comment": ""
        }
    ]
}