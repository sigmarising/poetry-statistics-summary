{
    "dynasty": "唐",
    "author": "章八元",
    "poems": [
        {
            "title": "归桐庐旧居寄严长史",
            "content": "昨辞夫子棹归舟，家在桐庐忆旧丘。三月暖时花竞发，两溪分处水争流。近闻江老传乡语，遥见家山减旅愁。或在醉中逢夜雪，怀贤应向剡川游。",
            "comment": ""
        },
        {
            "title": "酬刘员外月下见寄",
            "content": "夜凉河汉白，卷箔出南轩。过月鸿争远，辞枝叶暗翻。独谣闻丽曲，缓步接清言。宣室思前席，行看拜主恩。",
            "comment": ""
        },
        {
            "title": "题慈恩寺塔",
            "content": "十层突兀在虚空，四十门开面面风。却怪鸟飞平地上，自惊人语半天中。回梯暗踏如穿洞，绝顶初攀似出笼。落日凤城佳气合，满城春树雨濛濛。",
            "comment": ""
        },
        {
            "title": "寄都官刘员外",
            "content": "旧宅平津邸，槐阴接汉宫。鸣驺驰道上，寒日直庐中。白雪歌偏丽，青云宦早通。悠然一缝掖，千里限清风。",
            "comment": ""
        },
        {
            "title": "新安江行",
            "content": "江源南去永，野渡暂维梢。古戍悬鱼网，空林露鸟巢。雪晴山脊见，沙浅浪痕交。自笑无媒者，逢人作解嘲。",
            "comment": ""
        },
        {
            "title": "天台道中示同行",
            "content": "八重岩崿叠晴空，九色烟霞绕洞宫。仙道多因迷路得，莫将心事问樵翁。",
            "comment": ""
        }
    ]
}