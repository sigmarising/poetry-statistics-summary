{
    "dynasty": "唐",
    "author": "霍总",
    "poems": [
        {
            "title": "郡楼望九华歌",
            "content": "楼上坐见九子峰，翠云赤日光溶溶。有时朝昏变疏密，八峰和烟一峰出。有时风卷天雨晴，聚立连连如弟兄。阳乌生子偶成数，丹凤养雏同此名。日日遥看机已静，未离尘躅思真境。子明龙驾腾九垓，陵阳相对空崔嵬。玉浆瑶草不可见，自有神仙风马来。",
            "comment": ""
        },
        {
            "title": "木芙蓉",
            "content": "本自江湖远，常开霜露余。争春候秾李，得水异红蕖。孤秀曾无偶，当门幸不锄。谁能政摇落，繁彩照阶除。",
            "comment": ""
        },
        {
            "title": "采莲女",
            "content": "舟中采莲女，两两催妆梳。闻早渡江去，日高来起居。",
            "comment": ""
        },
        {
            "title": "塞下曲",
            "content": "曾当一面战，频出九重围。但见争锋处，长须得胜归。雪沾旗尾落，风断节毛稀。岂要铭燕石，平生重武威。",
            "comment": ""
        },
        {
            "title": "关山月",
            "content": "珠珑翡翠床，白皙侍中郎。五日来花下，双童问道傍。到门车马狭，连夜管弦长。每笑东家子，窥他宋玉墙。",
            "comment": ""
        },
        {
            "title": "骢马",
            "content": "青骊八尺高，侠客倚雄豪。踏雪生珠汗，障泥护锦袍。路傍看骤影，鞍底卷旋毛。岂独连钱贵，酬恩更代劳。",
            "comment": ""
        },
        {
            "title": "雉朝飞",
            "content": "五色有名翚，清晨挟两雌。群群飞自乐，步步饮相随。觇叶逢人处，惊媒妒宠时。绿毛春斗尽，强敌愿君知。",
            "comment": ""
        }
    ]
}