{
    "dynasty": "唐",
    "author": "陈元光",
    "poems": [
        {
            "title": "示珦",
            "content": "恩衔枫陛渥，策向桂渊弘。载笔沿儒习，持弓缵祖风。祛灾剿猛虎，溥德翊飞龙。日阅书开士，星言驾劝农。勤劳思命重，戏谑逐时空。百粤雾纷满，诸戎泽普通。愿言加壮努，勿坐鬓霜蓬。",
            "comment": ""
        },
        {
            "title": "落成会咏一首",
            "content": "泉潮天万里，一镇屹天中。筮宅龙钟地，承恩燕翼宫。环堂巍岳秀，带砺大江雄。轮奂云霄望，晶华日月通。凌烟乔木茂，献宝介圭崇。昆俊歌常棣，民和教即戎。盘庚迁美土，陶侃效兼庸。设醴延张老，开轩礼吕蒙。无孤南国仰，庶补圣皇功。",
            "comment": ""
        },
        {
            "title": "太母魏氏半径题石",
            "content": "乔岳标仙迹，玄扃妥寿姬。乌号非岭海，鹤仰向京师。系牒公侯裔，悬弧将相儿。清贞蜚简籍，规范肃门楣。万里提兵路，三年报母慈。剑埋龙守壤，石卧虎司碑。忧阕情犹结，祥回禫届期。竹符忠介凛，桐杖孝思凄。许史峋嶙篆，曹侯感旧诗。鸿濛山暝启，骏彩德昭垂。华表瑶池冥，清漳玉树枝。昭题盟岳渎，展墓庆重熙。",
            "comment": ""
        }
    ]
}