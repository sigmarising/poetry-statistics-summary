{
    "dynasty": "唐",
    "author": "蒋防",
    "poems": [
        {
            "title": "春风扇微和",
            "content": "丽日催迟景，和风扇早春。暖浮丹凤阙，韶媚黑龙津。澹荡迎仙仗，霏微送画轮。绿摇官柳散，红待禁花新。舞席皆回雪，歌筵暗送尘。幸当阳律候，惟愿及佳辰。",
            "comment": ""
        },
        {
            "title": "玉卮无当",
            "content": "美玉常为器，兹焉变漏卮。酒浆悲莫挹，樽俎念空施。符彩功难补，盈虚数已亏。岂惟孤玩好，抑亦类瑕疵。清越音虽在，操持意渐隳。赋形期大匠，良璞勿同斯。",
            "comment": ""
        },
        {
            "title": "至人无梦",
            "content": "已赜希微理，知将静默邻。坐忘宁有梦，迹灭未凝神。化蝶诚知幻，征兰匪契真。抱玄虽解带，守一自离尘。寥朗壶中晓，虚明洞里春。翛然碧霞客，那比漆园人。",
            "comment": ""
        },
        {
            "title": "题杜宾客新丰里幽居",
            "content": "退迹依三径，辞荣继二疏。圣情容解印，帝里许悬车。已去龙楼籍，犹分御廪储。风泉输耳目，松竹助玄虚。调护心常在，山林意有馀。应嗤紫芝客，远就白云居。",
            "comment": ""
        },
        {
            "title": "日暖万年枝",
            "content": "新阳归上苑，嘉树独含妍。散漫添和气，曈曨卷曙烟。流辉宜圣日，接影贵芳年。自与恩光近，那关煦妪偏。结根诚得地，表寿愿符天。谁道凌寒质，从兹不暧然。",
            "comment": ""
        },
        {
            "title": "望禁苑祥光",
            "content": "嘉瑞生天色，葱茏几效祥。树摇三殿侧，日映九城傍。仙雾今同色，卿云未可章。拱汾疑鼎气，临渭比荧光。岂并春风旧，俄同圣寿长。微臣时一望，短羽欲翱翔。",
            "comment": ""
        },
        {
            "title": "冬至日祥风应候",
            "content": "节逢清景空，气占二仪中。独喜登高日，先知应候风。瑞呈光舜化，庆表盛尧聪。况与承时叶，还将入律同。微微万井逼，习习九门通。绕殿炉烟起，殷勤报岁功。",
            "comment": ""
        },
        {
            "title": "秋稼如云",
            "content": "肆目如云处，三田大有秋。葱茏初蔽野，散漫正盈畴。稍混从龙势，宁同触石幽。紫芒分幂幂，青颖澹油油。始惬仓箱望，终无灭裂忧。西成知不远，雨露复何酬。",
            "comment": ""
        },
        {
            "title": "秋月悬清辉",
            "content": "秋月沿霄汉，亭亭委素辉。山明桂花发，池满夜珠归。入牖人偏揽，临枝鹊正飞。影连平野净，轮度晓云微。晶晃浮轻露，裴回映薄帷。此时千里道，延望独依依。",
            "comment": ""
        },
        {
            "title": "藩臣恋魏阙",
            "content": "剖竹随皇命，分忧镇大藩。恩波怀魏阙，献纳望天阍。政奉南风顺，心依北极尊。梦魂通玉陛，动息寄朱轩。直以蒸黎念，思陈政化源。如何子牟意，今古道斯存。",
            "comment": ""
        },
        {
            "title": "八风从律",
            "content": "制律窥元化，因声感八风。还从万籁起，更与五音同。习习芦灰上，泠泠玉管中。气随时物好，响彻霁天空。自得阴阳顺，能令惠泽通。愿吹寒谷里，从此达前蒙。",
            "comment": ""
        },
        {
            "title": "玄都楼桃",
            "content": "旧传天上千年熟，今日人间五日香。红软满枝须作意，莫交方朔施偷将。",
            "comment": ""
        }
    ]
}