{
    "dynasty": "唐",
    "author": "李嶷",
    "poems": [
        {
            "title": "林园秋夜作",
            "content": "林卧避残暑，白云长在天。赏心既如此，对酒非徒然。月色遍秋露，竹声兼夜泉。凉风怀袖里，兹意与谁传。",
            "comment": ""
        },
        {
            "title": "读前汉外戚传",
            "content": "人录尚书事，家临御路傍。凿池通渭水，避暑借明光。印绶妻封邑，轩车子拜郎。宠因宫掖里，势极必先亡。",
            "comment": ""
        },
        {
            "title": "杂曲歌辞·少年行三首",
            "content": "十八羽林郎，戎衣事汉王。臂鹰金殿侧，挟弹玉舆旁。驰道春风起，陪游出建章。侍猎长杨下，承恩更射飞。尘生马影灭，箭落雁行稀。薄暮归随仗，联翩入琐闱。玉剑膝边横，金杯马上倾。朝游茂陵道，暮宿凤凰城。豪吏多猜忌，无劳问姓名。",
            "comment": ""
        },
        {
            "title": "淮南秋夜呈周侃（一作呈同僚）",
            "content": "天净河汉高，夜闲砧杵发。清秋忽如此，离恨应难歇。风乱池上萍，露光竹间月。与君共游处，勿作他乡别。",
            "comment": ""
        }
    ]
}