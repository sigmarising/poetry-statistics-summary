{
    "dynasty": "唐",
    "author": "张仲方",
    "poems": [
        {
            "title": "赋得竹箭有筠",
            "content": "东南生绿竹，独美有筠箭。枝叶讵曾凋，风霜孰云变。偏宜林表秀，多向岁寒见。碧色乍葱茏，清光常蒨练。皮开凤彩出，节劲龙文现。爱此守坚贞，含歌属时彦。",
            "comment": ""
        },
        {
            "title": "赠毛仙翁",
            "content": "毛仙翁，毛仙翁，容貌常如二八童。几岁头梳云鬓绿，无时面带桃花红。眼前人世阅沧海，肘后药成辞月宫。方口秀眉编贝齿，了然炅炅双瞳子。芝椿禀气本坚强，龟鹤计年应不死。四海五山长独游，矜贫傲富欺王侯。灵通指下砖甓化，瑞气炉中金玉流。定是烟霞列仙侣，暂来尘俗救危苦。紫霞妖女琼华飞，秘法虔心传付与。阴功足，阴功成，羽驾何年归上清。待我休官了婚嫁，桃源洞里觅仙兄。",
            "comment": ""
        },
        {
            "title": "句",
            "content": "入门池色静，登阁雨声来。",
            "comment": ""
        }
    ]
}