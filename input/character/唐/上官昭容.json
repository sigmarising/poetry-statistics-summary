{
    "dynasty": "唐",
    "author": "上官昭容",
    "poems": [
        {
            "title": "句",
            "content": "势如连璧友，心似臭兰人。",
            "comment": ""
        },
        {
            "title": "九月九日上幸慈恩寺，登浮图，群臣上菊花寿",
            "content": "帝里重阳节，香园万乘来。却邪萸入佩，献寿菊传杯。塔类承天涌，门疑待佛开。睿词悬日月，长得仰昭回。",
            "comment": ""
        },
        {
            "title": "彩书怨",
            "content": "叶下洞庭初，思君万里馀。露浓香被冷，月落锦屏虚。欲奏江南曲，贪封蓟北书。书中无别意，惟怅久离居。",
            "comment": ""
        },
        {
            "title": "驾幸三会寺应制",
            "content": "释子谈经处，轩臣刻字留。故台遗老识，残简圣皇求。驻跸怀千古，开襟望九州。四山缘塞合，二水夹城流。宸翰陪瞻仰，天杯接献酬。太平词藻盛，长愿纪鸿休。",
            "comment": ""
        },
        {
            "title": "驾幸新丰温泉宫，献诗三首",
            "content": "三冬季月景龙年，万乘观风出灞川。遥看电跃龙为马，回瞩霜原玉作田。鸾旂掣曳拂空回，羽骑骖驔蹑景来。隐隐骊山云外耸，迢迢御帐日边开。翠幕珠帏敞月营，金罍玉斝泛兰英。岁岁年年常扈跸，长长久久乐升平。",
            "comment": ""
        },
        {
            "title": "游长宁公主流杯池二十五首",
            "content": "逐仙赏，展幽情，逾昆阆，迈蓬瀛。游鲁馆，陟秦台。污山壁，愧琼瑰。檀栾竹影，飙风日松声。不烦歌吹，自足娱情。仰循茅宇，俯眄乔枝。烟霞问讯，风月相知。枝条郁郁，文质彬彬。山林作伴，松桂为邻。清波汹涌，碧树冥蒙。莫怪留步，因攀桂丛。莫论圆峤，休说方壶。何如鲁馆，即是仙都。玉环腾远创，金埒荷殊荣。弗玩珠玑饰，仍留仁智情。凿山便作室，凭树即为楹。公输与班尔，从此遂韬声。登山一长望，正遇九春初。结驷填街术，闾阎满邑居。斗雪梅先吐，惊风柳未舒。直愁斜日落，不畏酒尊虚。霁晓气清和，披襟赏薜萝。玳瑁凝春色，琉璃漾水波。跂石聊长啸，攀松乍短歌。除非物外者，谁就此经过。暂尔游山第，淹留惜未归。霞窗明月满，涧户白云飞。书引藤为架，人将薜作衣。此真攀玩所，临睨赏光辉。放旷出烟云，萧条自不群。漱流清意府，隐几避嚣氛。石画妆苔色，风梭织水文。山室何为贵，唯馀兰桂熏。策杖临霞岫，危步下霜蹊。志逐深山静，途随曲涧迷。渐觉心神逸，俄看云雾低。莫怪人题树，只为赏幽栖。攀藤招逸客，偃桂协幽情。水中看树影，风里听松声。携琴侍叔夜，负局访安期。不应题石壁，为记赏山时。泉石多仙趣，岩壑写奇形。欲知堪悦耳，唯听水泠泠。岩壑恣登临，莹目复怡心。风篁类长笛，流水当鸣琴。懒步天台路，惟登地肺山。幽岩仙桂满，今日恣情攀。暂游仁智所，萧然松桂情。寄言栖遁客，勿复访蓬瀛。瀑溜晴疑雨，丛篁昼似昏。山中真可玩，暂请报王孙。傍池聊试笔，倚石旋题诗。豫弹山水调，终拟从钟期。横铺豹皮褥，侧带鹿胎巾。借问何为者，山中有逸人。沁水田园先自多，齐城楼观更无过。倩语张骞莫辛苦，人今从此识天河。参差碧岫耸莲花，潺湲绿水莹金沙。何须远访三山路，人今已到九仙家。凭高瞰险足怡心，菌阁桃源不暇寻。余雪依林成玉树，残霙点岫即瑶岑。",
            "comment": ""
        },
        {
            "title": "奉和圣制立春日侍宴内殿出翦彩花应制",
            "content": "密叶因裁吐，新花逐翦舒。攀条虽不谬，摘蕊讵知虚。春至由来发，秋还未肯疏。借问桃将李，相乱欲何如。",
            "comment": ""
        }
    ]
}