{
    "dynasty": "唐",
    "author": "张宏纮",
    "poems": [
        {
            "title": "杂曲歌辞·行路难",
            "content": "君不见温家玉镜台，提携抱握九重来。君不见相如绿绮琴，一抚一拍凤凰音。人生意气须及早，莫负当年行乐心。荆王奏曲楚妃叹，曲尽欢终夜将半。朱楼银阁正平生，碧草青苔坐芜漫。当春对酒不须疑，视目相看能几时。春风吹尽燕初至，此时自谓称君意。秋露萎草鸿始归，此时衰暮与君违。人生翻覆何常足，谁保容颜无是非。",
            "comment": ""
        },
        {
            "title": "句",
            "content": "时见空中飞八百，每闻岸上叫三千。",
            "comment": ""
        }
    ]
}