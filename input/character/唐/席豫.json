{
    "dynasty": "唐",
    "author": "席豫",
    "poems": [
        {
            "title": "奉和圣制答张说南出雀鼠谷",
            "content": "鸣銮初幸代，旋盖欲横汾。山尽千旗出，郊平五校分。前林已暄景，后壑尚寒氛。风送箫韶曲，花铺黼黻文。盐梅推上宰，礼乐统中军。献赋纡天札，飘飖飞白云。",
            "comment": ""
        },
        {
            "title": "奉和圣制送张说巡边",
            "content": "圣主重兵权，分符属大贤。中军仍执政，丞相复巡边。翕习戎装动，张皇庙略宣。朝荣承睿札，野饯转行旃。亭障东缘海，沙场北际天。春冬见岩雪，朝夕候烽烟。已勒封山记，犹闻遣戍篇。五营将月合，八阵与云连。经略图方远，怀柔道更全。归来画麟阁，蔼蔼武功传。",
            "comment": ""
        },
        {
            "title": "奉和敕赐公主镜",
            "content": "令节颁龙镜，仙辉下凤台。含灵万象入，写照百花开。色与皇明散，光随圣泽来。妍媸冰鉴里，从此愧非才。",
            "comment": ""
        },
        {
            "title": "江行纪事二首",
            "content": "飘飖任舟楫，回合傍江津。后浦情犹在，前山赏更新。树深烟幂幂，滩浅石磷磷。川路南行远，淹留惜此辰。江汛春风势，山楼曙月辉。猿攀紫岩饮，鸟拂清潭飞。古树崩沙岸，新苔覆石矶。津途赏无限，征客暂忘归。",
            "comment": ""
        }
    ]
}