{
    "dynasty": "唐",
    "author": "令狐楚",
    "poems": [
        {
            "title": "郡斋左偏栽竹百余竿，炎凉已周，青翠不改，",
            "content": "斋居栽竹北窗边，素壁新开映碧鲜。青蔼近当行药处，绿阴深到卧帷前。风惊晓叶如闻雨，月过春枝似带烟。老子忆山心暂缓，退公闲坐对婵娟。",
            "comment": ""
        },
        {
            "title": "相思河",
            "content": "谁把相思号此河，塞垣车马往来多。只应自古征人泪，洒向空洲作碧波。",
            "comment": ""
        },
        {
            "title": "奉和严司空重阳日同崔常侍、崔郎及诸公登龙",
            "content": "谢公秋思渺天涯，蜡屐登高为菊花。贵重近臣光绮席，笑怜从事落乌纱。萸房暗绽红珠朵，茗碗寒供白露芽。咏碎龙山归出号，马奔流电妓奔车。",
            "comment": ""
        },
        {
            "title": "秋怀寄钱侍郎",
            "content": "晚岁俱为郡，新秋各异乡。燕鸿一声叫，郢树尽青苍。山露侵衣润，江风卷簟凉。相思如汉水，日夜向浔阳。",
            "comment": ""
        },
        {
            "title": "思君恩",
            "content": "小苑莺歌歇，长门蝶舞多。眼看春又去，翠辇不经过。",
            "comment": "【注释】[注释]（1）小苑：皇宫的林苑。（2）长门：长门宫，西汉时，陈皇后失宠贬居之地，后指失宠妃子所居的内宫。（3）翠辇：皇帝的车驾。[译文]皇宫林苑中的黄莺歌唱之声停息了，长门宫前到处是蝴蝶飞舞。眼看着大好的春光就要逝去，而皇帝的车驾却从不曾来过。"
        },
        {
            "title": "杂曲歌辞·宫中乐",
            "content": "楚塞金陵靖，巴山玉垒空。万方无一事，端拱大明宫。雪霁长杨苑，冰开太液池。宫中行乐日，天下盛明时。柳色烟相似，梨花雪不如。春风真有意，一一丽皇居。月上宫花静，烟含苑树深。银台门已闭，仙漏夜沉沉。九重青琐闼，百尺碧云楼。明月秋风起，珠帘上玉钩。",
            "comment": ""
        },
        {
            "title": "立秋日悲怀",
            "content": "清晓上高台，秋风今日来。又添新节恨，犹抱故年哀。泪岂挥能尽，泉终闭不开。更伤春月过，私服示无缞。",
            "comment": ""
        },
        {
            "title": "杂曲歌辞·少年行四首",
            "content": "少小边州惯放狂，骣骑蕃马射黄羊。如今年事无筋力，犹倚营门数雁行。家本清河住五城，须凭弓箭得功名。等闲飞鞚秋原上，独向寒云试射声。弓背霞明剑照霜，秋风走马出咸阳。未收天子河湟地，不拟回头望故乡。霜满中庭月过楼，金尊玉柱对清秋。当年称意须为乐，不到天明未肯休。",
            "comment": ""
        },
        {
            "title": "发潭州寄李宁常侍",
            "content": "君今侍紫垣，我已堕青天。委废从兹日，旋归在几年。心为西靡树，眼是北流泉。更过长沙去，江风满驿船。",
            "comment": ""
        },
        {
            "title": "春游曲三首",
            "content": "晓游临碧殿，日上望春亭。芳树罗仙仗，晴山展翠屏。一夜好风吹，新花一万枝。风前调玉管，花下簇金羁。阊阖春风起，蓬莱雪水消。相将折杨柳，争取最长条。",
            "comment": ""
        },
        {
            "title": "夏至日衡阳郡斋书怀",
            "content": "一来江城守，七见江月圆。齿发将七十，乡关越三千。褰帷罕游观，闭閤多沉眠。新节还复至，故交尽相捐。何时羾阊阖，上诉高高天。",
            "comment": ""
        },
        {
            "title": "杂曲歌辞·圣明乐",
            "content": "海浪恬丹徼，边尘靖黑山。从今万里外，不复镇萧关。",
            "comment": ""
        },
        {
            "title": "中元日赠张尊师",
            "content": "偶来人世值中元，不献玄都永日闲。寂寂焚香在仙观，知师遥礼玉京山。",
            "comment": ""
        },
        {
            "title": "杂曲歌辞·远别离二首",
            "content": "杨柳黄金穗，梧桐碧玉枝。春来消息断，早晚是归时。玳织鸳鸯履，金装翡翠簪。畏人相问着，不拟到城南。",
            "comment": ""
        },
        {
            "title": "游晋祠上李逢吉相公",
            "content": "不立晋祠三十年，白头重到一凄然。泉声自昔锵寒玉，草色虽秋耀翠钿。少壮同游宁有数，尊荣再会便无缘。相思临水下双泪，寄入并汾向洛川。",
            "comment": ""
        },
        {
            "title": "李相薨后题断金集",
            "content": "一览断金集，载悲埋玉人。牙弦千古绝，珠泪万行新。",
            "comment": ""
        },
        {
            "title": "三月晦日会李员外，座中频以老大不醉见讥，",
            "content": "三月唯残一日春，玉山倾倒白鸥驯。不辞便学山公醉，花下无人作主人。",
            "comment": ""
        },
        {
            "title": "赠毛仙翁",
            "content": "宣州浑是上清宫，客有真人貌似童。绀发垂缨光髧髧，细髯缘颔绿茸茸。壶中药物梯霞诀，肘后方书缩地功。既许焚香为弟子，愿教年纪共椿同。",
            "comment": ""
        },
        {
            "title": "奉和仆射相公酬忠武李相公见寄之作",
            "content": "丽藻飞来自相庭，五文相错八音清。初瞻绮色连霞色，又听金声继玉声。才出山西文与武，欢从塞北弟兼兄。白头老尹三川上，双和阳春喜复惊。",
            "comment": ""
        },
        {
            "title": "杂曲歌辞·长相思二首",
            "content": "君行登陇上，妾梦在闺中。玉箸千行落，银床一半空。绮席春眠觉，纱窗晓望迷。朦胧残梦里，犹自在辽西。",
            "comment": ""
        },
        {
            "title": "省中直夜对雪寄李师素侍郎",
            "content": "密雪纷初降，重城杳未开。杂花飞烂漫，连蝶舞徘徊。洒散千株叶，销凝九陌埃。素华凝粉署，清气绕霜台。明觉侵窗积，寒知度塞来。谢家争拟絮，越岭误惊梅。暗魄微茫照，严飙次第催。稍封黄竹亚，先集紫兰摧。孙室临书幌，梁园泛酒杯。静怀琼树倚，醉忆玉山颓。翠陌饥乌噪，苍云远雁哀。此时方夜直，想望意悠哉。",
            "comment": ""
        },
        {
            "title": "和寄窦七中丞",
            "content": "仙吏秦峨别，新诗鄂渚来。才推今北斗，职赋旧三台。雕镂心偏许，缄封手自开。何年相赠答，却得到中台。",
            "comment": ""
        },
        {
            "title": "汉苑行",
            "content": "云霞五采浮天阙，梅柳千般夹御沟。不上黄花南北望，岂知春色满神州。",
            "comment": ""
        },
        {
            "title": "赴东都别牡丹",
            "content": "十年不见小庭花，紫萼临开又别家。上马出门回首望，何时更得到京华。",
            "comment": ""
        },
        {
            "title": "游春词",
            "content": "高楼晓见一花开，便觉春光四面来。暖日晴云知次第，东风不用更相催。",
            "comment": ""
        },
        {
            "title": "节度宣武酬乐天梦得",
            "content": "蓬莱仙监客曹郎，曾枉高车客大梁。见拥旌旄治军旅，知亲笔砚事文章。愁看柳色悬离恨，忆递花枝助酒狂。洛下相逢肯相寄，南金璀错玉凄凉。",
            "comment": ""
        },
        {
            "title": "游义兴寺寄上李逢吉相公",
            "content": "柳营无事诣莲宫，步步犹疑是梦中。劳役徒为万夫长，闲游曾与二人同。凤鸾飞去仙巢在，龙象潜来讲席空。松下花飞频伫立，一心千里忆梁公。",
            "comment": ""
        },
        {
            "title": "赋山",
            "content": "山。耸峻，回环。沧海上，白云间。商老深寻，谢公远攀。古岩泉滴滴，幽谷鸟关关。树岛西连陇塞，猿声南彻荆蛮。世人只向簪裾老，芳草空余麋鹿闲。",
            "comment": ""
        },
        {
            "title": "寄礼部刘郎中",
            "content": "一别三年在上京，仙垣终日选群英。除书每下皆先看，唯有刘郎无姓名。",
            "comment": ""
        },
        {
            "title": "立秋日",
            "content": "平日本多恨，新秋偏易悲。燕词如惜别，柳意已呈衰。事国终无补，还家未有期。心中旧气味，苦校去年时。",
            "comment": ""
        },
        {
            "title": "南宫夜直宿，见李给事封题，其所下制敕知奏",
            "content": "番直同遥夜，严扃限几重。青编书白雀，黄纸降苍龙。北极丝纶句，东垣翰墨踪。尚垂玄露点，犹湿紫泥封。炫眼凝仙烛，驰心袅禁钟。定应形梦寐，暂似接音容。玉树春枝动，金樽腊酿醲。在朝君最旧，休浣许过从。",
            "comment": ""
        },
        {
            "title": "春思寄梦得乐天",
            "content": "花满中庭酒满樽，平明独坐到黄昏。春来诗思偏何处，飞过函关入鼎门。",
            "comment": ""
        },
        {
            "title": "坐中闻思帝乡有感",
            "content": "年年不见帝乡春，白日寻思夜梦频。上酒忽闻吹此曲，坐中惆怅更何人。",
            "comment": ""
        },
        {
            "title": "塞下曲二首",
            "content": "雪满衣裳冰满须，晓随飞将伐单于。平生意气今何在，把得家书泪似珠。边草萧条塞雁飞，征人南望泪沾衣。黄尘满面长须战，白发生头未得归。",
            "comment": ""
        },
        {
            "title": "王昭君",
            "content": "锦车天外去，毳幕雪中开。魏阙苍龙远，萧关赤雁哀。",
            "comment": ""
        },
        {
            "title": "圣明乐",
            "content": "海浪恬月徼，边尘静异山。从今万里外，不复锁萧关。",
            "comment": ""
        },
        {
            "title": "九日言怀",
            "content": "二九即重阳，天清野菊黄。近来逢此日，多是在他乡。晚色霞千片，秋声雁一行。不能高处望，恐断老人肠。",
            "comment": ""
        },
        {
            "title": "皇城中花园讥刘白赏春不及",
            "content": "五凤楼西花一园，低枝小树尽芳繁。洛阳才子何曾爱，下马贪趋广运门。",
            "comment": ""
        },
        {
            "title": "八月十七日夜书怀",
            "content": "三五既不留，二八又还过。金蟾著未出，玉树悲稍破。谁向西园游，空归北堂卧。佳期信难得，永夕无可奈。抚枕独高歌，烦君为予和。",
            "comment": ""
        },
        {
            "title": "句",
            "content": "何日居三署，终年尾百僚。移石几回敲废印，开箱何处送新图。唯应四仲祭，使者暂悲嗟。偶逢蒲家郎，乃是葛仙客。行常乘青竹，饥即煮白石。腰间嫌大组，心内保尺宅。我愿从之游，深卜炼上液。",
            "comment": ""
        },
        {
            "title": "从军词五首",
            "content": "荒鸡隔水啼，汗马逐风嘶。终日随征旆，何时罢鼓鼙。孤心眠夜雪，满眼是秋沙。万里犹防塞，三年不见家。却望冰河阔，前登雪岭高。征人几多在，又拟战临洮。胡风千里惊，汉月五更明。纵有还家梦，犹闻出塞声。暮雪连青海，阴霞覆白山。可怜班定远，生入玉门关。",
            "comment": ""
        },
        {
            "title": "青云干吕",
            "content": "郁郁复纷纷，青霄干吕云。色令天下见，候向管中分。远覆无人境，遥彰有德君。瑞容惊不散，冥感信稀闻。湛露羞依草，南风耻带薰。恭惟汉武帝，余烈尚氛氲。",
            "comment": ""
        },
        {
            "title": "春闺思",
            "content": "戴胜飞晴野，凌澌下浊河。春风楼上望，谁见泪痕多。",
            "comment": ""
        },
        {
            "title": "将赴洛下，旅次汉南，献上相公二十兄言怀八",
            "content": "台室名曾继，旌门节暂过。欢情老去少，苦事别离多。便为开樽俎，应怜出网罗。百忧今已失，一醉孰知他。帝德千年日，君恩万里波。许随黄绮辈，闲唱紫芝歌。龙衮期重补，梅羹伫再和。嵩丘来携手，君子意如何。",
            "comment": ""
        },
        {
            "title": "琴曲歌辞·蔡氏五弄·游春辞三首",
            "content": "晚游临碧殿，日上望春亭。芳树罗仙仗，晴山展翠屏。一夜好风吹，新花一万枝。风前调玉管，花下簇金羁。阊阖春风起，蓬莱雪水消。相将折杨柳，争取最长条。",
            "comment": ""
        }
    ]
}