{
    "dynasty": "唐",
    "author": "莫宣卿",
    "poems": [
        {
            "title": "句",
            "content": "我本南山凤，岂同凡鸟群。",
            "comment": ""
        },
        {
            "title": "答问读书居",
            "content": "书屋倚麒麟，不同牛马路。床头万卷书，溪上五龙渡。井汲冽寒泉，桂花香玉露。茅檐无外物，只见青云护。",
            "comment": ""
        },
        {
            "title": "百官乘月早朝听残漏",
            "content": "建礼俨朝冠，重门耿夜阑。碧空蟾魄度，清禁漏声残。候晓车舆合，凌霜剑佩寒。星河犹皎皎，银箭尚珊珊。杳霭祥光起，霏微瑞气攒。忻逢圣明代，长愿接鹓鸾。",
            "comment": ""
        },
        {
            "title": "赋得水怀珠",
            "content": "长川含媚色，波底孕灵珠。素魄生蘋末，圆规照水隅。沦涟冰彩动，荡漾瑞光铺。迥夜星同贯，清秋岸不枯。江妃思在掌，海客亦忘躯。合浦当还日，恩威信已敷。",
            "comment": ""
        }
    ]
}