{
    "dynasty": "唐",
    "author": "崔元翰",
    "poems": [
        {
            "title": "奉和登玄武楼观射即事书怀赐孟涉应制",
            "content": "宁岁常有备，殊方靡不宾。禁营列武卫，帝座彰威神。讲事一临幸，加恩遍抚巡。城高凤楼耸，场迥兽侯新。饮羽连百中，控弦逾六钧。拣材尽爪士，受任皆信臣。光赏文藻丽，便繁心膂亲。复如观太清，昭烂垂芳辰。",
            "comment": ""
        },
        {
            "title": "杂言奉和圣制至承光院见自生藤，感其得地因",
            "content": "新藤正可玩，得地又蓬时。罗生密叶交绿蔓，欲布清阴垂紫蕤。已带朝光暖，犹含轻露滋。遥依千华殿，稍上万年枝。余芳连桂树，积润傍莲池。岂如幽谷无人见，空覆荒榛杂兔丝。圣心对此应有感，隐迹如斯谁复知。怀贤劳永叹，比物赋新诗。聘丘园，访茅茨，为谢中林士，王道本无私。",
            "comment": ""
        },
        {
            "title": "奉和圣制重阳旦日百寮曲江宴示怀",
            "content": "偶圣睹昌期，受恩惭弱质。幸逢良宴会，况是清秋日。远岫对壶觞，澄澜映簪绂。炮羔备丰膳，集凤调鸣律。薄劣厕英豪，欢娱忘衰疾。平皋行雁下，曲渚双凫出。沙岸菊开花，霜枝果垂实。天文见成象，帝念资勤恤。探道得玄珠，斋心居特室。岂如横汾唱，其事徒骄逸。",
            "comment": ""
        },
        {
            "title": "清明节郭侍御偶与李侍御、孔校书、王秀才游",
            "content": "山色入层城，钟声临复岫。乘闲息边事，探异怜春候。曲阁下重阶，回廊遥对霤。石间花遍落，草上云时覆。钻火见樵人，饮泉逢野兽。道情亲法侣，时望登朝右。执宪纠奸邪，刊书正讹谬。茂才当时选，公子生人秀。赠答继篇章，欢娱重朋旧。垂帘独衰疾，击缶酬金奏。",
            "comment": ""
        },
        {
            "title": "雨中对后檐丛竹",
            "content": "含风摇砚水，带雨拂墙衣。乍似秋江上，渔家半掩扉。",
            "comment": ""
        },
        {
            "title": "奉和圣制中元日题奉敬寺",
            "content": "妙道非本说，殊途成异名。圣人得其要，俱以化群生。凤吹从上苑，龙宫连外城。花鬘列后殿，云车驻前庭。松竹含新秋，轩窗有馀清。缅怀崆峒事，须继箫管声。离相境都寂，忘言理更精。域中信称大，天下乃为轻。屈己由济物，尧心岂所荣。",
            "comment": ""
        }
    ]
}