{
    "dynasty": "唐",
    "author": "王泠然",
    "poems": [
        {
            "title": "句",
            "content": "林狖欺童子，山精试老僧。陈兵剑阁山将动，饮马珠江水不流。官微思倚玉，文浅怯投珠。",
            "comment": ""
        },
        {
            "title": "淮南寄舍弟",
            "content": "昔予从不调，经岁旅淮源。念尔长相失，何时返故园。寄书迷处所，分袂隔凉温。远道俱为客，他乡共在原。归情春伴雁，愁泣夜随猿。愧见高堂上，朝朝独倚门。",
            "comment": ""
        },
        {
            "title": "汴堤柳（一本作题河边枯柳）",
            "content": "隋家天子忆扬州，厌坐深宫傍海游。穿地凿山开御路，鸣笳叠鼓泛清流。流从巩北分河口，直到淮南种官柳。功成力尽人旋亡，代谢年移树空有。当时彩女侍君王，绣帐旌门对柳行。青叶交垂连幔色，白花飞度染衣香。今日摧残何用道，数里曾无一枝好。驿骑征帆损更多，山精野魅藏应老。凉风八月露为霜，日夜孤舟入帝乡。河畔时时闻木落，客中无不泪沾裳。",
            "comment": ""
        },
        {
            "title": "夜光篇",
            "content": "游人夜到汝阳间，夜色冥濛不解颜。谁家暗起寒山烧，因此明中得见山。山头山下须臾满，历险缘深无暂断。焦声散著群树鸣，炎气傍林一川暖。是时西北多海风，吹上连天光更雄。浊烟熏月黑，高艳爇云红。初谓炼丹仙灶里，还疑铸剑神谿中。划为飞电来照物，乍作流星并上空。西山无草光已灭，东顶荧荧犹未绝。沸汤空谷数道水，融盖阴崖几年雪。两京贫病若为居，四壁皆成凿照馀。未得贵游同秉烛，唯将半影借披书。",
            "comment": ""
        },
        {
            "title": "古木卧平沙",
            "content": "古木卧平沙，摧残岁月赊。有根横水石，无叶拂烟霞。春至苔为叶，冬来雪作花。不逢星汉使，谁辨是灵槎。",
            "comment": ""
        }
    ]
}