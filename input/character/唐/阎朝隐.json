{
    "dynasty": "唐",
    "author": "阎朝隐",
    "poems": [
        {
            "title": "奉和立春游苑迎春应制",
            "content": "管籥周移寰极里，乘舆望幸斗城闉。草根未结青丝缕，萝茑犹垂绿帔巾。鹊入巢中言改岁，燕衔书上道宜新。愿得长绳系取日，光临天子万年春。",
            "comment": ""
        },
        {
            "title": "奉和送金城公主适西蕃应制",
            "content": "甥舅重亲地，君臣厚义乡。还将贵公主，嫁与耨檀王。卤簿山河暗，琵琶道路长。回瞻父母国，日出在东方。",
            "comment": ""
        },
        {
            "title": "奉和九日幸临渭亭，登高应制得筵字",
            "content": "九九侍神仙，高高坐半天。文章二曜动，气色五星连。簪绂趋皇极，笙歌接御筵。愿因茱菊酒，相守百千年。",
            "comment": ""
        },
        {
            "title": "相和歌辞·采莲女",
            "content": "采莲女，采莲舟，春日春江碧水流。莲衣承玉钏，莲刺罥银钩。薄暮敛容歌一曲，氛氲香气满汀洲。",
            "comment": ""
        },
        {
            "title": "奉和圣制夏日游石淙山",
            "content": "金台隐隐陵黄道，玉辇亭亭下绛雰。千种冈峦千种树，一重岩壑一重云。花落风吹红的历，藤垂日晃绿葐蒀。五百里内贤人聚，愿陪阊阖侍天文。",
            "comment": ""
        },
        {
            "title": "鹦鹉猫儿篇",
            "content": "霹雳引，丰隆鸣，猛兽噫气蛇吼声。鹦鹉鸟，同资造化兮殊粹精。鹔鹴毛，翡翠翼。鹓雏延颈，鹍鸡弄色。鹦鹉鸟，同禀阴阳兮异埏埴。彼何为兮，隐隐振振；此何为兮，绿衣翠襟。彼何为兮，窘窘蠢蠢；此何为兮，好貌好音。彷彷兮徉徉，似妖姬躧步兮动罗裳；趋趋兮跄跄，若处子回眸兮登玉堂。爰有兽也，安其忍，觜其胁，距其胸，与之放旷浪浪兮，从从容容。钩爪锯牙也，宵行昼伏无以当。遇之兮忘味，抟击腾掷也，朝飞暮噪无以拒，逢之兮屏气。由是言之，贪残薄则智慧作，贪残临之兮不复攫；由是言之，智慧周则贪残囚，智慧犯之兮不复忧。菲形陋质虽贱微，皇王顾遇长光辉。离宫别馆临朝市，妙舞繁弦杂宫徵。嘉喜堂前景福内，合欢殿上明光里。云母屏风文彩合，流苏斗帐香烟起，承恩宴盼接宴喜。高视七头金骆驼，平怀五尺铜狮子。国有君兮国有臣，君为主兮臣为宾。朝有贤兮朝有德，贤为君兮德为饰，千年万岁兮心转忆。",
            "comment": ""
        },
        {
            "title": "夜宴安乐公主新宅",
            "content": "凤凰鸣舞乐昌年，蜡炬开花夜管弦。半醉徐击珊瑚树，已闻钟漏晓声传。",
            "comment": ""
        },
        {
            "title": "三日曲水侍宴应制",
            "content": "三月重三日，千春续万春。圣泽如东海，天文似北辰。荷叶珠盘净，莲花宝盖新。陛下制万国，臣作水心人。",
            "comment": ""
        },
        {
            "title": "侍从途中口号应制",
            "content": "疵贱出山东，忠贞任土风。因敷河朔藻，得奉洛阳宫。一顾侍御史，再顾给事中。常愿粉肌骨，特答造化功。",
            "comment": ""
        },
        {
            "title": "饯唐永昌",
            "content": "洛阳难理若棼丝，椎破连环定不疑。鹦鹉休言秦地乐，回头一顾一相思。",
            "comment": ""
        },
        {
            "title": "奉和圣制春日幸望春宫应制",
            "content": "句芒人面乘两龙，道是春神卫九重。彩胜年年逢七日，酴醿岁岁满千钟。宫梅间雪祥光遍，城柳含烟淑气浓。醉倒君前情未尽，原因歌舞自为容。主",
            "comment": ""
        },
        {
            "title": "奉和登骊山应制",
            "content": "龙行踏绛气，天半语相闻。混沌疑初判，洪荒若始分。",
            "comment": ""
        },
        {
            "title": "琴曲歌辞·明月歌",
            "content": "梅花雪白柳叶黄，云雾四起月苍苍，箭水泠泠刻漏长。挥玉指，拂罗裳，为君一奏楚明光。",
            "comment": ""
        }
    ]
}