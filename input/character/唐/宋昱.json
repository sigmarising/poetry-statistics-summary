{
    "dynasty": "唐",
    "author": "宋昱",
    "poems": [
        {
            "title": "题石窟（寺魏孝文所置）",
            "content": "梵宇开金地，香龛凿铁围。影中群象动，空里众灵飞。檐牖笼朱旭，房廊挹翠微。瑞莲生佛步，瑶树挂天衣。邀福功虽在，兴王代久非。谁知云朔外，更睹化胡归。",
            "comment": ""
        },
        {
            "title": "晓次荆江",
            "content": "孤舟大江水，水涉无昏曙。雨暗迷津时，云生望乡处。渔翁闲自乐，樵客纷多虑。秋色湖上山，归心日边树。徒称竹箭美，未得枫林趣。向夕垂钓还，吾从落潮去。",
            "comment": ""
        },
        {
            "title": "樟亭观涛",
            "content": "涛来势转雄，猎猎驾长风。雷震云霓里，山飞霜雪中。激流起平地，吹涝上侵空。翕辟乾坤异，盈虚日月同。艅艎从陆起，洲浦隔阡通。跳沫喷岩翠，翻波带景红。怒湍初抵北，却浪复归东。寂听堪增勇，晴看自发蒙。伍生传或谬，枚叟说难穷。来信应无已，申威亦匪躬。冲腾如决胜，回合似相攻。委质任平视，谁能涯始终。第一百二十二卷",
            "comment": ""
        }
    ]
}