{
    "dynasty": "唐",
    "author": "栖蟾",
    "poems": [
        {
            "title": "游边",
            "content": "边云四顾浓，饥马嗅枯丛。万里八九月，一身西北风。偷营天正黑，战地雪多红。昨夜东归梦，桃花暖色中。",
            "comment": ""
        },
        {
            "title": "寄问政山聂威仪",
            "content": "先生卧碧岑，诸祖是知音。得道无一法，孤云同寸心。岚光薰鹤诏，茶味敌人参。苦向壶中去，他年许我寻。",
            "comment": ""
        },
        {
            "title": "短歌行",
            "content": "蟾光堪自笑，浮世懒思量。身得几时活，眼开终日忙。千门无寿药，一镜有愁霜。早向尘埃外，光阴任短长。",
            "comment": ""
        },
        {
            "title": "居南岳怀沈彬",
            "content": "石房开竹扉，茗外独支颐。万木还无叶，百年能几时。隔云闻狖过，截雨见虹垂。因忆岳南客，晏眠吟好诗。",
            "comment": ""
        },
        {
            "title": "牧童",
            "content": "牛得自由骑，春风细雨飞。青山青草里，一笛一蓑衣。日出唱歌去，月明抚掌归。何人得似尔，无是亦无非。",
            "comment": ""
        },
        {
            "title": "南中怀友生",
            "content": "荔枝江上立，望北几思量。隔海无书札，前年在汉阳。瘴村人起早，铜柱象揩光。居此成何事，寻君过碧湘。",
            "comment": ""
        },
        {
            "title": "赠南岳玄泰布衲",
            "content": "曹溪入室人，终老甚难群。四十馀年内，青山与白云。松和巢鹤看，果共野猿分。海外僧来说，名高自小闻。",
            "comment": ""
        },
        {
            "title": "送迁客",
            "content": "谏频甘得罪，一骑入南深。若顺吾皇意，即无臣子心。织花蛮市布，捣月象州砧。蒙雪知何日，凭楼望北吟。",
            "comment": ""
        },
        {
            "title": "再宿京口禅院",
            "content": "滩声依旧水溶溶，岸影参差对梵宫。楚树七回凋旧叶，江人两至宿秋风。蟾蜍竹老摇疏白，菡萏池干落碎红。多病支郎念行止，晚年生计转如蓬。",
            "comment": ""
        },
        {
            "title": "宿巴江",
            "content": "江声五十里，泻碧急于弦。不觉日又夜，争教人少年。一汀巫峡月，两岸子规天。山影似相伴，浓遮到晓船。",
            "comment": ""
        }
    ]
}