{
    "dynasty": "唐",
    "author": "可止",
    "poems": [
        {
            "title": "雪十二韵",
            "content": "落处咸过尺，翛然物象凄。瑞凝金殿上，寒甚玉关西。润比江河普，明将日月齐。凌云花顶腻，锁径竹梢低。出谷樵童怯，归林野鸟迷。煮茶融破练，磨墨染成黳。陷兔埋平泽，和鱼冻合溪。入楼消酒力，当槛写诗题。道路依凭马，朝昏委托鸡。洞深猿作族，松亚鹤移栖。及夏清岩穴，经春溜石梯。丰年兼泰国，天道育黔黎。",
            "comment": ""
        },
        {
            "title": "赠樊川长老（一作清尚诗）",
            "content": "瘦颜颧骨见，满面雪毫垂。坐石鸟疑死，出门人谓痴。照身潭入楚，浸影桧生隋。太白曾经夏，清风凉四肢。",
            "comment": ""
        },
        {
            "title": "寄积麦山会如长老",
            "content": "默然如大道，尘世不相关。青桧行时静，白云禅处闲。贫高一生行，病长十年颜。夏满期游寺，寻山又下山。",
            "comment": ""
        },
        {
            "title": "句",
            "content": "不知谁会喃喃语，必向王前报太平。",
            "comment": ""
        },
        {
            "title": "精舍遇雨",
            "content": "空门寂寂淡吾身，溪雨微微洗客尘。卧向白云情未尽，任他黄鸟醉芳春。",
            "comment": ""
        },
        {
            "title": "山居",
            "content": "雪消春力展，花漫洞门垂。果长纤枝曲，岩崩直道移。重猿围浅井，斗鼠下疏篱。寒食微灯在，高风势彻陂。",
            "comment": ""
        },
        {
            "title": "哭贾岛",
            "content": "燕生松雪地，蜀死葬山根。诗僻降今古，官卑误子孙。冢栏寒月色，人哭苦吟魂。墓雨滴碑字，年年添藓痕。",
            "comment": ""
        }
    ]
}