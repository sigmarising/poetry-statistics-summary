{
    "dynasty": "唐",
    "author": "魏万",
    "poems": [
        {
            "title": "金陵酬李翰林谪仙子",
            "content": "君抱碧海珠，我怀蓝田玉。各称希代宝，万里遥相烛。长卿慕蔺久，子猷意已深。平生风云人，暗合江海心。去秋忽乘兴，命驾来东土。谪仙游梁园，爱子在邹鲁。二处一不见，拂衣向江东。五两挂海月，扁舟随长风。南游吴越遍，高揖二千石。雪上天台山，春逢翰林伯。宣父敬项橐，林宗重黄生。一长复一少，相看如弟兄。惕然意不尽，更逐西南去。同舟入秦淮，建业龙盘处。楚歌对吴酒，借问承恩初。宫买长门赋，天迎驷马车。才高世难容，道废可推命。安石重携妓，子房空谢病。金陵百万户，六代帝王都。虎石据西江，钟山临北湖。二山信为美，王屋人相待。应为歧路多，不知岁寒在。君游早晚还，勿久风尘间。此别未远别，秋期到仙山。",
            "comment": ""
        },
        {
            "title": "榴花洞",
            "content": "江山巧秀入禅扃，四望仙源画未真。万疊好峰侵碧落，一条流水隔红尘。润边鹿迹知何代，洞口榴花镇似春。自恨声名尚牵锁，无因长对社中人。",
            "comment": ""
        }
    ]
}