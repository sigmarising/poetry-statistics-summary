{
    "dynasty": "唐",
    "author": "徐晶",
    "poems": [
        {
            "title": "赠温驸马汝阳王",
            "content": "畴昔承馀论，文章幸滥推。夜陪银汉赏，朝奉桂山词。梁邸调歌日，秦楼按舞时。登高频作赋，体物屡为诗。连骑长楸下，浮觞曲水湄。北堂留上客，南陌送佳期。忆昨陪临泛，于今阻宴私。再看冬雪满，三见夏花滋。都尉朝青阁，淮王侍紫墀。宁知倦游者，华发老京师。",
            "comment": ""
        },
        {
            "title": "阮公体",
            "content": "秦王按剑怒，发卒戍龙沙。雄图尚未毕，海内已纷拏。黄尘暗天起，白日敛精华。唯见长城外，僵尸如乱麻。",
            "comment": ""
        },
        {
            "title": "同蔡孚五亭咏",
            "content": "章奏中京罢，云泉别业归。拂琴铺野席，牵柳挂朝衣。翡翠巢书幌，鸳鸯立钓矶。幽栖可怜处，春事满林扉。",
            "comment": ""
        },
        {
            "title": "蔡起居山亭",
            "content": "文史归休日，栖闲卧草亭。蔷薇一架紫，石竹数重青。垂露和仙药，烧香诵道经。莫将山水弄，持与世人听。",
            "comment": ""
        },
        {
            "title": "送友人尉蜀中",
            "content": "故友汉中尉，请为西蜀吟。人家多种橘，风土爱弹琴。水向昆明阔，山连大夏深。理闲无别事，时寄一登临。",
            "comment": ""
        }
    ]
}