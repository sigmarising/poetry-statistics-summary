{
    "dynasty": "唐",
    "author": "徐凝",
    "poems": [
        {
            "title": "语儿见新月",
            "content": "几处天边见新月，经过草市忆西施。娟娟水宿初三夜，曾伴愁蛾到语儿。",
            "comment": ""
        },
        {
            "title": "员峤先生",
            "content": "员峤先生无白发，海烟深处采青芝。逢人借问陶唐主，欲进冰蚕五色丝。",
            "comment": ""
        },
        {
            "title": "云封庵",
            "content": "登岩背山河，立石秋风里。隐见浙江涛，一尺东沟水。",
            "comment": ""
        },
        {
            "title": "伤画松道芬上人",
            "content": "百法驱驰百年寿，五劳消瘦五株松。昨来闻道严陵死，画到青山第几重。",
            "comment": ""
        },
        {
            "title": "长洲览古",
            "content": "吴王上国长洲奢，翠黛寒江一道斜。伤见摧残旧宫树，美人曾插九枝花。",
            "comment": ""
        },
        {
            "title": "八月十五夜",
            "content": "皎皎秋空八月圆，常娥端正桂枝鲜。一年无似如今夜，十二峰前看不眠。",
            "comment": ""
        },
        {
            "title": "送沈亚之赴郢掾",
            "content": "千万乘骢沈司户，不须惆怅郢中游。几年白雪无人唱，今日唯君上雪楼。",
            "comment": ""
        },
        {
            "title": "自鄂渚至河南将归江外留辞侍郎",
            "content": "一生所遇唯元白，天下无人重布衣。欲别朱门泪先尽，白头游子白身归。",
            "comment": ""
        },
        {
            "title": "宫中曲二首",
            "content": "披香侍宴插山花，厌著龙绡著越纱。恃赖倾城人不及，檀妆唯约数条霞。身轻入宠尽恩私，腰细偏能舞柘枝。一日新妆抛旧样，六宫争画黑烟眉。",
            "comment": ""
        },
        {
            "title": "乐府新诗",
            "content": "一声卢女十三弦，早嫁城西好少年。不羡越溪歌者苦，采莲归去绿窗眠。",
            "comment": ""
        },
        {
            "title": "庐山独夜",
            "content": "寒空五老雪，斜月九江云。钟声知何处，苍苍树里闻。",
            "comment": ""
        },
        {
            "title": "寄潘先生",
            "content": "至人知姓不知名，闻道黄金骨节轻。世上仙方无觅处，欲来西岳事先生。",
            "comment": ""
        },
        {
            "title": "白铜鞮",
            "content": "騕褭锦障泥，楼头日又西。留欢住不住，素齿白铜鞮。",
            "comment": ""
        },
        {
            "title": "侍郎宅泛池",
            "content": "莲子花边回竹岸，鸡头叶上荡兰舟。谁知洛北朱门里，便到江南绿水游。",
            "comment": ""
        },
        {
            "title": "郑女出参丈人词",
            "content": "凤钗翠翘双宛转，出见丈人梳洗晚。掣曳罗绡跪拜时，柳条无力花枝软。",
            "comment": ""
        },
        {
            "title": "春陪相公看花宴会二首",
            "content": "丞相邀欢事事同，玉箫金管咽东风。百分春酒莫辞醉，明日的无今日红。木兰花谢可怜条，远道音书转寂寥。春去一年春又尽，几回空上望江桥。",
            "comment": ""
        },
        {
            "title": "夸红槿",
            "content": "谁道槿花生感促，可怜相计半年红。何如桃李无多少，并打千枝一夜风。",
            "comment": ""
        },
        {
            "title": "春雨",
            "content": "花时闷见联绵雨，云入人家水毁堤。昨日春风源上路，可怜红锦枉抛泥。",
            "comment": ""
        },
        {
            "title": "句",
            "content": "青山旧路在，白首醉还乡。试到第三桥，便入千顷花。乱后见淮水，归心忽迢遥。乍疑鲸喷浪，忽似鹢凌风。呀呷汀洲动，喧阗里巷空。",
            "comment": ""
        },
        {
            "title": "浙西李尚书奏毁淫昏庙",
            "content": "传闻废淫祀，万里静山陂。欲慰灵均恨，先烧靳尚祠。",
            "comment": ""
        },
        {
            "title": "庐山瀑布",
            "content": "虚空落泉千仞直，雷奔入江不暂息。今古长如白练飞，一条界破青山色。",
            "comment": ""
        },
        {
            "title": "和侍郎邀宿不至",
            "content": "蟾蜍有色门应锁，街鼓无声夜自深。料得白家诗思苦，一篇诗了一弹琴。",
            "comment": ""
        },
        {
            "title": "二月望日",
            "content": "长短一年相似夜，中秋未必胜中春。不寒不暖看明月，况是从来少睡人。",
            "comment": ""
        },
        {
            "title": "送日本使还",
            "content": "绝国将无外，扶桑更有东。来朝逢圣日，归去及秋风。夜泛潮回际，晨征苍莽中。鲸波腾水府，蜃气壮仙宫。天眷何期远，王文久已同。相望杳不见，离恨托飞鸿。",
            "comment": ""
        },
        {
            "title": "独住僧",
            "content": "百补袈裟一比丘，数茎长睫覆青眸。多应独住山林惯，唯照寒泉自剃头。",
            "comment": ""
        },
        {
            "title": "和夜题玉泉寺",
            "content": "岁岁云山玉泉寺，年年车马洛阳尘。风清月冷水边宿，诗好官高能几人。",
            "comment": ""
        },
        {
            "title": "和嘲春风",
            "content": "源上拂桃烧水发，江边吹杏暗园开。可怜半死龙门树，懊恼春风作底来。",
            "comment": ""
        },
        {
            "title": "牡丹",
            "content": "何人不爱牡丹花，占断城中好物华。疑是洛川神女作，千娇万态破朝霞。",
            "comment": ""
        },
        {
            "title": "长庆春",
            "content": "山头水色薄笼烟，久客新愁长庆年。身上五劳仍病酒，夭桃窗下背花眠。",
            "comment": ""
        },
        {
            "title": "寄玄阳先生",
            "content": "不能相见见人传，山瞿岸山中岱岸边。颜貌只如三二十，道年三百亦藏年。",
            "comment": ""
        },
        {
            "title": "春寒",
            "content": "乱雪从教舞，回风任听吹。春寒能作底，已被柳条欺。",
            "comment": ""
        },
        {
            "title": "忆扬州",
            "content": "萧娘脸下难胜泪，桃叶眉头易得愁。天下三分明月夜，二分无赖是扬州。",
            "comment": "【注释】　　说是忆“扬州”，实际上是一首怀人的作品，所以诗人并不着力描写这座“绿扬城郭”的宜人风物，而是以离恨千端的绵绵情怀，追忆当日的别情。不写自己的殷切怀念，而写远人的别时音容，以往日远人之情重，衬出今日自己情怀之不堪，是深一层写法。　　前两句，所谓“相见时难别亦难”，极写当日别离景象，萧娘、桃叶均代指所思；愁眉、泪眼似是重复，而以一“难”一“易”出之，便不觉其烦，反而有反复留连、无限萦怀之感。当日的愁眉，当日的泪眼，以及当日的惨痛心情，都作成今日无穷的思念。于此思念殷切之际，唯觉一片惆怅，无可诉说之人，于是，抬头而见月，但此月偏偏又是当时扬州照人离别之月，更加助愁添恨。虽然时光冲淡了当日的凄苦，却割不断缠绵的思念。这种挣不断、解不开的心绪，本与明月无关，奈它曾照离人泪眼，似是有情，而今宵偏照愁人又似无动于衷，却又可憎。于深夜抬头望月时，本欲解脱此一段愁思，却想不到月光又来缠人，故曰“明月无赖”。　　古人律绝的结尾处，有时用一种叫做“一笔荡开”的方法，往往会产生一种“寄意无穷”的效果。这首诗所不同的，是它不在第四句用，而在第三句时即已“荡开”。曰愁眉，曰泪眼，虽作者余情未尽，而他事已不必增添，于是忽然揽入一轮明月，以写无可奈何之态，可谓诗思险谲。这两句看似将全诗截为两段，实则欲断不断，题中用“忆”字，将全诗连贯起来，依然是“剪不断，理还乱”的“别是一般滋味”。　　张泌的《寄人诗》：“别梦依稀到谢家，小廊回合曲栏斜。多情只有春庭月，犹为离人照落花。”与《忆扬州》几乎写同一内容。而在写法上，却是春兰秋菊，各占一时之选。张诗的谢家、曲栏，同于徐诗的愁眉、泪眼，意指所思之人。后两句，也同样以夜月寄怀。一个说春月多情，一个说明月无赖。虽语言各异而诗意相同。　　无赖二字，本有褒贬两义，这里因明月恼人，有抱怨意。但后世因惊赏这对扬州明月的新奇形象，就离开了作者原意，把它截下来只作为描写扬州夜月的传神警句来欣赏，这时的无赖二字又成为爱极的昵称了。这也是形象有时会大于作者构思的一例。　　本来月光普照，遍及人寰，并不偏宠扬州。而扬州的魅力，也非仅在月色。诗为传神，有时似乎违反常理，却能深入事理骨髓。三分、无赖的奇幻设想，也有它的渊源与影响。三分明月，使人想起谢灵运的名言。他说：“天下才有一石，曹子建独占八斗，我得一斗，天下共分一斗。”此后宋人苏轼的《水龙吟·和章质夫杨花》：“春色三分，二分尘土，一分流水”也并不逊色。这些数目字，都是不可以常理论的，而它的艺术效果却是惊人的。以徐凝此诗而论，后世读者读此诗后，对扬州的向往如醉如痴，致使“二分明月”成为扬州的代称。至如“月色无赖”，后世如王安石“春色恼人眠不得，月移花影上栏杆”中的“春色恼人”即与之同一机杼。　　《忆扬州》是一首怀人诗，但标题却不明题怀人，而偏曰怀地。这是因为诗人把扬州明月写到了入神的地步，并用“无赖”之“明月”，把扬州装点出无限风姿，与《忆扬州》的标题吻合无间，因而把读者的注意力引向向往扬州的美好。这也许是作者有意的安排，无论如何，这种大胆的艺术构思所产生的效果，是不能不使人为之惊叹的。　　（孙艺秋）"
        },
        {
            "title": "杨叛儿",
            "content": "哀怨杨叛儿，骀荡郎知否。香死博山炉，烟生白门柳。",
            "comment": ""
        },
        {
            "title": "观钓台画图",
            "content": "一水寂寥青霭合，两崖崔崒白云残。画人心到啼猿破，欲作三声出树难。",
            "comment": ""
        },
        {
            "title": "洛城秋砧",
            "content": "三川水上秋砧发，五凤楼前明月新。谁为秋砧明月夜，洛阳城里更愁人。",
            "comment": ""
        },
        {
            "title": "天台独夜",
            "content": "银地秋月色，石梁夜溪声。谁知屐齿尽，为破烟苔行。",
            "comment": ""
        },
        {
            "title": "嘉兴寒食",
            "content": "嘉兴郭里逢寒食，落日家家拜扫回。唯有县前苏小小，无人送与纸钱来。",
            "comment": ""
        },
        {
            "title": "汉宫曲",
            "content": "水色帘前流玉霜，赵家飞燕侍昭阳。掌中舞罢箫声绝，三十六宫秋夜长。",
            "comment": ""
        },
        {
            "title": "浙东故孟尚书种柳",
            "content": "孟家种柳东城去，临水逶迤思故人。不似当时大司马，重来得见汉南春。",
            "comment": ""
        },
        {
            "title": "玩花五首",
            "content": "一树梨花春向暮，雪枝残处怨风来。明朝渐校无多去，看到黄昏不欲回。麹尘溪上素红枝，影在溪流半落时。时人自惜花肠断，春风却是等闲吹。朱霞焰焰山枝动，绿野声声杜宇来。谁为蜀王身作鸟，自啼还自有花开。谁家踯躅青林里，半见殷花焰焰枝。忆得倡楼人送客，深红衫子影门时。花到蔷薇明艳绝，燕支颗破麦风秋。一番弄色一番退，小妇轻妆大妇愁。",
            "comment": ""
        },
        {
            "title": "答白公",
            "content": "高景争来草木头，一生心事酒前休。山公自是仙人侣，携手醉登城上楼。",
            "comment": ""
        },
        {
            "title": "上阳红叶",
            "content": "洛下三分红叶秋，二分翻作上阳愁。千声万片御沟上，一片出宫何处流。",
            "comment": ""
        },
        {
            "title": "奉和鹦鹉",
            "content": "毛羽曾经翦处残，学人言语道暄寒。任饶长被金笼阖，也免栖飞雨雪难。",
            "comment": ""
        },
        {
            "title": "和秋游洛阳",
            "content": "洛阳自古多才子，唯爱春风烂漫游。今到白家诗句出，无人不咏洛阳秋。",
            "comment": ""
        },
        {
            "title": "题伍员庙",
            "content": "千载空祠云海头，夫差亡国已千秋。浙波只有灵涛在，拜奠青山人不休。",
            "comment": ""
        },
        {
            "title": "送马向入蜀",
            "content": "游子出咸京，巴山万里程。白云连鸟道，青壁遰猿声。雨雪经泥坂，烟花望锦城。工文人共许，应纪蜀中行。",
            "comment": ""
        },
        {
            "title": "汴河览古",
            "content": "炀帝龙舟向此行，三千宫女采桡轻。渡河不似如今唱，为是杨家怨思声。",
            "comment": ""
        },
        {
            "title": "莫愁曲",
            "content": "玳瑁床头刺战袍，碧纱窗外叶骚骚。若为教作辽西梦，月冷如丁风似刀。",
            "comment": ""
        },
        {
            "title": "回施先辈见寄新诗二首",
            "content": "九幽仙子西山卷，读了绦绳系又开。此卷玉清宫里少，曾寻真诰读诗来。紫河车里丹成也，皂荚枝头早晚飞。料得仙宫列仙籍，如君进士出身稀。",
            "comment": ""
        },
        {
            "title": "八月九月望夕雨",
            "content": "八月繁云连九月，两回三五晦漫漫。一年怅望秋将尽，不得常娥正面看。",
            "comment": ""
        },
        {
            "title": "送李补阙归朝",
            "content": "驷马归咸秦，双凫出海门。还从清切禁，再沐圣明恩。礼乐中朝贵，文章大雅存。江湖多放逸，献替欲谁论。",
            "comment": ""
        },
        {
            "title": "忆紫溪",
            "content": "长忆紫溪春欲尽，千岩交映水回斜。岩空水满溪自紫，水态更笼南烛花。",
            "comment": ""
        },
        {
            "title": "送陈司马",
            "content": "家寄茅洞中，身游越城下。宁知许长史，不忆陈司马。",
            "comment": ""
        },
        {
            "title": "蛮入西川后",
            "content": "守隘一夫何处在，长桥万里只堪伤。纷纷塞外乌蛮贼，驱尽江头濯锦娘。",
            "comment": ""
        },
        {
            "title": "山鹧鸪词",
            "content": "南越岭头山鹧鸪，传是当时守贞女。化为飞鸟怨何人，犹有啼声带蛮语。",
            "comment": ""
        },
        {
            "title": "览镜词",
            "content": "宝镜磨来寒水清，青衣把就绿窗明。潘郎懊恼新秋发，拔却一茎生两茎。",
            "comment": ""
        },
        {
            "title": "武夷山仙城",
            "content": "武夷无上路，毛径不通风。欲共麻姑住，仙城半在空。",
            "comment": ""
        },
        {
            "title": "题缙云山鼎池二首",
            "content": "黄帝旌旗去不回，空余片石碧崔嵬。有时风卷鼎湖浪，散作晴天雨点来。天地茫茫成古今，仙都凡有几人寻。到来唯见山高下，只是不知湖浅深。",
            "comment": ""
        },
        {
            "title": "荆巫梦思",
            "content": "楚水白波风袅袅，荆门暮色雨萧萧。相思合眼梦何处，十二峰高巴字遥。",
            "comment": ""
        },
        {
            "title": "金谷览古",
            "content": "金谷园中数尺土，问人知是绿珠台。绿珠歌舞天下绝，唯与石家生祸胎。",
            "comment": ""
        },
        {
            "title": "柬白丈人",
            "content": "昔时丈人鬓发白，千年松下锄茯苓。今来见此松树死，丈人斩新鬓发青。",
            "comment": ""
        },
        {
            "title": "正月十五夜呈幕中诸公",
            "content": "宵游二万七千人，独坐重城圈一身。步月游山俱不得，可怜辜负白头春。",
            "comment": ""
        },
        {
            "title": "春饮",
            "content": "乌家若下蚁还浮，白玉尊前倒即休。不是春来偏爱酒，应须得酒遣春愁。",
            "comment": ""
        },
        {
            "title": "和嵩阳客月夜忆上清人",
            "content": "独夜嵩阳忆上仙，月明三十六峰前。瑶池月胜嵩阳月，人在玉清眠不眠。",
            "comment": ""
        },
        {
            "title": "酬相公再游云门寺",
            "content": "远羡五云路，逶迤千骑回。遗簪唯一去，贵赏不重来。",
            "comment": ""
        },
        {
            "title": "却归旧山望月有寄",
            "content": "年年明月总相似，大抵人情自不同。今夜故山依旧见，班家扇样碧峰东。",
            "comment": ""
        },
        {
            "title": "白人",
            "content": "暖风入烟花漠漠，白人梳洗寻常薄。泥郎为插珑璁钗，争教一朵牙云落。",
            "comment": ""
        },
        {
            "title": "读远书",
            "content": "两转三回读远书，画檐愁见燕归初。百花时节教人懒，云髻朝来不欲梳。",
            "comment": "【注释】1、题原作“春恨得家信”，据《全唐诗》改。2、百花时节：阴历二月十五日为百花生日，众称“花朝节”。此处泛指春天。3、云髻：形容妇女的发髻，浓密卷曲如云。"
        },
        {
            "title": "喜雪",
            "content": "长爱谢家能咏雪，今朝见雪亦狂歌。杨花道即偷人句，不那杨花似雪何。",
            "comment": ""
        },
        {
            "title": "杭州祝涛头二首",
            "content": "不道沙堤尽，犹欺石栈顽。寄言飞白雪，休去打青山。倒打钱塘郭，长驱白浪花。吞吴休得也，输却五千家。",
            "comment": ""
        },
        {
            "title": "和白使君木兰花",
            "content": "枝枝转势雕弓动，片片摇光玉剑斜。见说木兰征戍女，不知那作酒边花。",
            "comment": ""
        },
        {
            "title": "和川守侍郎缑山题仙庙",
            "content": "王子缑山石殿明，白家诗句咏吹笙。安知散席人间曲，不是寥天鹤上声。",
            "comment": ""
        },
        {
            "title": "观浙江涛",
            "content": "浙江悠悠海西绿，惊涛日夜两翻覆。钱塘郭里看潮人，直至白头看不足。",
            "comment": ""
        },
        {
            "title": "再归松溪旧居宿西林",
            "content": "五粒松深溪水清，众山摇落月偏明。西林静夜重来宿，暗记人家犬吠声。",
            "comment": ""
        },
        {
            "title": "送寒岩归士",
            "content": "不挂丝纩衣，归向寒岩栖。寒岩风雪夜，又过岩前溪。",
            "comment": ""
        },
        {
            "title": "题开元寺牡丹",
            "content": "此花南地知难种，惭愧僧闲用意栽。海燕解怜频睥睨，胡蜂未识更徘徊。虚生芍药徒劳妒，羞杀玫瑰不敢开。惟有数苞红萼在，含芳只待舍人来。",
            "comment": ""
        },
        {
            "title": "宿冽上人房",
            "content": "浮生不定若蓬飘，林下真僧偶见招。觉后始知身是梦，更闻寒雨滴芭蕉。",
            "comment": ""
        },
        {
            "title": "奉酬元相公上元",
            "content": "出拥楼船千万人，入为台辅九霄身。如何更羡看灯夜，曾见宫花拂面春。",
            "comment": ""
        },
        {
            "title": "过马当",
            "content": "风波隐隐石苍苍，送客灵鸦拂去樯。三月尽头云叶秀，小姑新著好衣裳。",
            "comment": ""
        },
        {
            "title": "相思林",
            "content": "游客远游新过岭，每逢芳树问芳名。长林遍是相思树，争遣愁人独自行。",
            "comment": ""
        },
        {
            "title": "七夕",
            "content": "一道鹊桥横渺渺，千声玉佩过玲玲。别离还有经年客，怅望不如河鼓星。",
            "comment": ""
        },
        {
            "title": "见少室",
            "content": "适我一箪孤客性，问人三十六峰名。青云无忘白云在，便可嵩阳老此生。",
            "comment": ""
        },
        {
            "title": "问渔叟",
            "content": "生事同漂梗，机心在野船。如何临逝水，白发未忘筌。",
            "comment": ""
        },
        {
            "title": "红蕉",
            "content": "红蕉曾到岭南看，校小芭蕉几一般。差是斜刀剪红绢，卷来开去叶中安。",
            "comment": ""
        },
        {
            "title": "香炉峰",
            "content": "香炉一峰绝，顶在寺门前。尽是玲珑石，时生旦暮烟。",
            "comment": ""
        },
        {
            "title": "八月望夕雨",
            "content": "今年八月十五夜，寒雨萧萧不可闻。如练如霜在何处，吴山越水万重云。",
            "comment": ""
        },
        {
            "title": "避暑二首",
            "content": "一株金染密，数亩碧鲜疏。避暑临溪坐，何妨直钓鱼。斑多筒簟冷，发少角冠清。避暑长林下，寒蝉又有声。",
            "comment": ""
        },
        {
            "title": "寄白司马",
            "content": "三条九陌花时节，万户千车看牡丹。争遣江州白司马，五年风景忆长安。",
            "comment": ""
        },
        {
            "title": "寄海峤丈人",
            "content": "万丈只愁沧海浅，一身谁测岁华遥。自言来此云边住，曾看秦王树石桥。",
            "comment": ""
        },
        {
            "title": "将至妙喜寺",
            "content": "清风袅袅越水陂，远树苍苍妙喜寺。自有车轮与马蹄，未曾到此波心地。",
            "comment": ""
        },
        {
            "title": "八月灯夕寄游越施秀才",
            "content": "四天净色寒如水，八月清辉冷似霜。想得越人今夜见，孟家珠在镜中央。",
            "comment": ""
        },
        {
            "title": "古树",
            "content": "古树欹斜临古道，枝不生花腹生草。行人不见树少时，树见行人几番老。",
            "comment": ""
        }
    ]
}