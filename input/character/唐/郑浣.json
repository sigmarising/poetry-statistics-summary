{
    "dynasty": "唐",
    "author": "郑浣",
    "poems": [
        {
            "title": "和李德裕游汉州房公湖二首",
            "content": "太尉留琴地，时移重可寻。徽弦一掩抑，风月助登临。荣驻青油骑，高张白雪音。祗言酬唱美，良史记王箴。静对烟波夕，犹思栋宇清。卧龙空有处，驯鸟独忘情。顾步襟期远，参差物象横。自宜雕乐石，爽气际青城。",
            "comment": ""
        },
        {
            "title": "和李德裕房公旧竹亭闻琴",
            "content": "石室寒飙骛，孙枝雅器裁。坐来山水操，弦断吊遗埃。",
            "comment": ""
        },
        {
            "title": "赠毛仙翁",
            "content": "至道无名，至人长生。爰观绘事，似挹真形。方口渥丹，浓眉刷青。松姿本秀，鹤质自轻。道德神仙，内蕴心灵。红肌丝发，外彰华精。色如含芳，貌若和光。胚浑造化，含吐阴阳。吾闻安期，隐见不常。或在世间，或游上苍。猗欤真人，得非后身。写此仙骨，久而不磷。皎皎明眸，了然如新。蔼蔼童颜，的然如春。金石可并，丹青不泯。通天台上，有见常人。俗士观瞻，方悟幽尘。君子图之，敬兮如神。",
            "comment": ""
        },
        {
            "title": "中书相公任兵部侍郎日，后阁植四松，逾数年",
            "content": "丞相当时植，幽襟对此开。人知舟楫器，天假栋梁材。错落龙鳞出，褵褷鹤翅回。重阴罗武库，细响静山台。得地公堂里，移根涧水隈。吴臣梦寐远，秦岳岁年摧。转觉飞缨缪，何因继组来。几寻珠履迹，愿比角弓培。柏悦犹依社，星高久照台。后凋应共操，无复问良媒。",
            "comment": ""
        },
        {
            "title": "句",
            "content": "但虑彩色污，无虞臂胛肥。",
            "comment": ""
        }
    ]
}