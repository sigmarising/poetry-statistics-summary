{
    "dynasty": "唐",
    "author": "丘为",
    "poems": [
        {
            "title": "送阎校书之越",
            "content": "南入剡中路，草云应转微。湖边好花照，山口细泉飞。此地饶古迹，世人多忘归。经年松雪在，永日世情稀。芸阁应相望，芳时不可违。",
            "comment": ""
        },
        {
            "title": "题农父庐舍",
            "content": "东风何时至，已绿湖上山。湖上春已早，田家日不闲。沟塍流水处，耒耜平芜间。薄暮饭牛罢，归来还闭关。",
            "comment": ""
        },
        {
            "title": "湖中寄王侍御",
            "content": "日日湖水上，好登湖上楼。终年不向郭，过午始梳头。尝自爱杯酒，得无相献酬。小僮能脍鲤，少妾事莲舟。每有南浦信，仍期后月游。方春转摇荡，孤兴时淹留。骢马真傲吏，翛然无所求。晨趋玉阶下，心许沧江流。少别如昨日，何言经数秋。应知方外事，独往非悠悠。",
            "comment": ""
        },
        {
            "title": "省试夏日可畏（一作张籍诗）",
            "content": "赫赫温风扇，炎炎夏日徂。火威驰迥野，畏景烁遥途。势矫翔阳翰，功分造化炉。禁城千品烛，黄道一轮孤。落照频空簟，馀晖卷夕梧。如何倦游子，中路独踟蹰。",
            "comment": ""
        },
        {
            "title": "左掖梨花",
            "content": "冷艳金歇雪，余香乍入衣。春风且莫定，吹向玉阶飞。",
            "comment": "【注释】[注释]（1）左掖：唐代门下省的官署，在宫廷东门，称左省，又称左掖。（2）欺：压过。（3）定：停止。[译文]左掖梨花盛开，它的清冷艳丽超过白雪，余香吹入人们的衣襟。春风啊春风，请你不要停下来，将梨花的芬芳吹向玉阶，吹到皇帝那里去吧！"
        },
        {
            "title": "渡汉江（一作戴叔伦诗，题作江行）",
            "content": "漾舟汉江上，挂席候风生。临泛何容与，爱此江水清。芦洲隐遥嶂，露日映孤城。自顾疏野性，难忘鸥鸟情。聊复与时顾，暂欲解尘缨。跋涉非吾愿，虚怀浩已盈。",
            "comment": ""
        },
        {
            "title": "竹下残雪",
            "content": "一点消未尽，孤月在竹阴。晴光夜转莹，寒气晓仍深。还对读书牖，且关乘兴心。已能依此地，终不傍瑶琴。",
            "comment": ""
        },
        {
            "title": "泛若耶谿",
            "content": "结庐若耶里，左右若耶水。无日不钓鱼，有时向城市。溪中水流急，渡口水流宽。每得樵风便，往来殊不难。一川草长绿，四时那得辨。短褐衣妻儿，馀粮及鸡犬。日暮鸟雀稀，稚子呼牛归。住处无邻里，柴门独掩扉。",
            "comment": ""
        },
        {
            "title": "冬至下寄舍弟时应赴入京（杂言）",
            "content": "去去知未远，依依甚初别。他乡至下心，昨夜阶前雪。终日读书仍少孤，家贫兄弟未当途。适远才过宿舂料，相随惟一平头奴。男儿出门事四海，立身世业文章在。莫漫忆柴扉，驷马高车朝紫微。江南驿使不曾断，迎前为尔非春衣。",
            "comment": ""
        },
        {
            "title": "寻庐山崔征君",
            "content": "日高鸡犬静，门掩向寒塘。夜竹深茅宇，秋亭冷石床。住山年已远，服药寿偏长。虚弃浮生者，相逢益自伤。",
            "comment": ""
        },
        {
            "title": "左掖梨花（同王维、皇甫冉赋）",
            "content": "冷艳全欺雪，馀香乍入衣。春风且莫定，吹向玉阶飞。",
            "comment": ""
        },
        {
            "title": "登润州城",
            "content": "天末江城晚，登临客望迷。春潮平岛屿，残雨隔虹蜺。鸟与孤帆远，烟和独树低。乡山何处是，目断广陵西。",
            "comment": ""
        }
    ]
}