{
    "dynasty": "唐",
    "author": "严维",
    "poems": [
        {
            "title": "一公新泉（一作题灵一上人院新泉）",
            "content": "山下新泉出，泠泠北去源。落池才有响，喷石未成痕。独映孤松色，殊分众鸟喧。唯当清夜月，观此启禅门。",
            "comment": ""
        },
        {
            "title": "入唐溪",
            "content": "啸终万籁起，吹去当溪云。环屿或明昧，远峰尚氛氲。雨新翠叶发，夜早玄象分。金涧流不尽，入山深更闻。",
            "comment": ""
        },
        {
            "title": "岁初喜皇甫侍御至",
            "content": "湖上新正逢故人，情深应不笑家贫。明朝别后门还掩，修竹千竿一老身。",
            "comment": ""
        },
        {
            "title": "酬谢侍御喜王宇及第见贺不遇之作",
            "content": "寂寞柴门掩，经过柱史荣。老夫宁有力，半子自成名。柳映三桥发，花连上道明。缄书到别墅，郢曲果先成。",
            "comment": ""
        },
        {
            "title": "赠万经",
            "content": "万公长慢世，昨日又隳官。纵酒真彭泽，论诗得建安。家山伯禹穴，别墅小长干。辄有时人至，窗前白眼看。",
            "comment": ""
        },
        {
            "title": "送人入金华（一作赠别东阳客）",
            "content": "明月双溪水，清风八咏楼。昔年为客处，今日送君游。",
            "comment": ""
        },
        {
            "title": "送薛居士和州读书",
            "content": "孤云独鹤共悠悠，万卷经书一叶舟，楚地巢城民舍少，烟村社树鹭湖秋。蒿莱织妾晨炊黍，隅落耕童夕放牛。年少不应辞苦节，诸生若遇亦封侯。",
            "comment": ""
        },
        {
            "title": "同韩员外宿云门寺",
            "content": "小岭路难近，仙郎此夕过。潭空观月定，涧静见云多。竹翠烟深锁，松声雨点和。万缘俱不有，对境自垂萝。",
            "comment": ""
        },
        {
            "title": "赠别刘长卿时赴河南严中丞幕府",
            "content": "早见登郎署，同时迹下僚。几年江路永，今去国门遥。文变骚人体，官移汉帝朝。望山吟度日，接枕话通宵。万里趋公府，孤帆恨信潮。匡时知已老，圣代耻逃尧。",
            "comment": ""
        },
        {
            "title": "酒语联句，各分一字",
            "content": "山简酣歌倒接罒离，--刘蕃看朱成碧无所知。--鲍防耳鸣目眩驷马驰，--谢良辅口称童羖腹鸱夷。--严维兀然落帽灌酒卮，--沈仲昌太常吏部相对时。--严维藉糟枕麹浮酒池，--丘丹瓮间篱下卧不移。--吕渭叫呼不应无事悲，--郑概千日一醒知是谁。--陈元初左倾右倒人避之。--迥",
            "comment": ""
        },
        {
            "title": "送李秘书往儋州",
            "content": "魑魅曾为伍，蓬莱近拜郎。臣心瞻北阙，家事在南荒。莎草山城小，毛洲海驿长。玄成知必大，宁是泛沧浪。",
            "comment": ""
        },
        {
            "title": "送丘为下第归苏州",
            "content": "沧江一身客，献赋空十年。明主岂能好，今人谁举贤。国门税征驾，旅食谋归旋。皦日媚春水，绿蘋香客船。无媒既不达，余亦思归田。",
            "comment": ""
        },
        {
            "title": "奉和皇甫大夫祈雨应时雨降",
            "content": "致和知必感，岁旱未书灾。伯禹明灵降，元戎祷请来。九成陈夏乐，三献奉殷罍。掣曳旗交电，铿锵鼓应雷。行云依盖转，飞雨逐车回。欲识皇天意，为霖贶在哉。",
            "comment": ""
        },
        {
            "title": "状江南·季春（共十二咏，丘丹等同赋，各见",
            "content": "江南季春天，莼叶细如弦。池边草作径，湖上叶如船。",
            "comment": ""
        },
        {
            "title": "赠送朱放",
            "content": "昔年居汉水，日醉习家池。道胜迹常在，名高身不知。欲依天目住，新自始宁移。生事曾无长，惟将白接蘺。",
            "comment": ""
        },
        {
            "title": "送薛尚书入蜀",
            "content": "卑情不敢论，拜首入辕门。列郡诸侯长，登朝八座尊。凝笳临水发，行旆向风翻。几许遗黎泣，同怀父母恩。",
            "comment": ""
        },
        {
            "title": "同王征君湘中有怀（一作张谓诗）",
            "content": "八月洞庭秋，潇湘水北流。还家万里梦，为客五更愁。不用看书帙，偏宜上酒楼。故人京洛满，何日复同游。",
            "comment": ""
        },
        {
            "title": "句",
            "content": "五色惊彩凤，千里象骢威。。三伏轩车动，尧心急谏官。名通内籍贵，立近御床寒。。波从少海息，云自大风开。",
            "comment": ""
        },
        {
            "title": "答刘长卿七里濑重送",
            "content": "新安非欲枉帆过，海内如君有几何。醉里别时秋水色，老人南望一狂歌。",
            "comment": ""
        },
        {
            "title": "送崔峒使往睦州兼寄薛司户",
            "content": "如今相府用英髦，独往南州肯告劳，冰水近开渔浦出，雪云初卷定山高，木奴花映桐庐县，青雀舟随白露涛。使者应须访廉吏，府中惟有范功曹。",
            "comment": ""
        },
        {
            "title": "九日登高",
            "content": "诗家九日怜芳菊，迟客高斋瞰浙江。汉浦浪花摇素壁，西陵树色入秋窗。木奴向熟悬金实，桑落新开泻玉缸。四子醉时争讲德，笑论黄霸屈为邦。",
            "comment": ""
        },
        {
            "title": "奉和独孤中丞游云门寺",
            "content": "绝壑开花界，耶溪极上源。光辉三独坐，登陟五云门。深木鸣驺驭，晴山曜武贲。乱泉观坐卧，疏磬发朝昏。苍翠新秋色，莓苔积雨痕。上方看度鸟，后夜听吟猿。异迹焚香对，新诗酌茗论。归来还抚俗，诸老莫攀辕。",
            "comment": ""
        },
        {
            "title": "自云阳归晚泊陆澧宅",
            "content": "天阴行易晚，前路故人居。孤棹所思久，寒林相见初。闲灯忘夜永，清漏任更疏。明发还须去，离家几岁除。",
            "comment": ""
        },
        {
            "title": "九月十日即事",
            "content": "家贫惟种竹，时幸故人看。菊度重阳少，林经闰月寒。宿酲犹落帽，华发强扶冠。美景良难得，今朝更尽欢。",
            "comment": ""
        },
        {
            "title": "送舍弟",
            "content": "疏懒吾成性，才华尔自强。早称眉最白，何事绶仍黄。时暑嗟于迈，家贫念聚粮。只应宵梦里，诗兴属池塘。",
            "comment": ""
        },
        {
            "title": "送李端（一作卢纶诗）",
            "content": "故关衰草遍，离别正堪悲。路出寒云外，人归暮雪时。少孤为客早，多难识君迟。掩泣空相向，风尘何所期。",
            "comment": ""
        },
        {
            "title": "赠送崔子向",
            "content": "旅食来江上，求名赴洛阳。新诗踪谢守，内学似支郎。行怯秦为客，心依越是乡。何人作知己，送尔泪浪浪。",
            "comment": ""
        },
        {
            "title": "送桃岩成上人归本寺",
            "content": "长老归缘起，桃花忆旧岩。清晨云抱石，深夜月笼杉。道具门人捧，斋粮谷鸟衔。馀生愿依止，文字欲三缄。",
            "comment": ""
        },
        {
            "title": "咏孩子",
            "content": "嘉客会初筵，宜时魄再圆。众皆含笑戏，谁不点颐怜。绣被花堪摘，罗绷色欲妍。将雏有旧曲，还入武城弦。",
            "comment": ""
        },
        {
            "title": "发桐户寄刘员外",
            "content": "处处云山无尽时，桐庐南望转参差。舟人莫道新安近，欲上潺湲行自迟。",
            "comment": ""
        },
        {
            "title": "奉试水精环",
            "content": "王室符长庆，环中得水精。任圆循不极，见素质仍贞。信是天然瑞，非因朴斫成。无瑕胜玉美，至洁过冰清。未肯齐珉价，宁同杂佩声。能衔任黄雀，亦欲应时明。",
            "comment": ""
        },
        {
            "title": "荆溪馆呈丘义兴",
            "content": "失路荆溪上，依人忽暝投。长桥今夜月，阳羡古时州。野烧明山郭，寒更出县楼。先生能馆我，无事五湖游。",
            "comment": ""
        },
        {
            "title": "剡中赠张卿侍御",
            "content": "辟疆年正少，公子贵初还。早列月卿位，新参柱史班。千夫驰驿道，驷马入家山。深巷乌衣盛，高门画戟闲。逶迤天乐下，照耀剡溪间。自贱游章句，空为衰草颜。",
            "comment": ""
        },
        {
            "title": "酬诸公宿镜水宅",
            "content": "幸免低头向府中，贵将藜藿与君同。阳雁叫霜来枕上，寒山映月在湖中。诗书何德名夫子，草木推年长数公。闻道汉家偏尚少，此身那此访芝翁。",
            "comment": ""
        },
        {
            "title": "留别邹绍刘长卿",
            "content": "中年从一尉，自笑此身非。道在甘微禄，时难耻息机。晨趋本郡府，昼掩故山扉。待见干戈毕，何妨更采薇。",
            "comment": ""
        },
        {
            "title": "重送新安刘员外",
            "content": "秋江渺渺水空波，越客孤舟欲榜歌。手折衰杨悲老大，故人零落已无多。",
            "comment": ""
        },
        {
            "title": "夏日纳凉",
            "content": "山阴过野客，镜里接仙郎。盥漱临寒水，褰闱入夏堂。杉松交日影，枕簟上湖光。衮衮承嘉话，清风纳晚凉。",
            "comment": ""
        },
        {
            "title": "游灞陵山",
            "content": "入山未尽意，胜迹聊独寻。方士去在昔，药堂留至今。四隅白云闲，一路清溪深。芳秀惬春目，高闲宜远心。潭分化丹水，路绕升仙林。此道人不悟，坐鸣松下琴。",
            "comment": ""
        },
        {
            "title": "中元日鲍端公宅遇吴天师联句",
            "content": "道流为柱史，教戒下真仙。--严维共契中元会，初修内景篇。--鲍防游方依地僻，卜室喜墙连。--谢良辅宝笥开金箓，华池漱玉泉。--杜弈怪龙随羽翼，青节降云烟。--李清昔去遗丹灶，今来变海田。--刘蕃养形奔二景，炼骨度千年。--谢良弼骑竹投陂里，携壶挂牖边。--郑概洞中尝入静，河上旧谈玄。--陈元初伊洛笙歌远，蓬壶日月偏。--樊珣青骡蓟训引，白犬伯阳牵。--丘丹法受相君后，心存象帝先。--吕渭道成能缩地，功满欲升天。--范淹何意迷孤性，含情恋数贤。--吴筠",
            "comment": ""
        },
        {
            "title": "奉和皇甫大夫夏日游花严寺（时大夫昆季同行",
            "content": "初第华严会，王家少长行。到宫龙节驻，礼塔雁行成。莲界千峰静，梅天一雨清。禅庭未可恋，圣主寄苍生。",
            "comment": ""
        },
        {
            "title": "示外生",
            "content": "牵役非吾好，宽情尔在傍。经过悲井邑，起坐倦舟航。相宅生应贵，逢时学可强。无轻吾未用，世事有行藏。",
            "comment": ""
        },
        {
            "title": "题茅山李尊师所居（一作秦系诗）",
            "content": "天师百岁少如童，不到山中更不逢。洗药每临新瀑水，步虚时绕最高峰。篱根五月留残雪，座右千年荫古松。此去人寰知近远，回看路隔一重重。",
            "comment": ""
        },
        {
            "title": "陪皇甫大夫谒禹庙",
            "content": "竹使羞殷荐，松龛拜夏祠。为鱼歌德后，舞羽降神时。文卫瞻如在，精灵信有期。夕阳陪醉止，塘上鸟咸迟。",
            "comment": ""
        },
        {
            "title": "酬普选二上人期相会见寄",
            "content": "本意宿东林，因听子贱琴。遥知大小朗，已断去来心。夜静溪声近，庭寒月色深。宁知尘外意，定后便成吟。",
            "comment": ""
        },
        {
            "title": "书情上李苏州",
            "content": "东土苗人尚有残，皇皇亚相出朝端。手持国宪群僚畏，口喻天慈百姓安。礼数自怜今日绝，风流空计往年欢。误著青袍将十载，忍令渔浦却垂竿。",
            "comment": ""
        },
        {
            "title": "秋日与诸公文会天□寺",
            "content": "相访从吾道，因缘会尔时。龙盘馀帝宅，花界古人祠。明月虚空色，青林大小枝。还将经济学，来问道安师。",
            "comment": ""
        },
        {
            "title": "送少微上人东南游",
            "content": "旧游多不见，师在翟公门。瘴海空山热，雷州白日昏。片心应为法，万里独无言。人尽酬恩去，平生未感恩。",
            "comment": ""
        },
        {
            "title": "奉和刘祭酒伤白马（此马敕赐宁王，转赠祭酒",
            "content": "镜点黄金眼，花开白雪騣。性柔君子德，足逸大王风。色照鸣珂静，声连喷玉雄。食场恩未尽，过隙命旋终。练影依云没，银鞍向月空。仍闻乐府唱，犹念代劳功。",
            "comment": ""
        },
        {
            "title": "馀姚祗役奉简鲍参军",
            "content": "童年献赋在皇州，方寸思量君与侯。万事无成新白首，两春虚掷对沧流。歌诗盛赋文星动，箫管新亭晦日游。知己欲依何水部，乡人今正贱东丘。",
            "comment": ""
        },
        {
            "title": "赠别至弘上人",
            "content": "最称弘偃少，早岁草茅居。年老从僧律，生知解佛书。沛艾如龙马，来从上苑中。棣华恩见赐，伯舅礼仍崇。衲衣求坏帛，野饭拾春蔬。章句无求断，时中学有馀。",
            "comment": ""
        },
        {
            "title": "答刘长卿蛇浦桥月下重送",
            "content": "月色今宵最明，庭闲夜久天清。寂寞多年老宦，殷勤远别深情。溪临修竹烟色，风落高梧雨声。耿耿相看不寐，遥闻晓柝山城。",
            "comment": ""
        },
        {
            "title": "宿天竺寺",
            "content": "方外主人名道林，怕将水月净身心。居然对我说无我，寂历山深将夜深。",
            "comment": ""
        },
        {
            "title": "哭灵一上人",
            "content": "一公何不住，空有远公名。共说岑山路，今时不可行。旧房松更老，新塔草初生。经论传缁侣，文章遍墨卿。禅林枝干折，法宇栋梁倾。谁复修僧史，应知传已成。",
            "comment": ""
        },
        {
            "title": "忆长安·五月（共十二咏，丘丹等同赋，各见",
            "content": "忆长安，五月时，君王避暑华池。进膳甘瓜朱李，续命芳兰彩丝。竞处高明台榭，槐阴柳色通逵。",
            "comment": ""
        },
        {
            "title": "酬耿拾遗题赠",
            "content": "掩扉常自静，驿吏忽传呼。水巷惊驯鸟，藜床起病躯。顾身悲欲老，戒子力为儒。明日公西去，烟霞复作徒。",
            "comment": ""
        },
        {
            "title": "九日陪崔郎中北山宴",
            "content": "上客南台至，重阳此会文。菊芳寒露洗，杯翠夕阳曛。务简人同醉，溪闲鸟自群。府中官最小，唯有孟参军。",
            "comment": ""
        },
        {
            "title": "宿法华寺",
            "content": "一夕雨沉沉，哀猿万木阴。天龙来护法，长老密看心。鱼梵空山静，纱灯古殿深。无生久已学，白发浪相侵。",
            "comment": ""
        },
        {
            "title": "丹阳送韦参军",
            "content": "丹阳郭里送行舟，一别心知两地秋。日晚江南望江北，寒鸦飞尽水悠悠。",
            "comment": "【注释】　　这首七绝是作者抒写他给韦参军送行以及送走之后的情景，表现了他们之间的真挚情谊。　　诗的前两句是写送行。首句“丹阳郭里”交待了送行地点在丹阳的外城边。“行舟”表明友人将从水路离去。此时，千种离情，万般愁绪，一齐涌上诗人心头。“一别心知两地秋”，“秋”字，表面上写时令，实际上却是表达人的情绪。萧瑟的秋景增添了离情别绪。作者还巧妙地运用拆字法，以“心”上有“秋”说明“愁”。所以“两地秋”是双关语。　　诗的后两句写送走之后对韦参军的深切思念。“日晚江南望江北”这一句转接自然，不露痕迹地把前句抽象的离愁具体形象地表现出来。“江南”、“江北”，对比照应，突出了江水的阻隔。丹阳在江之南，“江南”──“江北”，既是友人行舟的路线，也是作者目送方向。“望”字传出思念之神态，忧思绵绵，“日晚”暗示思念时间之久，见出友情之深。由“望”自然而然地带出末一句“寒鸦飞尽水悠悠”。这一句写望中所见。通过环境气氛的渲染，表达作者的悠悠情思。由于思念，站在江边长时间的遥望着，秋日黄昏，江面上寒鸦点点，给人增添愁思。可是，就连这使人感伤的寒鸦此时此刻也“飞尽”了，只剩下悠悠江水流向远方。这一切给人以孤独、寂静、空虚的感触。“水悠悠”包含着无限思念的深情。　　这首小诗妙语连珠，情景交融，真切自然，既能把诚朴真挚的感情渗透在景物的描写中，又能在抒情中展现画图，做到辞有尽而意不尽。　　（宛新彬）"
        },
        {
            "title": "题鲍行军小阁",
            "content": "宇下无留事，经营意独新。文房已得地，相阁是推轮。]席上招贤急，山阴对雪频。虚明先旦暮，启闭异冬春。谈笑兵家法，逢迎幕府宾。还将负暄处，时借在阴人。",
            "comment": ""
        },
        {
            "title": "相里使君宅听澄上人吹小管",
            "content": "秦僧吹竹闭秋城，早在梨园称主情。今夕襄阳山太守，座中流泪听商声。",
            "comment": ""
        },
        {
            "title": "书情献相公",
            "content": "年来白发欲星星，误却生涯是一经。魏阙望中何日见，商歌奏罢复谁听。孤根独弃惭山木，弱质无成状水萍。今日更须询哲匠，不应休去老岩扃。",
            "comment": ""
        },
        {
            "title": "酬王侍御西陵渡见寄",
            "content": "前年万里别，昨日一封书。郢曲西陵渡，秦官使者车。柳塘薰昼日，花水溢春渠。若不嫌鸡黍，先令扫弊庐。",
            "comment": ""
        },
        {
            "title": "酬刘员外见寄",
            "content": "苏耽佐郡时，近出白云司。药补清羸疾，窗吟绝妙词。柳塘春水慢，花坞夕阳迟。欲识怀君意，明朝访楫师。",
            "comment": ""
        },
        {
            "title": "秋夜船行",
            "content": "扁舟时属暝，月上有馀辉。海燕秋还去，渔人夜不归。中流何寂寂，孤棹也依依。一点前村火，谁家未掩扉。",
            "comment": ""
        },
        {
            "title": "晦日宴游",
            "content": "晦日湔裾俗，春楼致酒时。出山还已醉，谢客旧能诗。溪柳薰晴浅，岩花待闰迟。为邦久无事，比屋自熙熙。",
            "comment": ""
        },
        {
            "title": "送房元直赴北京",
            "content": "犹道楼兰十万师，书生匹马去何之。临岐未断归家目，望月空吟出塞诗。常欲激昂论上策，不应憔悴老明时。遥知到日逢寒食，彩笔长裾会晋祠。",
            "comment": ""
        }
    ]
}