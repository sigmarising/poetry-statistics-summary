{
    "dynasty": "唐",
    "author": "王烈",
    "poems": [
        {
            "title": "塞上曲二首",
            "content": "红颜岁岁老金微，砂碛年年卧铁衣。白草城中春不入，黄花戍上雁长飞。孤城夕对戍楼闲，回合青冥万仞山。明镜不须生白发，风沙自解老红颜。",
            "comment": ""
        },
        {
            "title": "行路难",
            "content": "行客满长路，路长良足哀。白日持角弓，射人而取财。千金谁家子，纷纷死黄埃。见者不敢言，言者不得回。家人各望归，岂知长不来。",
            "comment": ""
        },
        {
            "title": "雪",
            "content": "雪飞当梦蝶，风度几惊人。半夜一窗晓，平明千树春。花园应失路，白屋忽为邻。散入仙厨里，还如云母尘。",
            "comment": ""
        },
        {
            "title": "酬崔峒",
            "content": "徇世甘长往，逢时忝一官。欲朝青琐去，羞向白云看。荣宠无心易，艰危抗节难。思君写怀抱，非敢和幽兰。",
            "comment": ""
        }
    ]
}