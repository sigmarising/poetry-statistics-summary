{
    "dynasty": "唐",
    "author": "张又新",
    "poems": [
        {
            "title": "游白鹤山",
            "content": "白鹤山边秋复春，张文宅畔少风尘。欲驱五马寻真隐，谁是当初□竹人。",
            "comment": ""
        },
        {
            "title": "青岙山",
            "content": "灵海泓澄匝翠峰，昔贤心赏已成空。今朝亭馆无遗制，积水沧浪一望中。",
            "comment": ""
        },
        {
            "title": "春草池",
            "content": "谢公梦草一差微，谪宦当时道不机。且谓飞霞游赏地，池塘烟柳亦依依。",
            "comment": ""
        },
        {
            "title": "三月五日陪大夫泛长沙东湖",
            "content": "上巳余风景，芳辰集远坰。彩舟浮泛荡，绣毂下娉婷。栖树回葱蒨，笙歌转杳冥。湖光迷翡翠，草色醉蜻蜓。鸟弄桐花日，鱼翻谷雨萍。从今留胜会，谁看画兰亭。",
            "comment": ""
        },
        {
            "title": "赠广陵妓",
            "content": "云雨分飞二十年，当时求梦不曾眠。今来头白重相见，还上襄王玳瑁筵。",
            "comment": ""
        },
        {
            "title": "行田诗",
            "content": "白石岩前湖水春，湖边旧境有清尘。欲追谢守行田意，今古同忧是长人。",
            "comment": ""
        },
        {
            "title": "帆游山",
            "content": "涨海尝从此地流，千帆飞过碧山头。君看深谷为陵后，翻覆人间未肯休。",
            "comment": ""
        },
        {
            "title": "青障山",
            "content": "一派远光澄碧月，万株耸翠猎金飙。陶仙谩学长生术，暑往寒来更寂寥。",
            "comment": ""
        },
        {
            "title": "罗浮山",
            "content": "江北重峦积翠浓，绮霞遥映碧芙蓉。不知末后沧溟上，减却瀛洲第几峰。",
            "comment": ""
        },
        {
            "title": "吹台山",
            "content": "吹台山上彩烟凝，日落云收叠翠屏。应谓焦桐堪采斫，不知谁是柳吴兴。",
            "comment": ""
        },
        {
            "title": "中界山",
            "content": "瑟瑟峰头玉水流，晋时遗迹更堪愁。愁人到此劳长望，何处烟波是祖州。",
            "comment": ""
        },
        {
            "title": "孤屿",
            "content": "碧水逶迤浮翠巘，绿萝蒙密媚晴江。不知谁与名孤屿，其实中川是一双。",
            "comment": ""
        },
        {
            "title": "华盖山",
            "content": "一岫坡陀凝绿草，千重虚翠透红霞。愁来始上消归思，见尽江城数百家。",
            "comment": ""
        },
        {
            "title": "谢池",
            "content": "郡郭东南积谷山，谢公曾是此跻攀。今来惟有灵池月，犹是婵娟一水间。",
            "comment": ""
        },
        {
            "title": "牡丹",
            "content": "牡丹一朵值千金，将谓从来色最深。今日满栏开似雪，一生辜负看花心。",
            "comment": ""
        }
    ]
}