{
    "dynasty": "唐",
    "author": "李建勋",
    "poems": [
        {
            "title": "宫词",
            "content": "自远凝旒守上阳，舞衣顿减旧朝香。帘垂粉阁春将尽，门掩梨花日渐长。草色深浓封辇路，水声低咽转宫墙。君王一去不回驾，皓齿青蛾空断肠。",
            "comment": ""
        },
        {
            "title": "宿山房",
            "content": "石窗灯欲尽，松槛月还明。就枕浑无睡，披衣却出行。岩高泉乱滴，林动鸟时惊。倏忽山钟曙，喧喧仆马声。",
            "comment": ""
        },
        {
            "title": "宫词",
            "content": "宫门长闭舞衣闲，略识君王鬓便斑。却羡落花春不管，御沟流得到人间。",
            "comment": ""
        },
        {
            "title": "春日尊前示从事",
            "content": "州中案牍鱼鳞密，界上军书竹节稠。眼底好花浑似雪，瓮头春酒漫如油。东君不为留迟日，清镜唯知促白头。最觉此春无气味，不如庭草解忘忧。",
            "comment": ""
        },
        {
            "title": "春日小园晨看兼招同舍",
            "content": "最有杏花繁，枝枝若手抟。须知一春促，莫厌百回看。鸟啭风潜息，蜂迟露未干。可容排饮否，兼折赠头冠。",
            "comment": ""
        },
        {
            "title": "病中书怀寄王二十六",
            "content": "落叶满山州，闲眠病未瘳。窗阴连竹枕，药气染茶瓯。路匪人遮去，官须自觅休。焉宜更羸老，扶杖作公侯。",
            "comment": ""
        },
        {
            "title": "送王郎中之官吉水",
            "content": "南望庐陵郡，山连五岭长。吾君怜远俗，从事辍名郎。移户多无土，春蚕不满筐。惟应劳赞画，溪峒况强梁。",
            "comment": ""
        },
        {
            "title": "中春写怀寄沈彬员外",
            "content": "省从骑竹学讴吟，便殢光阴役此心。寓目不能闲一日，闭门长胜得千金。窗悬夜雨残灯在，庭掩春风落絮深。唯有故人同此兴，近来何事懒相寻。",
            "comment": ""
        },
        {
            "title": "送八分书与友人继以诗",
            "content": "跁跒为诗跁跒书，不封将去寄仙都。仙翁拍手应相笑，得似秦朝次仲无。",
            "comment": ""
        },
        {
            "title": "迎神",
            "content": "攂蛮鼍，吟塞笛，女巫结束分行立。空中再拜神且来，满奠椒浆齐献揖。阴风窣窣吹纸钱，妖巫瞑目传神言。与君降福为丰年，莫教赛祀亏常筵。",
            "comment": ""
        },
        {
            "title": "春日东山正堂作",
            "content": "身闲赢得出，天气渐暄和。蜀马登山稳，南朝古寺多。早花微弄色，新酒欲生波。从此唯行乐，闲愁奈我何。",
            "comment": ""
        },
        {
            "title": "雪有作",
            "content": "霏霏奕奕满寒空，况是难逢值腊中。未白已堪张宴会，渐繁偏好去帘栊。庭莎易集看盈地，池柳难装旋逐风。长爱清华入诗句，预愁迟日放消融。",
            "comment": ""
        },
        {
            "title": "夏日酬祥松二公见访",
            "content": "多谢空门客，时时出草堂。从容非有约，淡薄不相忘。池映春篁老，檐垂夏果香。西峰正清霁，自与拂吟床。",
            "comment": ""
        },
        {
            "title": "早春寄怀",
            "content": "家山归未得，又是看春过。老觉光阴速，闲悲世路多。风和吹岸柳，雪尽见庭莎。欲向东溪醉，狂眠一放歌。",
            "comment": ""
        },
        {
            "title": "钟山寺避暑勉二三子",
            "content": "楼台虽少景何深，满地青苔胜布金。松影晚留僧共坐，水声闲与客同寻。清凉会拟归莲社，沈湎终须弃竹林。长爱寄吟经案上，石窗秋霁向千岑。",
            "comment": ""
        },
        {
            "title": "寄魏郎中",
            "content": "碌碌但随群，蒿兰任不分。未尝矜有道，求遇向吾君。逸驾秋寻寺，长歌醉望云。高斋纸屏古，尘暗北山文。",
            "comment": ""
        },
        {
            "title": "登升元阁",
            "content": "登高始觉太虚宽，白雪须知唱和难。云渡琐窗金榜湿，月移珠箔水精寒。九天星象帘前见，六代城池直下观。唯有上层人未到，金乌飞过拂阑干。",
            "comment": ""
        },
        {
            "title": "宿友人山居寄司徒相公",
            "content": "雨雪正霏霏，令人不忆归。地炉僧坐暖，山枿火声肥。隔纸烘茶蕊，移铛剥芋衣。知君在霄汉，此兴得还稀。郢客相寻夜，荒庭雪洒篙。虚堂看向曙，吟坐共忘劳。溪冻声全减，灯寒焰不高。他人莫相笑，未易会吾曹。",
            "comment": ""
        },
        {
            "title": "春雨二首",
            "content": "春霖未免妨游赏，唯到诗家自有情。花径不通新草合，兰舟初动曲池平。净缘高树莓苔色，饥集虚廊燕雀声。闲忆昔年为客处，闷留山馆阻行行。萧萧春雨密还疏，景象三时固不如。寒入远林莺翅重，暖抽新麦土膏虚。细蒙台榭微兼日，潜涨涟漪欲动鱼。唯称乖慵多睡者，掩门中酒览闲书。",
            "comment": ""
        },
        {
            "title": "新竹",
            "content": "袅袅薰风软，娟娟湛露光。参差仙子仗，迤逦羽林枪。迥去侵花地，斜来破藓墙。箨干犹抱翠，粉腻若涂装。径曲茎难数，阴疏叶未长。懒嫌吟客倚，甘畏夏虫伤。映水如争立，当轩自著行。北亭尊酒兴，还为此君狂。",
            "comment": ""
        },
        {
            "title": "采菊",
            "content": "簇簇竟相鲜，一枝开几番。味甘资曲糵，香好胜兰荪。古道风摇远，荒篱露压繁。盈筐时采得，服饵近知门。",
            "comment": ""
        },
        {
            "title": "梅花寄所亲",
            "content": "一气才新物未知，每惭青律与先吹。雪霜迷素犹嫌早，桃杏虽红且后时。云鬓自黏飘处粉，玉鞭谁指出墙枝。老夫多病无风味，只向尊前咏旧诗。",
            "comment": ""
        },
        {
            "title": "道林寺",
            "content": "虽向钟峰数寺连，就中奇胜出其间。不教幽树妨闲地，别著高窗向远山。莲沼水从双涧入，客堂僧自九华还。无因得结香灯社，空向王门玷玉班。",
            "comment": ""
        },
        {
            "title": "重戏和春雪寄沈员外",
            "content": "谁道江南要雪难，半春犹得倚楼看。却遮迟日偷莺暖，密洒西风借鹤寒。散漫不容梨艳去，轻明应笑玉华干。和来琼什虽无敌，且是侬家比兴残。",
            "comment": ""
        },
        {
            "title": "赠赵学士",
            "content": "常钦赵夫子，远作五侯宾。见面到今日，操心如古人。醉同华席少，吟访野僧频。寂寂长河畔，荒斋与庙邻。",
            "comment": ""
        },
        {
            "title": "春日金谷园（一本缺谷字）",
            "content": "火急召亲宾，欢游莫厌频。日长徒似岁，花过即非春。晚雨来何定，东风自不匀。须知三个月，不是负芳晨。",
            "comment": ""
        },
        {
            "title": "醉中咏梅花",
            "content": "十月清霜尚未寒，雪英重叠已如抟。还悲独咏东园里，老作南州刺史看。北客见皆惊节气，郡僚痴欲望杯盘。交亲罕至长安远，一醉如泥岂自欢。",
            "comment": ""
        },
        {
            "title": "踏青樽前",
            "content": "期君速行乐，不要旋还家。永日虽无雨，东风自落花。诗毫粘酒淡，歌袖向人斜。薄暮忘归路，垂杨噪乱鸦。",
            "comment": ""
        },
        {
            "title": "游宋兴寺东岩",
            "content": "几年不到东岩下，旧住僧亡屋亦无。寒日萧条何物在，朽松经烧石池枯。",
            "comment": ""
        },
        {
            "title": "怀赠操禅师",
            "content": "尝忆曹溪子，龛居面碧嵩。杉松新夏后，雨雹夜禅中。道匪因经悟，心能向物空。秋来得音信，又在剡山东。",
            "comment": ""
        },
        {
            "title": "蔷薇二首",
            "content": "万蕊争开照槛光，诗家何物可相方。锦江风撼云霞碎，仙子衣飘黼黻香。裛露早英浓压架，背人狂蔓暗穿墙。彩笺蛮榼旬休日，欲召亲宾看一场。拂檐拖地对前墀，蝶影蜂声烂熳时。万倍馨香胜玉蕊，一生颜色笑西施。忘归醉客临高架，恃宠佳人索好枝。将并舞腰谁得及，惹衣伤手尽从伊。",
            "comment": ""
        },
        {
            "title": "题魏坛二首",
            "content": "不遇至真传道要，曾看真诰亦何为。旧碑经乱沈荒涧，灵篆因耕出故基。蛙黾自喧浇药井，牛羊闲过放生池。萧条夕景空坛畔，朽桧枝斜绿蔓垂。一寻遗迹到仙乡，云鹤沈沈思渺茫。丹井岁深生草木，芝田春废卧牛羊。雨淋残画摧荒壁，鼠引饥蛇落坏梁。薄暮欲归仍伫立，菖蒲风起水泱泱。",
            "comment": ""
        },
        {
            "title": "尊前",
            "content": "官为将相复何求，世路多端早合休。渐老更知春可惜，正欢唯怕客难留。雨催草色还依旧，晴放花枝始自由。莫厌百壶相劝倒，免教无事结闲愁。",
            "comment": ""
        },
        {
            "title": "闲游",
            "content": "携酒复携觞，朝朝一似忙。马谙频到路，僧借旧眠床。道胜他图薄，身闲白日长。扁舟动归思，高处见沧浪。",
            "comment": ""
        },
        {
            "title": "春词",
            "content": "日高闲步下堂阶，细草春莎没绣鞋。折得玫瑰花一朵，凭君簪向凤凰钗。",
            "comment": ""
        },
        {
            "title": "春雪",
            "content": "南国春寒朔气回，霏霏还阻百花开。全移暖律何方去，似误新莺昨日来。平野旋销难蔽草，远林高缀却遮梅。不知金勒谁家子，只待晴明赏帝台。",
            "comment": ""
        },
        {
            "title": "送喻炼师归茅山",
            "content": "休粮知几载，脸色似桃红。半醉离城去，单衣行雪中。水声茅洞晓，云影石房空。莫学秦时客，音书便不通。",
            "comment": ""
        },
        {
            "title": "和判官喜雨",
            "content": "去祷山川尚未还，云雷寻作远声寒。人情便似秋登悦，天色休劳夜起看。高槛气浓藏柳郭，小庭流拥没花坛。须知太守重墙内，心极农夫望处欢。",
            "comment": ""
        },
        {
            "title": "殴妓",
            "content": "自为专房甚，匆匆有所伤。当时心已悔，彻夜手犹香。恨枕堆云髻，啼襟搵月黄。起来犹忍恶，剪破绣鸳鸯。",
            "comment": ""
        },
        {
            "title": "东楼看雪",
            "content": "一上高楼醉复醒，日西江雪更冥冥。化风吹火全无气，平望惟松少露青。腊内不妨南地少，夜长应得小窗听。因思旧隐匡庐日，闲看杉柽掩石扃。",
            "comment": ""
        },
        {
            "title": "题信果观壁",
            "content": "春来涨水流而活，晓色西山势似行。玉洞主人经劫在，携竿步步就长生。",
            "comment": ""
        },
        {
            "title": "春阴",
            "content": "老雨不肯休，东风势还作。未放草蒙茸，已遣花萧索。浮生何苦劳，触事妨行乐。寄语达生人，须知酒胜药。",
            "comment": ""
        },
        {
            "title": "赠送致仕郎中",
            "content": "鹤立瘦棱棱，髭长白似银。衣冠皆古制，气貌异常人。听雪添诗思，看山滞酒巡。西峰重归路，唯许野僧亲。",
            "comment": ""
        },
        {
            "title": "归燕词",
            "content": "羽翼势虽微，云霄亦可期。飞翻自有路，鸿鹄莫相嗤。待侣临书幌，寻泥傍藻池。冲人穿柳径，捕蝶绕花枝。广厦来应遍，深宫去不疑。雕梁声上下，烟浦影参差。旧地人潜换，新巢雀谩窥。双双暮归处，疏雨满江湄。",
            "comment": ""
        },
        {
            "title": "答汤悦",
            "content": "司空犹不作，那敢作司徒。幸有山翁号，如何不见呼。",
            "comment": ""
        },
        {
            "title": "金陵所居青溪草堂闲兴",
            "content": "窗外皆连水，杉松欲作林。自怜趋竞地，独有爱闲心。素壁题看遍，危冠醉不簪。江僧暮相访，帘卷见秋岑。",
            "comment": ""
        },
        {
            "title": "细雨遥怀故人",
            "content": "江云未散东风暖，溟蒙正在高楼见。细柳缘堤少过人，平芜隔水时飞燕。我有近诗谁与和，忆君狂醉愁难破。昨夜南窗不得眠，闲阶点滴回灯坐。",
            "comment": ""
        },
        {
            "title": "闲出书怀",
            "content": "闲游何用问东西，寓兴皆非有所期。断酒只携僧共去，看山从听马行迟。溪田雨涨禾生耳，原野莺啼黍熟时。应有交亲长笑我，独轻人事鬓将衰。",
            "comment": ""
        },
        {
            "title": "送人",
            "content": "相见未逾月，堪悲远别离。非君谁顾我，万里又南之。雨逼清明日，花阴杜宇时。愁看挂帆处，鸥鸟共迟迟。",
            "comment": ""
        },
        {
            "title": "竹",
            "content": "琼节高吹宿凤枝，风流交我立忘归。最怜瑟瑟斜阳下，花影相和满客衣。",
            "comment": ""
        },
        {
            "title": "孤雁",
            "content": "欲食不敢食，合栖犹未栖。闻风亦惊过，避缴恨飞低。水阔缘湘困，云寒过碛迷。悲鸣感人意，不见夜乌啼。",
            "comment": ""
        },
        {
            "title": "白雁",
            "content": "东溪一白雁，毛羽何皎洁。薄暮浴清波，斜阳共明灭。差池失群久，幽独依人切。旅食赖菰蒲，单栖怯霜雪。边风昨夜起，顾影空哀咽。不及墙上乌，相将绕双阙。",
            "comment": ""
        },
        {
            "title": "送李冠冠善吹中管",
            "content": "匀如春涧长流水，怨似秋枝欲断蝉。可惜人间容易听，清声不到御楼前。",
            "comment": ""
        },
        {
            "title": "闲居秋思呈祥松二公",
            "content": "秋光虽即好，客思转悠哉。去国身将老，流年雁又来。叶红堆晚径，菊冷藉空罍。不得师相访，难将道自开。",
            "comment": ""
        },
        {
            "title": "留题爱敬寺",
            "content": "野性竟未改，何以居朝廷。空为百官首，但爱千峰青。南风新雨后，与客携觞行。斜阳惜归去，万壑啼鸟声。",
            "comment": ""
        },
        {
            "title": "醉中惜花更书与诸从事",
            "content": "公退寻芳已是迟，莫因他事更来稀。未经旬日唯忧落，算有开时不合归。歌槛宴余风袅袅，闲园吟散雨霏霏。高楼鼓绝重门闭，长为抛回恨解衣。",
            "comment": ""
        },
        {
            "title": "柳花寄宋明府（一作寄人）",
            "content": "每爱江城里，青春向尽时。一回新雨歇，是处好风吹。破石黏虫网，高楼扑酒旗。遥知陶令宅，五树正离披。",
            "comment": ""
        },
        {
            "title": "金山",
            "content": "不嗟白发曾游此，不叹征帆无了期。尽日凭阑谁会我，只悲不见韩垂诗。",
            "comment": ""
        },
        {
            "title": "落花",
            "content": "惜花无计又花残，独绕芳丛不忍看。暖艳动随莺翅落，冷香愁杂燕泥干。绿珠倚槛魂初散，巫峡归云梦又阑。忍把一尊重命乐，送春招客亦何欢。",
            "comment": ""
        },
        {
            "title": "惜花",
            "content": "淡淡西园日又垂，一尊何忍负芳枝。莫言风雨长相促，直是晴明得几时。心破只愁莺践落，眼穿唯怕客来迟。年年使我成狂叟，肠断红笺几首诗。",
            "comment": ""
        },
        {
            "title": "和元宗元日大雪登楼",
            "content": "纷纷忽降当元会，著物轻明似月华。狂洒玉墀初散絮，密黏宫树未妨花。迥封双阙千寻峭，冷压南山万仞斜。宁意传来中使出，御题先赐老僧家。",
            "comment": ""
        },
        {
            "title": "感故府二首",
            "content": "戚戚复戚戚，期怀安可释。百年金石心，中路生死隔。新坟应草合，旧地空苔色。白日灯荧荧，凝尘满几席。悒悒复悒悒，思君安可及。永日在阶前，披衣随风立。高楼暮角断，远树寒鸦集。惆怅几行书，遗踪墨犹湿。",
            "comment": ""
        },
        {
            "title": "惜花寄孙员外（一本缺孙字）",
            "content": "朝始一枝开，暮复一枝落。只恐雨淋漓，又见春萧索。侵晨结驷携酒徒，寻芳踏尽长安衢。思量少壮不自乐，他日白头空叹吁。",
            "comment": ""
        },
        {
            "title": "批周宗书后",
            "content": "偶罢阿衡来典郡，固无闲物可应官。凭君为报群胥道，莫作循州刺史看。",
            "comment": ""
        },
        {
            "title": "赋得冬日青溪草堂四十字",
            "content": "莫道无幽致，常来到日西。地虽当北阙，天与设东溪。疏苇寒多折，惊凫去不齐。坐中皆作者，长爱觅分题。",
            "comment": ""
        },
        {
            "title": "游栖霞寺",
            "content": "养花天气近平分，瘦马来敲白下门。晓色未开山意远，春容犹淡月华昏。琅琊冷落存遗迹，篱舍稀疏带旧村。此地几经人聚散，只今王谢独名存。",
            "comment": ""
        },
        {
            "title": "晚春送牡丹",
            "content": "携觞邀客绕朱阑，肠断残春送牡丹。风雨数来留不得，离披将谢忍重看。氛氲兰麝香初减，零落云霞色渐干。借问少年能几许，不许推酒厌杯盘。",
            "comment": ""
        },
        {
            "title": "惜花",
            "content": "白发今如此，红芳莫更催。预愁多日谢，翻怕十分开。点滴无时雨，荒凉满地苔。闲阶一杯酒，惟待故人来。",
            "comment": ""
        },
        {
            "title": "柏梁隔句韵诗",
            "content": "不喜长亭柳，枝枝拟送君。惟怜北窗树，树树解留人。圆缺都如月，东西只似云。愁看离席散，归盖动行尘。",
            "comment": ""
        },
        {
            "title": "重台莲",
            "content": "斜倚秋风绝比伦，千英和露染难匀。自为祥瑞生南国，谁把丹青寄北人。明月几宵同绿水，牡丹无路出红尘。怜伊不算多时立，赢得馨香暗上身。",
            "comment": ""
        },
        {
            "title": "春日病中",
            "content": "才得归闲去，还教病卧频。无由全胜意，终是负青春。绿柳渐拂地，黄莺如唤人。方为医者劝，断酒已经旬。",
            "comment": ""
        },
        {
            "title": "独夜作",
            "content": "佳人一去无消息，梦觉香残愁复入。空庭悄悄月如霜，独倚阑干伴花立。",
            "comment": ""
        },
        {
            "title": "和致仕沈郎中",
            "content": "欲谋休退尚因循，且向东溪种白蘋。谬应星辰居四辅，终期冠褐作闲人。城中隔日趋朝懒，楚外千峰入梦频。残照晚庭沈醉醒，静吟斜倚老松身。",
            "comment": ""
        },
        {
            "title": "小园",
            "content": "小园吾所好，栽植忘劳形。晚果经秋赤，寒蔬近社青。竹萝荒引蔓，土井浅生萍。更欲从人劝，凭高置草亭。",
            "comment": ""
        },
        {
            "title": "蝶",
            "content": "粉蝶翩翩若有期，南园长是到春归。闲依柳带参差起，困傍桃花独自飞。潜被燕惊还散乱，偶因人逐入帘帏。晚来欲雨东风急，回看池塘影渐稀。",
            "comment": ""
        },
        {
            "title": "金谷园落花（一本缺谷字）",
            "content": "愁见清明后，纷纷盖地红。惜看难过日，自落不因风。蝶散余香在，莺啼半树空。堪悲一尊酒，从此似西东。",
            "comment": ""
        },
        {
            "title": "正月晦日",
            "content": "莫倦寻春去，都无百日游。更堪正月过，已是一分休。泉暖声才出，云寒势未收。晚来重作雪，翻为杏花愁。",
            "comment": ""
        },
        {
            "title": "离阙下日感恩",
            "content": "二年尘冒处中台，喜得南归退不才。即路敢期皇子送，出关犹有御书来。未知天地恩何报，翻对江山思莫开。斜日苇汀凝立处，远波微飏翠如苔。",
            "comment": ""
        },
        {
            "title": "句",
            "content": "桃花流水须长信，不学刘郎去又来。粟多未必全为计，师老须防有伏兵。遍寻云壑重题石，欲下山门更倚松。",
            "comment": ""
        },
        {
            "title": "清明日",
            "content": "他皆携酒寻芳去，我独关门好静眠。唯有杨花似相觅，因风时复到床前。",
            "comment": ""
        },
        {
            "title": "春水",
            "content": "万派争流雨过时，晚来春静更逶迤。轻鸥散绕夫差国，远树微分夏禹祠。青岸渐平濡柳带，旧溪应暖负莼丝。风鬟倚楫谁家子，愁看鸳鸯望所之。",
            "comment": ""
        },
        {
            "title": "春雪",
            "content": "随风竟日势漫漫，特地繁于故岁看。幽榭冻黏花屋重，短檐斜湿燕巢寒。闲听不寐诗魂爽，净吃无厌酒肺干。莫道便为桑麦药，亦胜焦涸到春残。",
            "comment": ""
        },
        {
            "title": "岁暮晚泊望庐山不见因怀岳僧呈察判",
            "content": "贪程只为看庐阜，及到停舟恨颇浓。云暗半空藏万仞，雪迷双瀑在中峰。林端莫辨曾游路，鸟际微闻向暮钟。长愧昔年招我入，共寻香社见芙蓉。",
            "comment": ""
        },
        {
            "title": "残牡丹",
            "content": "肠断题诗如执别，芳茵愁更绕阑铺。风飘金蕊看全落，露滴檀英又暂苏。失意婕妤妆渐薄，背身妃子病难扶。回看池馆春休也，又是迢迢看画图。",
            "comment": ""
        },
        {
            "title": "阙下偶书寄孙员外",
            "content": "长安驱驰地，贵贱共悠悠。白日谁相促，劳生自不休。凤翔双阙晓，蝉噪六街秋。独有南宫客，时来话钓舟。",
            "comment": ""
        },
        {
            "title": "中酒寄刘行军",
            "content": "甚矣频频醉，神昏体亦虚。肺伤徒问药，发落不盈梳。恋寝嫌明室，修生愧道书。西峰老僧语，相劝合何如。",
            "comment": ""
        },
        {
            "title": "溪斋",
            "content": "水木绕吾庐，搴帘晚槛虚。衰条寒露鹊，幽果落惊鱼。爱酒贫还甚，趋时老更疏。乖慵自有素，不是忽簪裾。",
            "comment": ""
        },
        {
            "title": "田家三首",
            "content": "毕岁知无事，兵销复旧丁。竹门桑径狭，春日稻畦青。犬吠隈篱落，鸡飞上碓桯。归田起囗思，蛙叫草冥冥。不识城中路，熙熙乐有年。木槃擎社酒，瓦鼓送神钱。霜落牛归屋，禾收雀满田。遥陂过秋水，闲阁钓鱼船。长爱田家事，时时欲一过。垣篱皆树槿，厅院亦堆禾。病果因风落，寒蔬向日多。遥闻数声笛，牛晚下前坡。",
            "comment": ""
        },
        {
            "title": "寺居陆处士相访感怀却寄二三友人",
            "content": "湘寺闲居亦半年，就中昨夜好潸然。人归远岫疏钟后，雪打高杉古屋前。投足正逢他国乱，冥心未解祖师禅。炉烟向冷孤灯下，唯有寒吟到曙天。",
            "comment": ""
        }
    ]
}