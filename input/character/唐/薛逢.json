{
    "dynasty": "唐",
    "author": "薛逢",
    "poems": [
        {
            "title": "送西川杜司空赴镇",
            "content": "黑眉玄发尚依然，紫绶金章五十年。三入凤池操国柄，八分龙节付兵权。东周城阙中天外，西蜀楼台落日边。莫遣洪垆旷真宰，九流人物待陶甄。",
            "comment": ""
        },
        {
            "title": "题黄花驿",
            "content": "孤戍迢迢蜀路长，鸟鸣山馆客思乡。更看绝顶烟霞外，数树岩花照夕阳。",
            "comment": ""
        },
        {
            "title": "潼关驿亭",
            "content": "河上关门日日开，古今名利旋堪哀。终军壮节埋黄土，杨震丰碑翳绿苔。寸禄应知沾有分，一官常惧处非才。犹惊往岁同袍者，尚逐江东计吏来。",
            "comment": ""
        },
        {
            "title": "九日雨中言怀",
            "content": "糕果盈前益自愁，那堪风雨滞刀州。单床冷席他乡梦，紫樧黄花故国秋。万里音书何寂寂，百年生计甚悠悠。潜将满眼思家泪，洒寄长江东北流。",
            "comment": ""
        },
        {
            "title": "醉中闻甘州",
            "content": "老听笙歌亦解愁，醉中因遣合甘州。行追赤岭千山外，坐想黄河一曲流。日暮岂堪征妇怨，路傍能结旅人愁。左绵刺史心先死，泪满朱弦催白头。",
            "comment": ""
        },
        {
            "title": "元日田家",
            "content": "南村晴雪北村梅，树里茅檐晓尽开。蛮榼出门儿妇去，乌龙迎路女郎来。相逢但祝新正寿，对举那愁暮景催。长笑士林因宦别，一官轻是十年回。",
            "comment": ""
        },
        {
            "title": "嘉陵江",
            "content": "备问嘉陵江水湄，百川东去尔西之。但教清浅源流在，天路朝宗会有期。",
            "comment": ""
        },
        {
            "title": "送卢缄归扬州",
            "content": "曾向雷塘寄掩扉，荀家灯火有余辉。关河日暮望空极，杨柳渡头人独归。隋苑荒台风袅袅，灞陵残雨梦依依。今年春色还相误，为我江边谢钓矶。",
            "comment": ""
        },
        {
            "title": "题白马驿",
            "content": "晚麦芒干风似秋，旅人方作蜀门游。家林渐隔梁山远，客路长依汉水流。满壁存亡俱是梦，百年荣辱尽堪愁。胸中愤气文难遣，强指丰碑哭武侯。",
            "comment": ""
        },
        {
            "title": "题筹笔驿",
            "content": "天地三分魏蜀吴，武侯倔起赞訏谟。身依豪杰倾心术，目对云山演阵图。赤伏运衰功莫就，皇纲力振命先徂。出师表上留遗恳，犹自千年激壮夫。",
            "comment": ""
        },
        {
            "title": "重送徐州李从事商隐",
            "content": "晓乘征骑带犀渠，醉别都门惨袂初。莲府望高秦御史，柳营官重汉尚书。斩蛇泽畔人烟晓，戏马台前树影疏。尺组挂身何用处，古来名利尽丘墟。",
            "comment": ""
        },
        {
            "title": "惊秋",
            "content": "露竹风蝉昨夜秋，百年心事付东流。明霜义分成虚话，阜俗文章惜暗投。长笑李斯称溷鼠，每多庄叟喻牺牛。五湖烟水盈归梦，芦荻花中一钓舟。",
            "comment": ""
        },
        {
            "title": "老去也",
            "content": "惆怅人生不满百，一事无成头雪白。回看幼累与老妻，俱是途中远行客。匣中旧镜照胆明，昔曾见我髭未生。朝巾暮栉不自省，老皮皴皱文纵横。合掌髻子蒜许大，此日方知非是我。暗数七旬能几何，不觉中肠热如火。老去也，争奈何？敲酒盏，唱短歌。短歌未竟日已没，月映西南庭树柯。",
            "comment": ""
        },
        {
            "title": "上吏部崔相公",
            "content": "龙门曾共战惊澜，雷电浮云出浚湍。紫府有名同羽化，碧霄无路却泥蟠。公车未结王生袜，客路虚弹贡禹冠。今日垆锤任真宰，暂回风水不应难。",
            "comment": ""
        },
        {
            "title": "九华观废月池",
            "content": "曾发箫声水槛前，夜蟾寒沼两婵娟。微波有恨终归海，明月无情却上天。白鸟带将林外雪，绿荷枯尽渚中莲。荣华不肯人间住，须读庄生第一篇。",
            "comment": ""
        },
        {
            "title": "醉春风",
            "content": "去年春似今年春，依旧野花愁杀人。犍为县里古城上，开是好花飞是尘。戏蝶狂蜂相往返，一枝花上声千万。时节先从暖处开，北枝未发南枝晚。江城太守须髯苍，忽然置酒开华堂。歌儿舞女亦随后，暂醉始知天地长。顷年曾作东周掾，同舍寻春屡开宴。斗门亭上柳如丝，洛水桥边月如练。洛阳风俗不禁街，骑马夜归香满怀。坐客争吟云碧句，美人醉赠珊瑚钗。日往月来何草草，今年又校三年老。槽中骏马不能骑，惆怅落花开满道。为报时人知不知，看花对酒定无疑。君看野外孤坟下，石羊石马是谁家？",
            "comment": ""
        },
        {
            "title": "伏闻令公疾愈对见延英，因有贺诗远封投献",
            "content": "吉语云云海外传，令公疾愈起朝天。皇风再扇寰区内，人镜重开日月边。光启四门通寿域，深疏万顷溉情田。陪臣自讶迷津久，愿识方舟济巨川。",
            "comment": ""
        },
        {
            "title": "杂曲歌辞·凉州词",
            "content": "昨夜蕃兵报国仇，沙州都护破凉州。黄河九曲今归汉，塞外纵横战血流。",
            "comment": ""
        },
        {
            "title": "贺杨收作相",
            "content": "阙下憧憧车马尘，沈浮相次宦游身。须知金印朝天客，同是沙堤避路人。威凤偶时因瑞圣，应龙无水谩通神。立门不是趋时客，始向穷途学问津。",
            "comment": ""
        },
        {
            "title": "潼关河亭",
            "content": "重冈如抱岳如蹲，屈曲秦川势自尊。天地并功开帝宅，山河相湊束龙门。橹声呕轧中流渡，柳色微茫远岸村。满眼波涛终古事，年来惆怅与谁论。",
            "comment": ""
        },
        {
            "title": "镊白曲",
            "content": "去年镊白鬓，镜里犹堪认年少。今年镊白发，两眼昏昏手战跳。满酌浓酹假颜色，颜色不扬翻自笑。少年曾读古人书，本期独善安有余。虽盖长安一片瓦，未遑卒岁容宁居。前年依亚成都府，月请俸缗六十五。妻儿骨肉愁欲来，偏梁阁道归得否？长安六月尘亘天，池塘鼎沸林欲燃。合家恸哭出门送，独驱匹马陵山巅。到官只是推诚信，终日兢兢幸无吝。丞相知怜为小心，忽然奏佩专城印。专城俸入一倍多，况兼职禄霜峨峨。山妻稚女悉迎到，时列绿樽酣酒歌。醉来便向樽前倒，风月满头丝皓皓。虽然减得阖门忧，又加去国五年老。五年老，知奈何？来日少，去日多。金锤锤碎黄金镊，更唱樽前老去歌。",
            "comment": ""
        },
        {
            "title": "汉武宫辞",
            "content": "汉武清斋夜筑坛，自斟明水醮仙官。殿前玉女移香案，云际金人捧露盘。绛节几时还入梦，碧桃何处更骖鸾。茂陵烟雨埋弓剑，石马无声蔓草寒。",
            "comment": ""
        },
        {
            "title": "醉中看花因思去岁之任",
            "content": "去岁乘轺出上京，军机旦暮促前程。狂花野草途中恨，春月秋风剑外情。愁见瘴烟遮路色，厌闻溪水下滩声。不辞醉伴诸年少，羞对红妆白发生。",
            "comment": ""
        },
        {
            "title": "春晚东园晓思",
            "content": "剑外春余日更长，东园留醉乐高张。松杉露滴无情泪，桃杏风飘不语香。莺恋叶深啼绿树，燕窥巢稳坐雕梁。也知留滞年华晚，争那樽前乐未央。",
            "comment": ""
        },
        {
            "title": "杂曲歌辞·何满子",
            "content": "系马宫槐老，持怀店菊黄。故交今不见，流恨满川光。",
            "comment": ""
        },
        {
            "title": "送灵州田尚书",
            "content": "阴风猎猎满旗竿，白草飕飕剑气攒。九姓羌浑随汉节，六州蕃落从戎鞍。霜中入塞雕弓硬，月下翻营玉帐寒。今日路傍谁不指，穰苴门户惯登坛。",
            "comment": ""
        },
        {
            "title": "送衢州崔员外",
            "content": "笑分铜虎别京师，岭下山川想到时。红树暗藏殷浩宅，绿萝深覆偃王祠。风茅向暖抽书带，露竹迎风舞钓丝。休指岩西数归日，知君已负白云期。",
            "comment": ""
        },
        {
            "title": "宫词",
            "content": "十二楼中尽晓妆，望仙楼上望君王。锁衔金兽连环冷，水滴铜龙昼漏长。云髻罢梳还对镜，罗衣欲换更添香。遥窥正殿帘开处，袍袴宫人扫御床。",
            "comment": "【注释】十二楼，指仙人所居，见前《同题仙游观》注，这里是泛指宫中许多华丽的宫殿。下句的望仙楼，唐武宗会昌五年建，也不是实指，意在说妃嫔盼望皇帝犹如望仙。铜龙，古代一种以滴水来计时的器皿。【简析】：本诗没有正面去抒发宫人的痛苦，但无声的哀怨流露其间。　　宫怨是唐诗中屡见的题材。薛逢的这首《宫词》，从望幸着笔，刻画了宫妃企望君王恩幸而不可得的怨恨心理，情致委婉，有其独特风格。　　诗的首联，即点明人物身份和全诗主旨：“十二楼中尽晓妆，望仙楼上望君王。”“十二楼”、“望仙楼”皆指宫妃的住处。《史记·封禅书》记，方士言“黄帝时为五城十二楼，以候神人于执期”；又，《旧唐书·武宗本纪》记，“会昌五年作望仙楼于神策军”。诗中用“十二楼”、“望仙楼”代指宫妃的住所，非实指，是取其“候神”、“望仙”的涵义。这两句是说，宫妃们在宫楼之上，一大早就着意梳妆打扮，象盼望神仙降临一样企首翘望着君王的恩幸。　　颔联通过对周围环境的渲染，烘托望幸之人内心的清冷、寂寞：“锁衔金兽连环冷，水滴铜龙昼漏长。”这两句说，宫门上那兽形门环被紧紧锁住，那龙纹漏壶水滴声声。上句“冷”字，既写出铜质门环之冰凉，又显出深宫紧闭之冷寂，映衬出宫妃心情的凄冷。下句“长”字，通过宫妃对漏壶中没完没了的滴水声的独特感受，刻画出她昼长难耐的孤寂无聊的心境。　　颈联通过宫妃的着意装饰打扮，进一步刻画她百无聊赖的心理。“云髻罢梳还对镜，罗衣欲换更添香”，是说刚刚梳罢那浓密如云的发髻，又对着镜子端详，惟恐有什么不妥贴之处；想再换一件新艳的罗衣，又给它加熏一些香气。这一联将宫妃那盼望中叫人失望、失望中又怀着希望的心理状态，刻画得十分逼真。“望”的时间越长，越叫人心情难堪，说是没指望吧，又怀着某种期待；说是有希望吧，望眼欲穿，实在渺茫。罢梳复又对镜，换衣重又添香，不过是心情烦乱无聊和想望之极的写照。　　末联写宫妃“望”极而怨的心情，不过这种怨恨表达得极其曲折隐晦：“遥窥正殿帘开处，袍袴宫人扫御床”。“袍袴”，指穿短袍绣袴的宫女。“遥窥”二字，表现了妃子复杂微妙的心理：我这尊贵的妃子成日价翘首空望，还倒不如那洒扫的宫女能接近皇帝！又表明，君王即将临幸正殿，不会再来的了。似乎有一种近乎绝望的哀怨隐隐地透露出来。　　这首诗对人物心理状态的描写极其细腻、逼真。自首联总起望幸之意后，下三联即把这种“望”的心情融于对周围环境的描画、对人物动作的状写和对人物间的处境的反衬之中，生动地反映了宫妃们的空虚、寂寞、苦闷、伤怨的精神生活。　　（李敬一）"
        },
        {
            "title": "贫女吟",
            "content": "残妆满面泪阑干，几许幽情欲话难。云髻懒梳愁拆凤，翠蛾羞照恐惊鸾。南邻送女初鸣珮，北里迎妻已梦兰。惟有深闺憔悴质，年年长凭绣床看。",
            "comment": ""
        },
        {
            "title": "五峰隐者",
            "content": "烟霞壁立水溶溶，路转崖回旦暮中。鸂鶒畏人沈涧月，山羊投石挂岩松。高斋既许陪云宿，晚稻何妨为客舂。今日见君嘉遁处，悔将名利役疏慵。",
            "comment": ""
        },
        {
            "title": "宣政殿前陪位观册顺宗宪宗皇帝尊号",
            "content": "楼头钟鼓递相催，曙色当衙晓仗开。孔雀扇分香案出，衮龙衣动册函来。金泥照耀传中旨，玉节从容引上台。盛礼永尊徽号毕，圣慈南面不胜哀。",
            "comment": ""
        },
        {
            "title": "石膏枕",
            "content": "表里通明不假雕，冷于春雪白于瑶。朝来送在凉床上，只怕风吹日炙销。",
            "comment": ""
        },
        {
            "title": "夜宴观妓",
            "content": "灯火荧煌醉客豪，卷帘罗绮艳仙桃。纤腰怕束金蝉断，鬓发宜簪白燕高。愁傍翠蛾深八字，笑回丹脸利双刀。无因得荐阳台梦，愿拂余香到缊袍。",
            "comment": ""
        },
        {
            "title": "题独孤处士村居",
            "content": "江上园庐荆作扉，男驱耕犊妇鸣机。林峦当户茑萝暗，桑柘绕村姜芋肥。几亩稻田还谓业，两间茆舍亦言归。何如一被风尘染，到老云云相是非。",
            "comment": ""
        },
        {
            "title": "九日嘉州发军亭即事",
            "content": "三江分注界平沙，何处云山是我家。舞鹤洲中翻白浪，掬金滩上折黄花。不愁故国归无日，却恨浮名苦有涯。向暮酒酣宾客散，水天狼藉变余霞。",
            "comment": ""
        },
        {
            "title": "送司徒相公赴阙",
            "content": "丞相衔恩赴阙时，锦城寒菊始离披。龙媒旧识朝天路，鸡树长虚入梦枝。十载殿廷连步武，两来庸蜀抚疲羸。莫愁中土无人识，自有明明圣主知。",
            "comment": ""
        },
        {
            "title": "咏柳",
            "content": "弱植惊风急自伤，暮来翻遣思悠扬。曾飘紫陌随高下，敢拂朱阑竞短长。萦砌乍飞还乍舞，扑池如雪又如霜。莫令岐路频攀折，渐拟垂阴到画堂。",
            "comment": ""
        },
        {
            "title": "社日游开元观",
            "content": "松柏当轩蔓桂篱，古坛衰草暮风吹。荒凉院宇无人到，寂寞烟霞只自知。浪渍法堂余像设，水存虚殿半科仪。因求天宝年中梦，故事分明载折碑。",
            "comment": ""
        },
        {
            "title": "禁火",
            "content": "日日冒烟尘，忽忽禁火辰。塞榆关水湿，边草贼回春。岁月伤风迈，疮痍念苦辛。沙中看白骨，肠断故乡人。",
            "comment": ""
        },
        {
            "title": "追昔行",
            "content": "朝光如飞犹尚可，暮更如箭不容卧。犍为穿城更漏频，一一皆从枕边过。一夕凡几更，一更凡几声。青春枉向镜中老，白发虚从愁里生。曾窥帝里东邻女，自比桃花镜中许。一朝嫁得征戍儿，荷戈千里防秋去。去时只作旦暮期，别后生死俱不知。风惊粉色入蝉鬓，愁送镜花潜堕枝。前年因出长安陌，见一女人头雪白。日中扶杖憩树阴，仿佛形容认相识。向予吁嗟还独语，曾与君家邻舍住。当时妾嫁与征人，几向墙头诮夫主。花开叶落何推迁，屈指数当三十年。眉头薤叶同枯叶，琴上朱弦成断弦。嫁时宝镜依然在，鹊影菱花满光彩。梦里长嗟离别多，愁中不觉颜容改。叹息人生能几何，喜君颜貌未蹉跎。因君下马重相顾，请奏青门肠断歌。",
            "comment": ""
        },
        {
            "title": "九日曲池游眺",
            "content": "陌上秋风动酒旗，江头丝竹竞相追。正当海晏河清日，便是修文偃武时。绣毂尽为行乐伴，艳歌皆属太平诗。微臣幸忝颁尧历，一望郊原惬所思。",
            "comment": ""
        },
        {
            "title": "听曹刚弹琵琶",
            "content": "禁曲新翻下玉都，四弦掁触五音殊。不知天上弹多少，金凤衔花尾半无。",
            "comment": ""
        },
        {
            "title": "灵台家兄古镜歌",
            "content": "一尺圆潭深黑色，篆文如丝人不识。耕夫云住赫连城，赫连城下亲耕得。镜上磨莹一月余，日中渐见菱花舒。金膏洗拭鉎涩尽，黑云吐出新蟾蜍。人言此是千年物，百鬼闻之形暗栗，玉匣曾经龙照来，岂宜更鉴农夫质。有时霹雳半夜惊，窗中飞电如晦明。盘龙鳞胀玉匣溢，牙爪触风时有声。耕夫不解珍灵异，翻惧赫连神作祟。十千卖与灵台兄，百丈灵湫坐中至。溢匣水色如玉倾，儿童不敢窥泓澄。寒光照人近不得，坐愁雷电湫中生。吾兄吾兄须爱惜，将来慎勿虚抛掷。兴云致雨会有时，莫遣红妆秽灵迹。",
            "comment": ""
        },
        {
            "title": "开元后乐",
            "content": "莫奏开元旧乐章，乐中歌曲断人肠。邠王玉笛三更咽，虢国金车十里香。一自犬戎生蓟北，便从征战老汾阳。中原骏马搜求尽，沙苑年来草又芳。",
            "comment": ""
        },
        {
            "title": "感塞",
            "content": "满塞旌旗镇上游，各分天子一方忧。无因得见歌舒翰，可惜西山十八州。",
            "comment": ""
        },
        {
            "title": "送庆上人归湖州因寄道儒座主",
            "content": "上人今去白蘋洲，霅水苕溪我旧游。夜雨暗江渔火出，夕阳沈浦雁花收。闲听别鸟啼红树，醉看归僧棹碧流。若见儒公凭寄语，数茎霜鬓已惊秋。",
            "comment": ""
        },
        {
            "title": "长安夜雨",
            "content": "滞雨通宵又彻明，百忧如草雨中生。心关桂玉天难晓，运落风波梦亦惊。压树早鸦飞不散，到窗寒鼓湿无声。当年志气俱消尽，白发新添四五茎。",
            "comment": ""
        },
        {
            "title": "猎骑",
            "content": "兵印长封入卫稀，碧空云尽早霜微。浐川桑落雕初下，渭曲禾收兔正肥。陌上管弦清似语，草头弓马疾如飞。岂知万里黄云戍，血迸金疮卧铁衣。",
            "comment": ""
        },
        {
            "title": "九日郡斋有感",
            "content": "白日贪长夜更长，百般无意更思量。三冬不见秦中雪，九日惟添鬓畔霜。霞泛水文沈暮色，树凌金气发秋光。楼前野菊无多少，一雨重开一番黄。",
            "comment": ""
        },
        {
            "title": "北亭醉后叙旧赠东川陈书记",
            "content": "二十年前事尽空，半随波浪半随风。谋身喜断韩鸡尾，辱命羞携楚鹊笼。符竹谬分锦水外，妻孥犹隔散关东。临岐莫怪朱弦绝，曾是君家入爨桐。",
            "comment": ""
        },
        {
            "title": "狼烟",
            "content": "三道狼烟过碛来，受降城上探旗开。传声却报边无事，自是官军入抄回。",
            "comment": ""
        },
        {
            "title": "韦寿博书斋",
            "content": "玄晏先生已白头，不随鹓鹭狎群鸥。元卿谢免开三径，平仲朝归卧一裘。醉后独知殷甲子，病来犹作晋春秋。尘缨未濯今如此，野水无情处处流。",
            "comment": ""
        },
        {
            "title": "题上皇观",
            "content": "狂寇穷兵犯帝畿，上皇曾此振戎衣。门前卫士传清警，砌下奚官扫翠微。云驻寿宫三洞启，日回仙仗六龙归。当时丹凤衔书处，老柏苍苍已合围。",
            "comment": ""
        },
        {
            "title": "奉和仆射相公送东川李支使归使府夏侯相公",
            "content": "两地交通布政和，上台深喜使星过。欢留白日千钟酒，调入青云一曲歌。寒柳翠添微雨重，腊梅香绽细枝多。平津万一言卑散，莫忘高松寄女萝。",
            "comment": ""
        },
        {
            "title": "题剑门先寄上西蜀杜司徒",
            "content": "峭壁横空限一隅，划开元气建洪枢。梯航百货通邦计，键闭诸蛮屏帝都。西蹙犬戎威北狄，南吞荆郢制东吴。千年管钥谁熔范，只自先天造化炉。",
            "comment": ""
        },
        {
            "title": "金城宫",
            "content": "忆昔明皇初御天，玉舆频此驻神仙。龙盘藻井喷红艳，兽坐金床吐碧烟。云外笙歌岐薛醉，月中台榭后妃眠。自从戎马生河雒，深锁蓬莱一百年。",
            "comment": ""
        },
        {
            "title": "座中走笔送前萧使君",
            "content": "笙歌惨惨咽离筵，槐柳阴阴五月天。未学苏秦荣佩印，却思平子赋归田。芙蓉欲绽溪边蕊，杨柳初迷渡口烟。自笑无成今老大，送君垂泪郭门前。",
            "comment": ""
        },
        {
            "title": "送封尚书节制兴元",
            "content": "大封茅土镇褒中，醉出都门杀气雄。陌上晚花迎虎节，马前新月学弯弓。珂临响涧声先合，旆到春山色更红。欲识真心报天子，满旗全是发生风。",
            "comment": ""
        },
        {
            "title": "六街尘",
            "content": "六街尘起鼓冬冬，马足车轮在处通。百役并驱衣食内，四民长走路岐中。年光与物随流水，世事如花落晓风。名利到身无了日，不知今古旋成空。",
            "comment": ""
        },
        {
            "title": "元日楼前观仗",
            "content": "千门曙色锁寒梅，五夜疏钟晓箭催。宝马占堤朝阙去，香车争路进名来。天临玉几班初合，日照金鸡仗欲回。更傍紫微瞻北斗，上林佳气满楼台。曈曈初日照楼台，漠漠祥云雉扇开。星驻冕旒三殿晓，云翻珠翠六宫来。山呼圣寿烟霞动，风转金章鸟兽回。欲识普恩无远近，万方欢忭一声雷。",
            "comment": ""
        },
        {
            "title": "越王楼送高梓州入朝",
            "content": "乘递初登建外州，倾心喜事富人侯。让当游艺依仁日，便到攀辕卧辙秋。容听巴歌消子夜，许陪仙躅上危楼。欲知恨恋情深处，听取长江旦暮流。",
            "comment": ""
        },
        {
            "title": "八月初一驾幸延喜楼看冠带降戎",
            "content": "城头旭日照阑干，城下降戎彩仗攒。九陌尘埃千骑合，万方臣妾一声欢。楼台乍仰中天易，衣服初回左衽难。清水莫教波浪浊，从今赤岭属长安。",
            "comment": ""
        },
        {
            "title": "侠少年",
            "content": "绿眼胡鹰踏锦鞲，五花骢马白貂裘。往来三市无人识，倒把金鞭上酒楼。",
            "comment": ""
        },
        {
            "title": "席上酬东川严中丞叙旧见赠",
            "content": "昔记披云日，今逾二十年。声名俱是梦，恩旧半归泉。朱绂惭衰齿，红妆惨别筵。离歌正凄切，休更促危弦。",
            "comment": ""
        },
        {
            "title": "大水",
            "content": "暴雨逐惊雷，从风忽骤来。浪驱三岛至，江拆二仪开。势恐圆枢折，声疑厚轴摧。冥心问元化，天眼几时回。",
            "comment": ""
        },
        {
            "title": "悼古",
            "content": "细推今古事堪愁，贵贱同归土一丘。汉武玉堂人岂在，石家金谷水空流。光阴自旦还将暮，草木从春又到秋。闲事与时俱不了，且将身暂醉乡游。",
            "comment": ""
        },
        {
            "title": "夏夜宴明月湖",
            "content": "夏夜宴南湖，琴觞兴不孤。月摇天上桂，星泛浦中珠。助照萤随舫，添盘笋迸厨。圣朝思静默，堪守谷中愚。",
            "comment": ""
        },
        {
            "title": "观猎",
            "content": "马缩寒毛鹰落膘，角弓初暖箭新调。平原踏尽无禽出，竟日翻身望碧霄。",
            "comment": ""
        },
        {
            "title": "送西川梁常侍之新筑龙山城，并锡赉两州刺史",
            "content": "圣主忧夷貊，屯师剪束钦。皇家思眷祐，星使忽登临。用命期开国，违天必衅碪。化须均草树，恩不间飞沈。束马凌苍壁，扪萝上碧岑。瘴川风自热，剑阁气长阴。迅濑从天急，乔松入地深。仰观唯一径，俯瞰即千寻。水作新城带，山为故垒襟。东开洞君听，南辟纳蛮心。渥泽濡三部，衣冠化雨林。带文雕白玉，符理篆黄金。鸟道经邛僰，星缠过觜参。回轩如睿奖，休作苦辛吟。",
            "comment": ""
        },
        {
            "title": "句",
            "content": "草荒留客院，泥卧喂生台。碧碎鸳鸯瓦，香埋菡萏垆。初日晖晖上彩旄。金鞍俯鞚尘开处，银镝离弦中处声。昨日鸿毛万钧重，今朝山岳一朝轻。",
            "comment": ""
        },
        {
            "title": "长安春日",
            "content": "穷途日日困泥沙，上苑年年好物华。荆棘不当车马道，管弦长奏绮罗家。王孙草上悠扬蝶，少女风前烂熳花。懒出任从游子笑，入门还是旧生涯。",
            "comment": ""
        },
        {
            "title": "定山寺",
            "content": "十里松萝映碧苔，一川晴色镜中开。遥闻上界翻经处，片片香云出院来。",
            "comment": ""
        },
        {
            "title": "芙蓉溪送前资州裴使君归京宁拜户部裴侍郎",
            "content": "桑柘林枯荞麦干，欲分离袂百忧攒。临溪莫话前途远，举酒须歌后会难。薄宦未甘霜发改，夹衣犹耐水风寒。遥知阮巷归宁日，几院儿童候马看。",
            "comment": ""
        },
        {
            "title": "酬牛秀才登楼见示",
            "content": "旅馆再经秋，心烦懒上楼。年光同过隙，人事且随流。骨肉凭书问，乡关托梦游。所嗟山郡酒，倾尽只添忧。",
            "comment": ""
        },
        {
            "title": "邻相反行",
            "content": "东家有儿年十五，只向田园独辛苦。夜开沟水绕稻田，晓叱耕牛垦塉土。西家有儿才弱龄，仪容清峭云鹤形。涉书猎史无早暮，坐期朱紫如拾青。东家西家两相诮，西儿笑东东又笑。西云养志与荣名，彼此相非不同调。东家自云虽苦辛，躬耕早暮及所亲。男舂女爨二十载，堂上未为衰老人。朝机暮织还充体，余者到兄还及弟。春秋伏腊长在家，不许妻奴暂违礼。尔今二十方读书，十年取第三十余。往来途路长离别，几人便得升公车。纵令得官身须老，衔恤终天向谁道？百年骨肉归下泉，万里枌榆长秋草。我今躬耕奉所天，耘锄刈获当少年。面上笑添今日喜，肩头薪续厨中烟。纵使此身头雪白，又有儿孙还稼穑。家藏一卷古孝经，世世相传皆得力。为报西家知不知，何须谩笑东家儿。生前不得供甘滑，殁后扬名徒尔为。",
            "comment": ""
        },
        {
            "title": "题春台观",
            "content": "殿前松柏晦苍苍，杏绕仙坛水绕廊。垂露额题精思院，博山炉袅降真香。苔侵古碣迷陈事，云到中峰失上方。便拟寻溪弄花去，洞天谁更待刘郎。",
            "comment": ""
        },
        {
            "title": "送刘郎中牧杭州",
            "content": "一州横制浙江湾，台榭参差积翠间。楼下潮回沧海浪，枕边云起剡溪山。吴江水色连堤阔，越俗舂声隔岸还。圣代牧人无远近，好将能事济清闲。",
            "comment": ""
        },
        {
            "title": "观竞渡",
            "content": "三月三日天清明，杨花绕江啼晓莺。使君未出郡斋内，江上已闻齐和声。使君出时皆有引，马前已被红旗阵。两岸罗衣破鼻香，银钗照日如霜刃。鼓声三下红旗开，两龙跃出浮水来。擢影干波飞万剑，鼓声劈浪鸣千雷。雷声冲急波相近，两龙望标目如瞬。江上人呼霹雳声，竿头彩挂虹霓晕。前船抢水已得标，后船失势空挥桡。疮眉血首争不定，输岸一朋心似烧。只将标示输赢赏，两岸十舟五来往。须臾戏罢各东西，竟脱文身请书上。吾今细观竞渡儿，何殊当路权相持。不思得所各休去，会到摧舟折楫时。",
            "comment": ""
        }
    ]
}