{
    "dynasty": "唐",
    "author": "刘斌",
    "poems": [
        {
            "title": "和谒孔子庙（一作李百药诗）",
            "content": "性与虽天纵，主世乃无由。何言泰山毁，空惊逝水流。及门思往烈，入室想前修。寂寞荒阶暮，摧残古木秋。遗风暧如此，聊以慰蒸求。",
            "comment": ""
        },
        {
            "title": "咏山",
            "content": "灵山峙千仞，蔽日且嵯峨。紫盖云阴远，香炉烟气多。石梁高鸟路，瀑水近天河。欲知闻道里，别自有仙歌。",
            "comment": ""
        },
        {
            "title": "和许给事伤牛尚书",
            "content": "名臣不世出，百工之所求。况乃非常器，遭逢兴运秋。符彩照千里，铨衡综九流。经纶资百物，樽俎寄皇猷。韶濩倾复理，典礼紊还修。虽贞栋梁任，兼好艺文游。伫闻和鼎实，行当奉介丘。高衢翻税驾，阅水遽迁舟。传呼更何日，曳履闻无由。归魂藐修路，征棹舣邗沟。林薄长风惨，江上寒云愁。夜台终不曙，遗芳徒自留。",
            "comment": ""
        },
        {
            "title": "送刘散员同赋陈思王诗得好鸟鸣高枝",
            "content": "春林已自好，时鸟复和鸣。枝交难奋翼，谷静易流声。间关才得性，矰缴遽相惊。安知背飞远，拂雾独晨征。",
            "comment": ""
        }
    ]
}