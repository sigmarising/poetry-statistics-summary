{
    "dynasty": "唐",
    "author": "储嗣宗",
    "poems": [
        {
            "title": "春怀寄秣陵知友",
            "content": "庐江城外柳堪攀，万里行人尚未还。借问景阳台下客，谢家谁更卧东山。",
            "comment": ""
        },
        {
            "title": "题云阳高少府衙斋（一本无衙斋二字）",
            "content": "大隐能兼济，轩窗逐胜开。远含云水思，深得栋梁材。吏散山逾静，庭闲鸟自来。更怜幽砌色，秋雨长莓苔。",
            "comment": ""
        },
        {
            "title": "宿玉箫宫",
            "content": "尘飞不到空，露湿翠微宫。鹤影石桥月，箫声松殿风。绿毛辞世女，白发入壶翁。借问烧丹处，桃花几遍红。",
            "comment": ""
        },
        {
            "title": "宿山馆",
            "content": "寂寞对衰草，地凉凝露华。蝉鸣月中树，风落客前花。山馆无宿伴，秋琴初别家。自怜千万里，笔砚寄生涯。",
            "comment": ""
        },
        {
            "title": "和茅山高拾遗忆山中杂题五首·山邻",
            "content": "石桥春涧已归迟，梦入仙山山不知。柱史从来非俗吏，青牛道士莫相疑。",
            "comment": ""
        },
        {
            "title": "和茅山高拾遗忆山中杂题五首·巢鹤",
            "content": "千万云间丁令威，殷勤仙骨莫先飞。若逢茅氏传消息，贞白先生不久归。",
            "comment": ""
        },
        {
            "title": "晚眺徐州延福寺",
            "content": "杉风振旅尘，晚景藉芳茵。片水明在野，万花深见人。静依归鹤思，远惜旧山春。今日惜携手，寄怀吟白蘋。",
            "comment": ""
        },
        {
            "title": "秋墅",
            "content": "欲暮候樵者，望山空翠微。虹随余雨散，鸦带夕阳归。穷巷长秋草，孤村时捣衣。谁知多病客，寂寞掩柴扉。",
            "comment": ""
        },
        {
            "title": "和茅山高拾遗忆山中杂题五首·山泉",
            "content": "香味清机仙府回，萦纡乱石便流杯。春风莫泛桃花去，恐引凡人入洞来。",
            "comment": ""
        },
        {
            "title": "垓城",
            "content": "百战未言非，孤军惊夜围。山河意气尽，泪湿美人衣。",
            "comment": ""
        },
        {
            "title": "春游望仙谷",
            "content": "清无车马尘，深洞百花春。鸡犬疑沾药，耕桑似避秦。登山采樵路，临水浣纱人。若得心无事，移家便卜邻。",
            "comment": ""
        },
        {
            "title": "哭彭先生",
            "content": "谷口溪声客自伤，那堪呜咽吊残阳。空阶鹤恋丹青影，秋雨苔封白石床。主祭孤儿初学语，无媒旅榇未还乡。门人远赴心丧夜，月满千山旧草堂。",
            "comment": ""
        },
        {
            "title": "宿甘棠馆",
            "content": "尘迹入门尽，悄然江海心。水声巫峡远，山色洞庭深。风桂落寒子，岚烟凝夕阴。前轩鹤归处，萝月思沈沈。",
            "comment": ""
        },
        {
            "title": "早春",
            "content": "野树花初发，空山独见时。踟蹰历阳道，乡思满南枝。",
            "comment": ""
        },
        {
            "title": "村月",
            "content": "月午篱南道，前村半隐林。田翁独归处，荞麦露花深。",
            "comment": ""
        },
        {
            "title": "得越中书",
            "content": "芳草离离思，悠悠春梦余。池亭千里月，烟水一封书。诗想怀康乐，文应吊子胥。扁舟恋南越，岂独为鲈鱼。",
            "comment": ""
        },
        {
            "title": "随边使过五原",
            "content": "偶逐星车犯虏尘，故乡常恐到无因。五原西去阳关废，日漫平沙不见人。",
            "comment": ""
        },
        {
            "title": "经故人旧居",
            "content": "万里访遗尘，莺声泪湿巾。古书无主散，废宅与山邻。宿草风悲夜，荒村月吊人。凄凉问残柳，今日为谁春。",
            "comment": ""
        },
        {
            "title": "送友人游吴",
            "content": "吴山青楚吟，草色异乡心。一酌水边酒，数声花下琴。登楼旧国远，探穴九疑深。更想逢秋节，那堪闻夜砧。",
            "comment": ""
        },
        {
            "title": "宋州月夜感怀",
            "content": "雁池衰草露沾衣，河水东流万事微。寂寞青陵台上月，秋风满树鹊南飞。",
            "comment": ""
        },
        {
            "title": "送人归故园",
            "content": "远节惨言别，况予心久违。从来忆家泪，今日送君归。野路正风雪，还乡犹布衣。里中耕稼者，应笑读书非。",
            "comment": ""
        },
        {
            "title": "南陂远望",
            "content": "闲门横古塘，红树已惊霜。独立望秋草，野人耕夕阳。孤烟起蜗舍，飞鹭下渔梁。唯有田家事，依依似故乡。",
            "comment": ""
        },
        {
            "title": "孤雁",
            "content": "孤雁暮飞急，萧萧天地秋。关河正黄叶，消息断青楼。湘渚烟波远，骊山风雨愁。此时万里道，魂梦绕沧洲。",
            "comment": ""
        },
        {
            "title": "圣女祠",
            "content": "石屏苔色凉，流水绕祠堂。巢鹊疑天汉，潭花似镜妆。神来云雨合，神去蕙兰香。不复闻双佩，山门空夕阳。",
            "comment": ""
        },
        {
            "title": "送道士",
            "content": "泠然御风客，与道自浮沉。黄鹤有归语，白云无忌心。药炉经月净，天路入壶深。从此分杯后，相思何处寻。",
            "comment": ""
        },
        {
            "title": "过王右丞书堂二首",
            "content": "澄潭昔卧龙，章句世为宗。独步声名在，千岩水石空。野禽悲灌木，落日吊清风。后学攀遗址，秋山闻草虫。万树影参差，石床藤半垂。萤光虽散草，鸟迹尚临池。风雅传今日，云山想昔时。感深苏属国，千载五言诗。",
            "comment": ""
        },
        {
            "title": "宿范水",
            "content": "行人倦游宦，秋草宿湖边。露湿芙蓉渡，月明渔网船。寒机深竹里，远浪到门前。何处思乡甚，歌声闻采莲。",
            "comment": ""
        },
        {
            "title": "早春怀薛公裕",
            "content": "幽独自成愚，柴门日渐芜。陆机初入洛，孙楚又游吴。失意怨杨柳，异乡闻鹧鸪。相思复相望，春草满南湖。",
            "comment": ""
        },
        {
            "title": "和茅山高拾遗忆山中杂题五首·胡山",
            "content": "犬入五云音信绝，凤楼凝碧悄无声。焚香古洞步虚夜，露湿松花空月明。",
            "comment": ""
        },
        {
            "title": "入浮石山",
            "content": "斜日出门去，残花已过春。鸟声穿叶远，虎迹渡溪新。入洞几时路，耕田何代人。自惭非避俗，不敢问迷津。",
            "comment": ""
        },
        {
            "title": "送顾陶校书归钱塘",
            "content": "清苦月偏知，南归瘦马迟。橐轻缘换酒，发白为吟诗。水色西陵渡，松声伍相祠。圣朝思直谏，不是挂冠时。",
            "comment": ""
        },
        {
            "title": "赠隐者",
            "content": "尽室居幽谷，乱山为四邻。雾深知有术，窗静似无人。鹤语松上月，花明云里春。生涯更何许，尊酒与垂纶。",
            "comment": ""
        },
        {
            "title": "吴宫",
            "content": "荒台荆棘多，忠谏竟如何。细草迷宫巷，闲花误绮罗。前溪徒自绿，子夜不闻歌。怅望清江暮，悠悠东去波。",
            "comment": ""
        },
        {
            "title": "赠别",
            "content": "兰泽伤秋色，临风远别期。东城草虽绿，南浦柳无枝。直道岂易枉，暗投谁不疑。因君问行役，有泪湿江蓠。",
            "comment": ""
        },
        {
            "title": "和茅山高拾遗忆山中杂题五首·小楼",
            "content": "松杉风外乱山青，曲几焚香对石屏。空忆去年春雨后，燕泥时污太玄经。",
            "comment": ""
        },
        {
            "title": "和顾非熊先生题茅山处士闲居",
            "content": "归耕地肺绝尘喧，匣里青萍未报恩。浊酒自怜终日醉，古风时得野人言。鸟啼碧树闲临水，花满青山静掩门。唯有阶前芳草色，年年惆怅忆王孙。",
            "comment": ""
        },
        {
            "title": "长安怀古",
            "content": "祸稔萧墙终不知，生人力屈尽边陲。赤龙已赴东方暗，黄犬徒怀上蔡悲。面缺崩城山寂寂，土埋冤骨草离离。秋风解怨扶苏死，露泣烟愁红树枝。",
            "comment": ""
        }
    ]
}