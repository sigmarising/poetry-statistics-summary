{
    "dynasty": "唐",
    "author": "修睦",
    "poems": [
        {
            "title": "秋台作",
            "content": "独上高楼上，客情何物同。孤云无定处，长日信秋风。兄弟多年别，关河此夕中。到头归去是，免使叹洪濛。",
            "comment": ""
        },
        {
            "title": "送玄泰禅师",
            "content": "去去去何住，一盂兼一瓶。水边寒草白，岛外晚峰青。宿处林闻虎，行时天有星。回期谁可定，浮世重看经。",
            "comment": ""
        },
        {
            "title": "怀虚中上人",
            "content": "檐雨滴更残，思君安未安。湘川闻不远，道路去寻难。吟鬓霜应蚀，禅衣雪渐寒。倚松因独立，一鸟下江干。",
            "comment": ""
        },
        {
            "title": "松",
            "content": "细韵飕飕入骨凉，影兼巢鹤过高墙。盘根一种依平地，自是梧桐不久长。",
            "comment": ""
        },
        {
            "title": "题田道者院",
            "content": "入门空寂寂，真个出家儿。有行鬼不见，无心人谓痴。古岩寒柏对，流水落花随。欲别一何懒，相从所恨迟。",
            "comment": ""
        },
        {
            "title": "喜僧友到",
            "content": "十年消息断，空使梦烟萝。嵩岳几时下，洞庭何日过。瓶干离涧久，衲坏卧云多。意欲相留住，游方肯舍么。",
            "comment": ""
        },
        {
            "title": "岳上作",
            "content": "始好步青苔，蝉声且莫催。辛勤来到此，容易便言回。远水月未上，四方云正开。更堪逢道侣，特地话天台。",
            "comment": ""
        },
        {
            "title": "望西山",
            "content": "积翠异诸岳，令人看莫休。有时经暮雨，独得倚高楼。云外僧应老，林间水正秋。到头归隐处，岂在问嵩丘。",
            "comment": ""
        },
        {
            "title": "岳阳对柳",
            "content": "谁此种秋色，令人看莫穷。正垂云梦雨，不奈洞庭风。昔出长安道，独游隋苑东。当时今日思，须信苦相同。",
            "comment": ""
        },
        {
            "title": "卖松者",
            "content": "求利有何限，将松入市来。直饶人买去，也向柳边栽。细叶犹粘雪，孤根尚惹苔。知君用心错，举世重花开。",
            "comment": ""
        },
        {
            "title": "三生石",
            "content": "圣迹谁会得，每到亦徘徊。一尚不可得，三从何处来。清宵寒露滴，白昼野云隈。应是表灵异，凡情安可猜。",
            "comment": ""
        },
        {
            "title": "僧院泉",
            "content": "澄澈照人胆，深山只一般。来难穷处所，心去助波澜。砌曲夜声苦，窗虚客梦阑。无心谁肯爱，时有老僧看。",
            "comment": ""
        },
        {
            "title": "题僧梦微房",
            "content": "东海日未出，九衢人已行。吾师无事坐，苔藓入门生。雨过闲花落，风来古木声。天台频说法，石壁欠题名。",
            "comment": ""
        },
        {
            "title": "东林寺",
            "content": "欲去不忍去，徘徊吟绕廊。水光秋澹荡，僧好语寻常。碑古苔文叠，山晴钟韵长。翻思南岳上，欠此白莲香。",
            "comment": ""
        },
        {
            "title": "怀故园",
            "content": "故园归未得，此日意何伤。独坐水边草，水流春日长。",
            "comment": ""
        },
        {
            "title": "落花",
            "content": "一片又一片，等闲苔面红。不能延数日，开亦是春风。公子歌声歇，诗人眼界空。遥思故山下，经雨两三丛。",
            "comment": ""
        },
        {
            "title": "思齐己上人",
            "content": "同人与流俗，相谓好襟灵。有口不他说，长年自诵经。水声秋后石，山色晚来庭。客问修何法，指松千岁青。",
            "comment": ""
        },
        {
            "title": "题僧院泉",
            "content": "何处云根新布得，归仍半日在烟萝。莫轻竹引经窗小，须信更深入耳多。绕砌虽然清自别，出门长恐浊相和。从此无心恋沧海，沧海无风亦起波。",
            "comment": ""
        },
        {
            "title": "寄贯休上人",
            "content": "常语亦关诗，常流安得知。楚郊来未久，吴地住多时。立月无人近，归林有鹤随。所居浑不远，相识偶然迟。",
            "comment": ""
        },
        {
            "title": "简寂观",
            "content": "正同高士坐烟霞，思著闲忙又是嗟。碧岫观中人似鹤，红尘路上事如麻。石肥滞雨添苍藓，松老涵风落翠花。莫道此间无我分，遗民长在惠持家。",
            "comment": ""
        },
        {
            "title": "落叶",
            "content": "雨过闲田地，重重落叶红。翻思向春日，肯信有秋风。几处随流水，河边乱暮空。只应松自立，而不与君同。",
            "comment": ""
        },
        {
            "title": "宿岳阳开元寺",
            "content": "竟夕凭虚槛，何当兴叹频。往来人自老，今古月常新。风逆沈鱼唱，松疏露鹤身。无眠钟又动，几客在迷津。",
            "comment": ""
        },
        {
            "title": "雪中送人北游",
            "content": "然知心去速，其奈雪飞频。莫喜无危道，虽平更陷人。远郊光接汉，旷野色通秦。此去迢遥极，却回应过春。",
            "comment": ""
        },
        {
            "title": "秋日闲居",
            "content": "是事不相关，谁人似此闲。卷帘当白昼，移榻对青山。野鹤眠松上，秋苔长雨间。岳僧频有信，昨日得书还。",
            "comment": ""
        },
        {
            "title": "送边将",
            "content": "人尽有离别，而君独可嗟。言将身报国，敢望禄荣家。战思风吹野，乡心月照沙。归期定何日，塞北树无花。",
            "comment": ""
        },
        {
            "title": "睡起作",
            "content": "长空秋雨歇，睡起觉精神。看水看山坐，无名无利身。偈吟诸祖意，茶碾去年春。此外谁相识，孤云到砌频。",
            "comment": ""
        },
        {
            "title": "题虎掊泉",
            "content": "一自虎掊得，清声四远流。众人怜尔处，长夜洗心头。出谷花随去，背岩猿下偷。林边落江徼，风起雨翛翛。",
            "comment": ""
        }
    ]
}