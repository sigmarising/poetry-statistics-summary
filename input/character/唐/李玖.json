{
    "dynasty": "唐",
    "author": "李玖",
    "poems": [
        {
            "title": "喷玉泉冥会诗八首·白衣叟喷玉泉感旧游书怀",
            "content": "树色川光向晚晴，旧曾游处事分明。鼠穿月榭荆榛合，草掩花园畦垄平。迹陷黄沙仍未寤，罪标青简竟何名。伤心谷口东流水，犹喷当时寒玉声。",
            "comment": ""
        },
        {
            "title": "喷玉泉冥会诗八首·四丈夫同赋",
            "content": "鸟啼莺语思何穷，一世荣华一梦中。李固有冤藏蠹简，邓攸无子续清风。文章高韵传流水，丝管遗音托草虫。春月不知人事改，闲垂光影照洿宫。桃蹊李径尽荒凉，访旧寻新益自伤。虽有衣衾藏李固，终无表疏雪王章。羁魂尚觉霜风冷，朽骨徒惊月桂香。天爵竟为人爵误，谁能高叫问苍苍。落花寂寂草绵绵，云影山光尽宛然。坏室基摧新石鼠，潴宫水引故山泉。青云自致惭天爵，白首同归感昔贤。惆怅林间中夜月，孤光曾照读书筵。新荆棘路旧衡门，又驻高车会一尊。寒骨未沾新雨露，春风不长败兰荪。丹诚岂分埋幽壤，白日终希照覆盆。珍重昔年金谷友，共来泉际话幽魂。",
            "comment": ""
        },
        {
            "title": "喷玉泉冥会诗八首·白衣叟途中吟二首",
            "content": "春草萋萋春水绿，野棠开尽飘香玉。绣岭宫前鹤发人，犹唱开元太平曲。厌世逃名者，谁能答姓名。曾闻王乐否，眷取路傍情。",
            "comment": ""
        },
        {
            "title": "喷玉泉冥会诗八首·白衣叟述甘棠馆西楹诗",
            "content": "浮云凄惨日微明，沉痛将军负罪名。白昼叫阍无近戚，缟衣饮气只门生。佳人暗泣填宫泪，厩马连嘶换主声。六合茫茫皆汉土，此身无处哭田横。",
            "comment": ""
        }
    ]
}