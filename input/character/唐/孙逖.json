{
    "dynasty": "唐",
    "author": "孙逖",
    "poems": [
        {
            "title": "送赵评事摄御史监军岭南",
            "content": "议狱持邦典，临戎假宪威。风从阊阖去，霜入洞庭飞。篁竹迎金鼓，楼船引绣衣。明年拜真月，南斗使星归。",
            "comment": ""
        },
        {
            "title": "送靳十五侍御使蜀",
            "content": "天使出霜台，行人择吏才。传车春色送，离兴夕阳催。驿绕巴江转，关迎剑道开。西南一何幸，前后二龙来。",
            "comment": ""
        },
        {
            "title": "和崔司马登称心山寺",
            "content": "郡府乘休日，王城访道初。觉花迎步履，香草藉行车。倚阁观无际，寻山坐太虚。岩空迷禹迹，海静望秦馀。翡翠巢珠网，鹍鸡间绮疏。地灵资净土，水若护真如。宝树谁攀折，禅云自卷舒。晴分五湖势，烟合九夷居。生灭纷无象，窥临已得鱼。尝闻宝刀赠，今日奉琼琚。",
            "comment": ""
        },
        {
            "title": "冬末送魏起居赴京",
            "content": "大名将起魏，良史更逢迁。驿骑朝丹阙，关亭望紫烟。西京春色近，东观物华偏。早赴王正月，挥毫记首年。",
            "comment": ""
        },
        {
            "title": "葛山潭",
            "content": "圆潭写流月，晴明涵万象。仙翁何时还，绿水空荡漾。凉哉草木腓，白露沾人衣。犹醉空山里，时闻笙鹤飞。",
            "comment": ""
        },
        {
            "title": "春初送吕补阙往西岳勒碑得云字",
            "content": "刻石记天文，朝推谷子云。箧中缄圣札，岩下揖神君。语别梅初艳，为期草欲薰。往来春不尽，离思莫氛氲。",
            "comment": ""
        },
        {
            "title": "春日留别",
            "content": "春路逶迤花柳前，孤舟晚泊就人烟。东山白云不可见，西陵江月夜娟娟。春江夜尽潮声度，征帆遥从此中去。越国山川看渐无，可怜愁思江南树。",
            "comment": ""
        },
        {
            "title": "和左卫武仓曹卫中对雨创韵赠右卫李骑曹",
            "content": "林父同官意，宣尼久骑交。文场刊玉篆，武事掌金铙。道合宜连茹，时清岂系匏。克勤居簿领，多暇屏讙譊。美酒怀公宴，玄谈俟客嘲。薄云生北阙，飞雨自西郊。院暑便清旷，庭芜觉渐苞。高门关讵闭，逸韵柱难胶。枳棘鸾无叹，椅梧凤必巢。忽闻徵并作，观海愧堂坳。",
            "comment": ""
        },
        {
            "title": "奉和御制登鸳鸯楼即目应制",
            "content": "玉辇下离宫，琼楼上半空。方巡五年狩，更辟四门聪。井邑观秦野，山河念禹功。停銮留睿作，轩槛起南风。",
            "comment": ""
        },
        {
            "title": "同邢判官寻龙湍观归湖中",
            "content": "星使下仙京，云湖喜昼晴。更从探穴处，还作棹歌行。丝管荷风入，帘帷竹气清。莫愁归路远，水月夜虚明。",
            "comment": ""
        },
        {
            "title": "正月十五日夜应制（一作沈佺期诗）",
            "content": "洛城三五夜，天子万年春。彩仗移双阙，琼筵会九宾。舞成苍颉字，灯作法王轮。不觉东方日，遥垂御藻新。",
            "comment": ""
        },
        {
            "title": "途中口号",
            "content": "邺城东北望陵台，珠翠繁华去不回。无复新妆艳红粉，空馀故垄满青苔。",
            "comment": ""
        },
        {
            "title": "夜宿浙江",
            "content": "扁舟夜入江潭泊，露白风高气萧索。富春渚上潮未还，天姥岑边月初落。烟水茫茫多苦辛，更闻江上越人吟。洛阳城阙何时见，西北浮云朝暝深。",
            "comment": ""
        },
        {
            "title": "晦日湖塘",
            "content": "吉日初成晦，方塘遍是春。落花迎二月，芳树历三旬。公子能留客，巫阳好解神。夜还何虑暗，秉烛向城闉。",
            "comment": ""
        },
        {
            "title": "下京口埭夜行",
            "content": "孤帆度绿氛，寒浦落红曛。江树朝来出，吴歌夜渐闻。南溟接潮水，北斗近乡云。行役从兹去，归情入雁群。",
            "comment": ""
        },
        {
            "title": "送赵大夫护边（一作送赵都护赴安西）",
            "content": "外域分都护，中台命职方。欲传清庙略，先取剧曹郎。已佩登坛印，犹怀伏奏香。百壶开祖饯，驷牡戒戎装。青海连西掖，黄河带北凉。关山瞻汉月，戈剑宿胡霜。体国才先著，论兵策复长。果持文武术，还继杜当阳。",
            "comment": ""
        },
        {
            "title": "和左司张员外自洛使入京中路先赴长安，逢立",
            "content": "忽睹云间数雁回，更逢山上正花开。河边淑气迎芳草，林下轻风待落梅。秋宪府中高唱入，春卿署里和歌来。共言东阁招贤地，自有西征谢傅才。",
            "comment": ""
        },
        {
            "title": "寻龙湍",
            "content": "仙穴寻遗迹，轻舟爱水乡。溪流一曲尽，山路九峰长。渔父歌金洞，江妃舞翠房。遥怜葛仙宅，真气共微茫。",
            "comment": ""
        },
        {
            "title": "送张环摄御史监南选",
            "content": "汉使得张纲，威名摄远方。恩沾柱下史，荣比选曹郎。江带黔中阔，山连峡水长。莫愁炎暑地，秋至有严霜。",
            "comment": ""
        },
        {
            "title": "观永乐公主入番",
            "content": "边地莺花少，年来未觉新。美人天上落，龙塞始应春。",
            "comment": "【注释】[注释]（1）永乐公主：开元五年（717年），唐玄宗封东平王外孙女杨氏为永乐公主，嫁契丹王李失活。入蕃：指嫁到少数民族地区。（2）龙塞：边塞龙廷，指契丹王居住之地。[译文]边塞之地没有鲜花盛开，没有莺鸟啼唱，虽然过了新年，还没有春意春色。今天，永乐公主嫁到塞外，有如美人从天而落，应该使这苦寒之地开始有那美丽的春光了。"
        },
        {
            "title": "故陈州刺史赠兵部尚书韦公挽词",
            "content": "奕叶金章贵，连枝鼎位尊。台庭为凤穴，相府是鴒原。世阅空悲命，泉幽不返魂。惟馀汉臣史，继术赞韦门。",
            "comment": ""
        },
        {
            "title": "奉和李右相中书壁画山水",
            "content": "庙堂多暇日，山水契中情。欲写高深趣，还因藻绘成。九江临户牖，三峡绕檐楹。花柳穷年发，烟云逐意生。能令万里近，不觉四时行。气染荀香馥，光含乐镜清。咏歌齐出处，图画表冲盈。自保千年遇，何论八载荣。",
            "comment": ""
        },
        {
            "title": "送越州裴参军充使入京",
            "content": "日落川径寒，离心苦未安。客愁西向尽，乡梦北归难。霜果林中变，秋花水上残。明朝渡江后，云物向南看。",
            "comment": ""
        },
        {
            "title": "故程将军妻南阳郡夫人樊氏挽歌",
            "content": "德配程休甫，名高鲁季姜。宠荣苍玉珮，宴梦郁金堂。白日期偕老，幽泉忽悼亡。国风犹在咏，江汉近南阳。",
            "comment": ""
        },
        {
            "title": "送李给事归徐州觐省",
            "content": "列位登青琐，还乡复彩衣。共言晨省日，便是昼游归。春水经梁宋，晴山入海沂。莫愁东路远，四牡正騑騑。",
            "comment": ""
        },
        {
            "title": "立秋日题安昌寺北山亭",
            "content": "楼观倚长霄，登攀及霁朝。高如石门顶，胜拟赤城标。天路云虹近，人寰气象遥。山围伯禹庙，江落伍胥潮。徂暑迎秋薄，凉风是日飘。果林馀苦李，萍水覆甘蕉。览古嗟夷漫，凌空爱泬寥。更闻金刹下，钟梵晚萧萧。",
            "comment": ""
        },
        {
            "title": "送李补阙摄御史充河西节度判官",
            "content": "昔年叨补衮，边地亦埋轮。官序惭先达，才名畏后人。西戎虽献款，上策耻和亲。早赴前军幕，长清外域尘。",
            "comment": ""
        },
        {
            "title": "和咏廨署有樱桃",
            "content": "上林天禁里，芳树有红樱。江国今来见，君门春意生。香从花绶转，色绕佩珠明。海鸟衔初实，吴姬扫落英。切将稀取贵，羞与众同荣。为此堪攀折，芳蹊处处成。",
            "comment": ""
        },
        {
            "title": "扬子江楼",
            "content": "扬子何年邑，雄图作楚关。江连二妃渚，云近八公山。驿道青枫外，人烟绿屿间。晚来潮正满，数处落帆还。",
            "comment": ""
        },
        {
            "title": "奉和登会昌山应制",
            "content": "岩磴列云旗，吾君访道时。乾行万物睹，日驭六龙迟。望远回天顾，登高动睿词。愿因山作寿，长保会昌期。",
            "comment": ""
        },
        {
            "title": "送新罗法师还国",
            "content": "异域今无外，高僧代所稀。苦心归寂灭，宴坐得精微。持钵何年至，传灯是日归。上卿挥别藻，中禁下禅衣。海阔杯还度，云遥锡更飞。此行迷处所，何以慰虔祈。",
            "comment": ""
        },
        {
            "title": "丹阳行",
            "content": "丹阳古郡洞庭阴，落日扁舟此路寻。传是东南旧都处，金陵中断碧江深。在昔风尘起，京都乱如燬。双阙戎虏间，千门战场里。传闻一马化为龙，南渡衣冠亦愿从。石头横帝里，京口拒戎锋。青枫林下回天跸，杜若洲前转国容。都门不见河阳树，辇道唯闻建业钟。中原悠悠几千里，欲扫欃枪未云已。英雄倾夺何纷然，一盛一衰如逝川。可怜宫观重江里，金镜相传三百年。自从龙见圣人出，六合车书混为一。昔年王气今何在，并向长安就尧日。荆榛古木闭荒阡，共道繁华不复全。赤县唯馀江树月，黄图半入海人烟。暮来山水登临遍，览古愁吟泪如霰。唯有空城多白云，春风淡荡无人见。",
            "comment": ""
        },
        {
            "title": "送魏骑曹充宇文侍御判官分按山南",
            "content": "云雨阳台路，光华驿骑巡。劝农开梦土，恤隐惠荆人。楼迥吟黄鹤，江长望白蘋。观风布明诏，更是汉南春。",
            "comment": ""
        },
        {
            "title": "送苏郎中绾出佐荆州",
            "content": "神仙久留滞，清切伫飞翻。忽佐南方牧，何时西掖垣。高车自兰省，便道出荆门。不见河梁别，空销郢路魂。",
            "comment": ""
        },
        {
            "title": "晦日与卢舍人同诣补阙城南林园",
            "content": "芳年正月晦，假日早朝回。欲尽三春赏，还钦二阮才。柳迎郊骑入，花近□庭开。宛是人寰外，真情寓物来。",
            "comment": ""
        },
        {
            "title": "和左司张员外自洛使入京中路先赴长安，逢立",
            "content": "拜郎登省闼，奉使驰车乘。遥瞻使者星，便是郎官应。台妙时相许，皇华德弥称。二陕听风谣，三秦望形胜。此中暌益友，是日多诗兴。寒尽岁阴催，春归物华证。",
            "comment": ""
        },
        {
            "title": "和常州崔使君咏后庭梅二首",
            "content": "闻唱梅花落，江南春意深。更传千里外，来入越人吟。弱干红妆倚，繁香翠羽寻。庭中自公日，歌舞向芳阴。梅院重门掩，遥遥歌吹边。庭深人不见，春至曲能传。花落弹棋处，香来荐枕前。使君停五马，行乐此中偏。",
            "comment": ""
        },
        {
            "title": "宴越府陈法曹西亭",
            "content": "公府西岩下，红亭间白云。雪梅初度腊，烟竹稍迎曛。水木涵澄景，帘栊引霁氛。江南归思逼，春雁不堪闻。",
            "comment": ""
        },
        {
            "title": "长洲苑（吴黄武中，此地校猎）",
            "content": "吴王初鼎峙，羽猎骋雄才。辇道阊门出，军容茂苑来。山从列嶂转，江自绕林回。剑骑缘汀入，旌门隔屿开。合离纷若电，驰逐溢成雷。胜地虞人守，归舟汉女陪。可怜夷漫处，犹在洞庭隈。山静吟猿父，城空应雉媒。戎行委乔木，马迹尽黄埃。揽涕问遗老，繁华安在哉。",
            "comment": ""
        },
        {
            "title": "和韦兄春日南亭宴兄弟（兄在京）",
            "content": "台阁升高位，园林隔旧乡。忽闻歌棣萼，还比报琼芳。门向宜春近，郊连御宿长。德星常有会，相望在文昌。",
            "comment": ""
        },
        {
            "title": "句",
            "content": "野烟出炉上，山花落镜中。",
            "comment": ""
        },
        {
            "title": "同和咏楼前海石榴二首",
            "content": "客自新亭郡，朝来数物华。传君妓楼好，初落海榴花。露色珠帘映，香风粉壁遮。更宜林下雨，日晚逐行车。海上移珍木，楼前咏所思。遥闻下车日，正在落花时。旧绿香行盖，新红洒步綦。从来寒不易，终见久逾滋。",
            "comment": ""
        },
        {
            "title": "酬万八贺九云门下归溪中作",
            "content": "晚从灵境出，林壑曙云飞。稍觉清溪尽，回瞻画刹微。独园馀兴在，孤棹宿心违。更忆登攀处，天香满袖归。",
            "comment": ""
        },
        {
            "title": "送周判官往台州",
            "content": "吾宗长作赋，登陆访天台。星使行看入，云仙意转催。饮冰攀璀璨，驱传历莓苔。日暮东郊别，真情去不回。",
            "comment": ""
        },
        {
            "title": "奉和李右相赏会昌林亭",
            "content": "贤相初陪跸，灵山本降神。作京雄近县，开阁宠平津。地胜林亭好，时清宴赏频。百泉萦草木，万井布郊畛。德与春和盛，功将造化邻。还嗤渭滨叟，岁晚独垂纶。",
            "comment": ""
        },
        {
            "title": "送杨法曹按括州",
            "content": "东海天台山，南方缙云驿。溪澄问人隐，岩险烦登陟。潭壑随星使，轩车绕春色。傥寻琪树人，为报长相忆。",
            "comment": ""
        },
        {
            "title": "登越州城",
            "content": "越嶂绕层城，登临万象清。封圻沧海合，廛市碧湖明。晓日渔歌满，芳春棹唱行。山风吹美箭，田雨润香粳。代阅英灵尽，人闲吏隐并。赠言王逸少，已见曲池平。",
            "comment": ""
        },
        {
            "title": "奉和四月三日上阳水窗赐宴应制得春字",
            "content": "今日逢初夏，欢游续旧旬。气和先作雨，恩厚别成春。凤吹临清洛，龙舆下紫宸。此中歌在藻，还见跃潜鳞。",
            "comment": ""
        },
        {
            "title": "山行遇雨",
            "content": "骤雨昼氤氲，空天望不分。暗山唯觉电，穷海但生云。涉涧猜行潦，缘崖畏宿氛。夜来江月霁，棹唱此中闻。",
            "comment": ""
        },
        {
            "title": "和登会稽山",
            "content": "稽山碧湖上，势入东溟尽。烟景昼清明，九峰争隐嶙。望中厌朱绂，俗内探玄牝。野老听鸣驺，山童拥行轸。仙花寒未落，古蔓柔堪引。竹涧入山多，松崖向天近。云从海天去，日就江村陨。能赋丘尝闻，和歌参不敏。冥搜信冲漠，多士期标准。愿奉濯缨心，长谣反招隐。",
            "comment": ""
        },
        {
            "title": "夜到润州",
            "content": "夜入丹阳郡，天高气象秋。海隅云汉转，江畔火星流。城郭传金柝，闾阎闭绿洲。客行凡几夜，新月再如钩。",
            "comment": ""
        },
        {
            "title": "奉和崔司马游云门寺",
            "content": "系马清溪树，禅门春气浓。香台花下出，讲坐竹间逢。觉路山童引，经行谷鸟从。更言穷寂灭，回策上南峰。·141 ·",
            "comment": ""
        },
        {
            "title": "山阴县西楼",
            "content": "都邑西楼芳树间，逶迤霁色绕江山。山月夜从公署出，江云晚对讼庭还。谁知春色朝朝好，二月飞花满江草。一见湖边杨柳风，遥忆青青洛阳道。",
            "comment": ""
        },
        {
            "title": "淮阴夜宿二首",
            "content": "水国南无畔，扁舟北未期。乡情淮上失，归梦郢中疑。木落知寒近，山长见日迟。客行心绪乱，不及洛阳时。永夕卧烟塘，萧条天一方。秋风淮水落，寒夜楚歌长。宿莽非中土，鲈鱼岂我乡。孤舟行已倦，南越尚茫茫。",
            "comment": ""
        },
        {
            "title": "江行有怀",
            "content": "秋水明川路，轻舟转石圻。霜多山橘熟，寒至浦禽稀。飞席乘风势，回流荡日晖。昼行疑海若，夕梦识江妃。野霁看吴尽，天长望洛非。不知何岁月，一似暮潮归。",
            "comment": ""
        },
        {
            "title": "送杜侍御赴上都",
            "content": "避马台中贵，登车岭外遥。还因贡赋礼，来谒大明朝。地入商山路，乡连渭水桥。承恩返南越，尊酒重相邀。",
            "comment": ""
        },
        {
            "title": "故右丞相赠太师燕文贞公挽词二首",
            "content": "海内文章伯，朝端礼乐英。一言兴宝运，三入济群生。命与才相偶，年将位不并。台星忽已坼，流恸轸皇情。甲第三重戟，高门四列侯。已成冠盖里，更有凤凰楼。人世方为乐，生涯遽若休。空馀掌纶地，传庆百千秋。",
            "comment": ""
        },
        {
            "title": "宿云门寺阁",
            "content": "香阁东山下，烟花象外幽。悬灯千嶂夕，卷幔五湖秋。画壁馀鸿雁，纱窗宿斗牛。更疑天路近，梦与白云游。",
            "comment": "【注释】[注释]（1）云门寺：在浙江绍兴的云门山。（2）香阁：指云门寺。（3）嶂：像屏障一样陡峭的山峰。（4）斗牛：指斗星宿和牛星宿。此处形容云门寺之高。（5）天路：通天之路。[译文]云门寺座落在东山之下，这里烟雾缭绕，山花盛开，是那样幽静和超凡脱俗。晚上阁上悬灯高照，好似映照着千山万壑；山东卷起幔帐，又如五湖秋风到来。壁画还剩有几只大雁，睡在阁中的纱窗下，好像与星星为邻。更怀疑上天的路就在眼前，我梦中驾着白云在天上遨游。　　云门寺在今浙江绍兴境内的云门山（又名东山）上，晋安帝时建，梁代处士何胤、唐代名僧智永等都在寺里栖隐过。从杜甫诗“若耶溪，云门寺，吾独何为在泥滓？青鞋布袜从此始”（《奉先刘少府新画山水障歌》来看，此寺是当时一个有名的隐居之地。　　一、二句以写意的笔法，勾勒出云门寺的一幅远景。首句点出云门寺的所在，次句写出寺的环境氛围。“香阁”二字，切合佛寺常年供香的特点。寺阁座落在东山下，那儿地势高，云雾缭绕。时近傍晚，山花笼上了一层苍茫的暮色，似在烟霭之中。“象外”，是物象之外的意思。用“象外”去形容“幽”，是说其幽无比，超尘拔俗。一座幽静的佛寺便在邈远天际淡淡化出。两句于写景之中兼寓叙事：云门寺尚在远方，诗人此时还在投宿途中。　　三、四句所写，是到达宿处后凭窗远眺的景象。这两句对偶工稳，内蕴深厚，堪称是篇中的警策。“悬灯”、“卷幔”正是入夜时初到宿处的情状：点燃宿处油灯，卷起久垂的帷帘，观赏起窗外的夜色。诗人借悬灯写出夜色中壁立的千嶂，借卷幔写出想象中所见浩淼的五湖（太湖的别名）。山与水对比，纵与横映衬，意境极为优美。其实，在茫茫夜色中，任你卷起窗帘或借助于所悬之灯，是看不到千嶂奇景和五湖秋色的，这纯属想象之辞。诗人不为夜幕和斗室所限，而能逸兴遄飞，放笔天地，写出如此壮美的诗句，显示了诗人宽阔的胸怀。而且，这两句诗并非泛泛的写景抒情之笔。诗人以“悬灯”、“卷幔”表示投宿，又以“秋”与“夕”点出节令与时间，并以“千嶂”、“五湖”的高远气象表明所宿处的云门山寺的势派。　　五六两句，紧承“悬灯”和“卷幔”，写卧床环顾时所见。看来，这时诗人已经睡下，但一时还未成眠，便游目室内与窗外：墙上，因为年深日久，壁画的大部分已经剥落，只见到尚剩下的大雁；天空，闪烁的群星象是镶嵌在窗户上那样临近。画壁黯淡，足见佛寺之古老，正与诗人此时睡意昏昏的状态相接近；群星在窗口闪烁，象是引诱着诗人进入梦乡。两句分别写出云门寺“高”与“古”的特色。　　最后两句写入梦后的情景。终于，诗人坠入了沉沉的梦乡：“更疑”句直承“纱窗”句，因有斗牛临窗的情景，才引出云门寺地势高峻、犹如与天相近的联想，因而在夜间竟做起驾着白云凌空遨游的梦来。“疑”字用疑似的口气将似有若无的境界说出，朦胧恍惚，真有梦境之感。　　全诗八句，紧扣诗题，丝丝入扣，密合无间。诗人以时间为线索，依次叙述赴寺、入阁、睡下、入梦，写足“宿”字。又以空间为序，先从远处写全景，再从阁内写外景，最后写阁内所见；由远而近，由外而内，环环相衔，首尾圆合，写尽云门寺的“高”与“古”。艺术结构高超，处处都见匠心。（陈志明）"
        }
    ]
}