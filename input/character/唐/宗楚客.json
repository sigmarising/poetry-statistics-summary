{
    "dynasty": "唐",
    "author": "宗楚客",
    "poems": [
        {
            "title": "奉和人日清晖阁宴群臣遇雪应制",
            "content": "窈窕神仙阁，参差云汉间。九重中叶启，七日早春还。太液天为水，蓬莱雪作山。今朝上林树，无处不堪攀。",
            "comment": ""
        },
        {
            "title": "正月晦日侍宴浐水应制赋得长字",
            "content": "御辇出明光，乘流泛羽觞。珠胎随月减，玉漏与年长。寒尽梅犹白，风迟柳未黄。日斜旌骑转，休气满林塘。",
            "comment": ""
        },
        {
            "title": "奉和幸安乐公主山庄应制",
            "content": "玉楼银榜枕严城，翠盖红旂列禁营。日映层岩图画色，风摇杂树管弦声。水边重阁含飞动，云里孤峰类削成。幸睹八龙游阆苑，无劳万里访蓬瀛。",
            "comment": ""
        },
        {
            "title": "奉和幸上阳宫侍宴应制",
            "content": "紫庭金凤阙，丹禁玉鸡川。似立蓬瀛上，疑游昆阆前。鸟将歌合转，花共锦争鲜。湛露飞尧酒，熏风入舜弦。水光摇落日，树色带晴烟。向夕回雕辇，佳气满岩泉。",
            "comment": ""
        },
        {
            "title": "奉和圣制喜雪应制",
            "content": "飘飘瑞雪下山川，散漫轻飞集九埏。似絮还飞垂柳陌，如花更绕落梅前。影随明月团纨扇，声将流水杂鸣弦。共荷神功万庾积，终朝圣寿百千年。",
            "comment": ""
        },
        {
            "title": "句",
            "content": "竹町罗千卫，兰莛降两宫。七萃銮舆动，千年瑞检开。彩旗临凤阙，翠幕绕龟津。",
            "comment": ""
        },
        {
            "title": "安乐公主移入新宅侍宴应制",
            "content": "星桥他日创，仙榜此时开。马向铺钱埒，箫闻弄玉台。人同卫叔美，客似长卿才。借问游天汉，谁能取石回。",
            "comment": ""
        }
    ]
}