{
    "dynasty": "唐",
    "author": "蔡希寂",
    "poems": [
        {
            "title": "同家兄题渭南王公别业",
            "content": "好闲知在家，退迹何必深。不出人境外，萧条江海心。轩车自来往，空名对清阴。川涘将钓玉，乡亭期散金。素晖射流濑，翠色绵森林。曾为诗书癖，宁惟耕稼任。吾兄许微尚，枉道来相寻。朝庆老莱服，夕闲安道琴。文章遥颂美，寤寐增所钦。既郁苍生望，明时岂陆沉。",
            "comment": ""
        },
        {
            "title": "登福先寺上方然公禅室",
            "content": "名都标佛刹，梵构临河干。举目上方峻，森森青翠攒。步登诸劫尽，忽造浮云端。当暑敞扃闼，却嫌絺绤寒。禅房最高顶，静者殊闲安。疏雨向空城，数峰帘外盘。午钟振衣坐，招我同一餐。真味杂饴露，众香唯茝兰。晚来恣偃俯，茶果仍留欢。",
            "comment": ""
        },
        {
            "title": "洛阳客舍逢祖咏留宴",
            "content": "绵绵钟漏洛阳城，客舍贫居绝送迎。逢君贳酒因成醉，醉后焉知世上情。",
            "comment": ""
        },
        {
            "title": "赠张敬微",
            "content": "大河东北望桃林，杂树冥冥结翠阴。不知君作神仙尉，特讶行来云雾深。",
            "comment": ""
        },
        {
            "title": "陕中作",
            "content": "西别秦关近，东行陕服长。川原馀让畔，歌吹忆遗棠。河水流城下，山云起路傍。更怜栖泊处，池馆绕林篁。",
            "comment": ""
        }
    ]
}