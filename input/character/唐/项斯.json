{
    "dynasty": "唐",
    "author": "项斯",
    "poems": [
        {
            "title": "送殷中丞游边",
            "content": "话别无长夜，灯前闻曙鸦。已行难避雪，何处合逢花。野寺门多闭，羌楼酒不赊。还须见边将，谁拟静尘沙。",
            "comment": ""
        },
        {
            "title": "落第后归觐喜逢僧再阳",
            "content": "相逢须强笑，人世别离频。去晓长侵月，归乡动隔春。见僧心暂静，从俗事多屯。宇宙诗名小，山河客路新。翠桐犹入爨，青镜未辞尘。逸足常思骥，随群且退鳞。宴乖红杏寺，愁在绿杨津。羞病难为药，开眉懒顾人。",
            "comment": ""
        },
        {
            "title": "咸阳别李处士",
            "content": "古道自迢迢，咸阳离别桥。越人闻水处，秦树带霜朝。驻马言难尽，分程望易遥。秋前未相见，此意转萧条。",
            "comment": ""
        },
        {
            "title": "题赠宣州亢拾遗",
            "content": "传骑一何催，山门昼未开。高人终避世，圣主不遗才。坐次欹临水，门中独举杯。谁为旦夕侣，深寺数僧来。",
            "comment": ""
        },
        {
            "title": "山友赠藓花冠",
            "content": "尘污出华发，惭君青藓冠。此身闲未得，终日戴应难。好就松阴挂，宜当枕石看。会须寻道士，簪去绕霜坛。",
            "comment": ""
        },
        {
            "title": "题令狐处士溪居",
            "content": "白发已过半，无心离此溪。病尝山药遍，贫起草堂低。为月窗从破，因诗壁重泥。近来常夜坐，寂寞与僧齐。",
            "comment": ""
        },
        {
            "title": "彭蠡湖春望",
            "content": "湖亭东极望，远棹不须回。遍草新湖落，连天众雁来。芦洲残照尽，云障积烟开。更想鸱夷子，扁舟安在哉。",
            "comment": ""
        },
        {
            "title": "寄卢式",
            "content": "到处久南望，未知何日回。寄书频到海，得梦忽闻雷。岭日当秋暗，蛮花近腊开。白身居瘴疠，谁不惜君才。",
            "comment": ""
        },
        {
            "title": "送友人游河东",
            "content": "停车晓烛前，一语几潸然。路去干戈日，乡遥饥馑年。湖波晴见雁，槐驿晚无蝉。莫纵经时住，东南书信偏。",
            "comment": ""
        },
        {
            "title": "送苗七求职",
            "content": "相逢未得三回笑，风送离情入剪刀。客路最能销日月，梦魂空自畏波涛。独眠秋夜琴声急，未拜军城剑色高。去去缘多山与海，鹤身宁肯为飞劳。",
            "comment": ""
        },
        {
            "title": "晓发昭应",
            "content": "行人见雪愁，初作帝乡游。旅店开偏早，乡帆去未收。灯残催卷席，手冷怕梳头。是物寒无色，汤泉正自流。",
            "comment": ""
        },
        {
            "title": "赠别",
            "content": "鱼在深泉鸟在云，从来只得影相亲。他时纵有逢君处，应作人间白发身。",
            "comment": ""
        },
        {
            "title": "长安退将",
            "content": "塞晚冲沙损眼明，归来养病住秦京。上高楼阁看星坐，著白衣裳把剑行。常说老身思斗将，最悲无力制蕃营。翠眉红脸和回鹘，惆怅中原不用兵。",
            "comment": ""
        },
        {
            "title": "题太白山隐者",
            "content": "高居在幽岭，人得见时稀。写箓扃虚白，寻僧到翠微。扫坛星下宿，收药雨中归。从服小还后，自疑身解飞。",
            "comment": ""
        },
        {
            "title": "汉南遇友人",
            "content": "此身西复东，何计此相逢。梦尽吴越水，恨深襄汉钟。积云开去路，曙雪叠前峰。谁即知非旧，怜君忽见容。",
            "comment": ""
        },
        {
            "title": "送顾非熊及第归茅山",
            "content": "吟诗三十载，成此一名难。自有恩门入，全无帝里欢。湖光愁里碧，岩景梦中寒。到后松杉月，何人共晓看。",
            "comment": ""
        },
        {
            "title": "舜城怀古",
            "content": "禅禹逊尧聪，巍巍盛此中。四隅咸启圣，万古赖成功。道德去弥远，山河势不穷。停车一再拜，帝业即今同。",
            "comment": ""
        },
        {
            "title": "早春题湖上顾氏新居二首",
            "content": "近得水云看，门长侵早开。到时微有雪，行处又无苔。劝酒客初醉，留茶僧未来。每逢晴暖日，唯见乞花栽。门不当官道，行人到亦稀。故从餐后出，方至夜深归。开箧拣书卷，扫床移褐衣。几时同买宅，相近有柴扉。",
            "comment": ""
        },
        {
            "title": "小古镜",
            "content": "字已无人识，唯应记铸年。见来深似水，携去重于钱。鸾翅巢空月，菱花遍小天。宫中照黄帝，曾得化为仙。",
            "comment": ""
        },
        {
            "title": "寄流人",
            "content": "毒草不曾枯，长添客健无。雾开蛮市合，船散海城孤。象迹频藏齿，龙涎远蔽珠。家人秦地老，泣对日南图。",
            "comment": ""
        },
        {
            "title": "忆朝阳峰前居",
            "content": "每忆闲眠处，朝阳最上峰。溪僧来自远，林路出无踪。败褐黏苔遍，新题出石重。霞光侵曙发，岚翠近秋浓。健羡机能破，安危道不逢。雪残猿到阁，庭午鹤离松。此地虚为别，人间久未容。何时无一事，却去养疏慵。",
            "comment": ""
        },
        {
            "title": "酬从叔听夜泉见寄",
            "content": "梦罢更开户，寒泉声隔云。共谁寻最远，独自坐偏闻。岩际和风滴，溪中泛月分。岂知当此夜，流念到江濆。",
            "comment": ""
        },
        {
            "title": "游头陀寺上方",
            "content": "高步陟崔嵬，吟闲路惜回。寺知何代有，僧见梵天来。暮霭连沙积，余霞遍槛开。更期招静者，长啸上南台。",
            "comment": ""
        },
        {
            "title": "宿胡氏溪亭",
            "content": "独住水声里，有亭无热时。客来因月宿，床势向山移。鹤睡松枝定，萤归葛叶垂。寂寥犹欠伴，谁为报僧知。",
            "comment": ""
        },
        {
            "title": "赠道者",
            "content": "晏来知养气，度日语时稀。到处留丹井，终寒不絮衣。病乡多惠药，鬼俗有符威。自说身轻健，今年数梦飞。",
            "comment": ""
        },
        {
            "title": "泛溪",
            "content": "溪船泛渺瀰，渐觉灭炎辉。动水花连影，逢人鸟背飞。深犹见白石，凉好换生衣。未得多诗句，终须隔宿归。",
            "comment": ""
        },
        {
            "title": "留别张水部籍",
            "content": "省中重拜别，兼领寄人书。已念此行远，不应相问疏。子城西并宅，御水北同渠。要取春前到，乘闲候起居。",
            "comment": ""
        },
        {
            "title": "送顾少府",
            "content": "作尉年犹少，无辞去路赊。渔舟县前泊，山吏日高衙。幽景临溪寺，秋蝉织杼家。行程须过越，先醉镜湖花。",
            "comment": ""
        },
        {
            "title": "杭州江亭留题登眺",
            "content": "处处日驰销，凭轩夕似朝。渔翁闲鼓棹，沙鸟戏迎潮。树间津亭密，城连坞寺遥。因谁报隐者，向此得耕樵。",
            "comment": ""
        },
        {
            "title": "送刘道士之成都严真观",
            "content": "严君名不朽，道出二经中。归去精诚恳，还应梦寐通。池台镜定月，松桧雨余风。想对灵玄忆，人间恋若空。",
            "comment": ""
        },
        {
            "title": "送友人之永嘉",
            "content": "长贫知不易，去计拟何逃。相对人愁别，经过几处劳。城连沙岫远，山断夏云高。犹想成诗处，秋灯半照涛。",
            "comment": ""
        },
        {
            "title": "闻蝉",
            "content": "动叶复惊神，声声断续匀。坐来同听者，俱是未归人。一棹三湘浪，单车二蜀尘。伤秋各有日，千可念因循。",
            "comment": ""
        },
        {
            "title": "和李用夫栽小松",
            "content": "移来未换叶，已胜在空山。静对心标直，遥吟境助闲。影侵残雪际，声透小窗间。即耸凌空干，翛翛岂易攀。",
            "comment": ""
        },
        {
            "title": "浊水求珠",
            "content": "灵魄自沉浮，从来任浊流。愿从深处得，不向暗中投。圆月时堪惜，沧波路可求。沙寻龙窟远，泥访蚌津幽。是宝终知贵，唯恩且用酬。如能在公掌，的不负明眸。",
            "comment": ""
        },
        {
            "title": "病鹤",
            "content": "青云有意力犹微，岂料低回得所依。幸念翅因风雨困，岂教身陷稻粱肥。曾游碧落宁无侣，见有清池不忍飞。纵使他年引仙驾，主人恩在亦应归。",
            "comment": ""
        },
        {
            "title": "落第后寄江南亲友",
            "content": "古巷槐阴合，愁多昼掩扉。独存过江马，强拂看花衣。送客心先醉，寻僧夜不归。龙钟易惆怅，莫遣寄书稀。",
            "comment": ""
        },
        {
            "title": "寄石桥僧",
            "content": "逢师入山日，道在石桥边。别后何人见，秋来几处禅。溪中云隔寺，夜半雪添泉。生有天台约，知无却出缘。",
            "comment": ""
        },
        {
            "title": "送友人下第归襄阳",
            "content": "失意已春残，归愁与别难。山分关路细，江绕夜城寒。草色连晴坂，鼍声离晓滩。差池是秋赋，何以暂怀安。",
            "comment": ""
        },
        {
            "title": "病中怀王展先辈在天台",
            "content": "枕上用心静，唯应改旧诗。强行休去早，暂卧起还迟。因说来归处，却愁初病时。赤城山下寺，无计得相随。",
            "comment": ""
        },
        {
            "title": "欲别",
            "content": "花时人欲别，每日醉樱桃。买酒金钱尽，弹筝玉指劳。归期无岁月，客路有风涛。锦缎裁衣赠，麒麟落剪刀。",
            "comment": ""
        },
        {
            "title": "姚氏池亭",
            "content": "池馆饶嘉致，幽人惬所闲。筱风能动浪，岸树不遮山。啸槛鱼惊后，眠窗鹤语间。何须说庐阜，深处更跻攀。",
            "comment": ""
        },
        {
            "title": "古观",
            "content": "置观碑已折，看松年不分。洞中谁识药，门外日添坟。放去龟随水，呼来鹿怕薰。坛边见灰火，几烧祭星文。",
            "comment": ""
        },
        {
            "title": "长安书怀呈知己",
            "content": "江湖归不易，京邑计长贫。独夜有知己，论心无故人。一灯愁里梦，九陌病中春。为问清平日，无门致出身。",
            "comment": ""
        },
        {
            "title": "日东病僧",
            "content": "云水绝归路，来时风送船。不言身后事，犹坐病中禅。深壁藏灯影，空窗出艾烟。已无乡土信，起塔寺门前。",
            "comment": ""
        },
        {
            "title": "巴中逢故人",
            "content": "劳思空积岁，偶会更无由。以分难相舍，将行且暂留。路岐何处极，江峡半猿愁。到此分南北，离怀岂易收。",
            "comment": ""
        },
        {
            "title": "黄州暮愁",
            "content": "凌澌冲泪眼，重叠自西来。即夜寒应合，非春暖不开。岂无登陆计，宜弃济川材。愿寄浮天外，高风万里回。",
            "comment": ""
        },
        {
            "title": "送归江州友人初下第",
            "content": "名高不俟召，收采献君门。偶屈应缘数，他人尽为冤。新春城外路，旧隐水边村。归去无劳久，知君更待论。",
            "comment": ""
        },
        {
            "title": "江村夜泊",
            "content": "日落江路黑，前村人语稀。几家深树里，一火夜渔归。",
            "comment": ""
        },
        {
            "title": "远水",
            "content": "渺渺浸天色，一边生晚光。阔浮萍思远，寒入雁愁长。北极连平地，东流即故乡。扁舟来宿处，仿佛似潇湘。",
            "comment": ""
        },
        {
            "title": "送僧",
            "content": "灵山巡未遍，不作住持心。逢寺暂投宿，是山皆独寻。有时过静界，在处想空林。从小即行脚，出家来至今。",
            "comment": ""
        },
        {
            "title": "送越僧元瑞",
            "content": "静中无伴侣，今亦独随缘。昨夜离空室，焚香净去船。",
            "comment": ""
        },
        {
            "title": "寄坐夏僧",
            "content": "坐夏日偏长，知师在律堂。多因束带热，更忆剃头凉。苔色侵经架，松阴到簟床。还应炼诗句，借卧石池傍。",
            "comment": ""
        },
        {
            "title": "题永忻寺影堂",
            "content": "不遇修寺日，无钱入影堂。故来空礼拜，临去重添香。僧得名难近，灯传火已长。发心依止后，借住有邻房。",
            "comment": ""
        },
        {
            "title": "边州客舍",
            "content": "开门不成出，麦色遍前坡。自小诗名在，如今白发多。经年无越信，终日厌蕃歌。近寺居僧少，春来亦懒过。",
            "comment": ""
        },
        {
            "title": "宁州春思",
            "content": "失意离城早，边城任见花。初为断酒客，旧识卖书家。寒寺稀无雪，春风亦有沙。思归频入梦，即路不言赊。",
            "comment": ""
        },
        {
            "title": "子规",
            "content": "游魂自相叫，宁复记前身。飞过人家月，声连客路春。梦边催晓急，愁外送风频。自有沾花血，相和泪滴新。",
            "comment": ""
        },
        {
            "title": "中秋夜怀",
            "content": "趋驰早晚休，一岁又残秋。若只如今日，何难至白头。沧波归处远，旅食尚边愁。赖见前贤说，穷通不自由。",
            "comment": ""
        },
        {
            "title": "李处士道院南楼",
            "content": "霜晚复秋残，楼明近远山。满壶邀我醉，一榻为僧闲。树簇孤汀眇，帆欹积浪间。从容更南望，殊欲外人寰。",
            "comment": ""
        },
        {
            "title": "游烂柯山",
            "content": "步步出尘氛，溪山别是春。坛边时过鹤，棋处寂无人。访古碑多缺，探幽路不真。翻疑归去晚，清世累移晨。",
            "comment": ""
        },
        {
            "title": "送友人之江南",
            "content": "东南路苦辛，去路见无因。万里此相送，故交谁更亲。日浮汀草绿，烟霁海山春。握手无别赠，为予书札频。",
            "comment": ""
        },
        {
            "title": "经李白墓",
            "content": "夜郎归未老，醉死此江边。葬阙官家礼，诗残乐府篇。游魂应到蜀，小碣岂旌贤。身没犹何罪，遗坟野火燃。",
            "comment": ""
        },
        {
            "title": "送欧阳衮归闽中",
            "content": "秦城几年住，犹著故乡衣。失意时相识，成名后独归。海秋蛮树黑，岭夜瘴禽飞。为学心难满，知君更掩扉。",
            "comment": ""
        },
        {
            "title": "途中逢友人",
            "content": "长大有南北，山川各所之。相逢孤馆夜，共忆少年时。烂醉百花酒，狂题几首诗。来朝又分袂，后会鬓应丝。",
            "comment": ""
        },
        {
            "title": "送苏处士归西山",
            "content": "南游何所为，一箧又空归。守道安清世，无心换白衣。深林蝉噪暮，绝顶客来稀。早晚重相见，论诗更及微。",
            "comment": ""
        },
        {
            "title": "寄富春孙路处士",
            "content": "平生醉与吟，谁是见君心。上国一归去，沧江闲至今。钟繁秋寺近，峰阔晚涛深。疏放长如此，何人长得寻。",
            "comment": ""
        },
        {
            "title": "晚春花",
            "content": "阴洞日光薄，花开不及时。当春无半树，经烧足空枝。疏与香风会，细将泉影移。此中人到少，开尽几人知。",
            "comment": ""
        },
        {
            "title": "梦仙",
            "content": "昨宵魂梦到仙津，得见蓬山不死人。云叶许裁成野服，玉浆教吃润愁身。红楼近月宜寒水，绿杏摇风占古春。次第引看行未遍，浮光牵入世间尘。",
            "comment": ""
        },
        {
            "title": "暮上瞿唐峡",
            "content": "自古艰难地，孤舟旦暮程。独愁空托命，省已是轻生。有树皆相倚，无岩不倒倾。蛟螭波数怒，鬼怪火潜明。履道知无负，离心自要惊。何年面骨肉，细话苦辛行。",
            "comment": ""
        },
        {
            "title": "送僧归南岳",
            "content": "心知衡岳路，不怕去人稀。船里谁鸣磬，沙头自曝衣。有家从小别，是寺即言归。料得逢春住，当禅云满扉。",
            "comment": ""
        },
        {
            "title": "华顶道者",
            "content": "仙人掌中住，生有上天期。已废烧丹处，犹多种杏时。养龙于浅水，寄鹤在高枝。得道复无事，相逢尽日棋。",
            "comment": ""
        },
        {
            "title": "苍梧云气",
            "content": "何年化作愁，漠漠便难收。数点山能远，平铺水不流。湿连湘竹暮，浓盖舜坟秋。亦有思归客，看来尽白头。",
            "comment": ""
        },
        {
            "title": "荆州夜与友亲相遇",
            "content": "山海两分岐，停舟偶似期。别来何限意，相见却无辞。坐永神凝梦，愁繁鬓欲丝。趋名易迟晚，此去莫经时。",
            "comment": ""
        },
        {
            "title": "和李中丞醉中期王征君月夜同游浐水旧居",
            "content": "醉后情俱远，难忘素浐间。照花深处月，当户旧时山。事想同清话，欢期一破颜。风流还爱竹，此夜尚思闲。",
            "comment": ""
        },
        {
            "title": "春日题李中丞樊川别墅",
            "content": "心知受恩地，到此亦裴回。上路移时立，中轩隔宿来。川光通沼沚，寺影带楼台。无限成蹊树，花多向客开。",
            "comment": ""
        },
        {
            "title": "宿山寺",
            "content": "栗叶重重复翠微，黄昏溪上语人稀。月明古寺客初到，风度闲门僧未归。山果经霜多自落，水萤穿竹不停飞。中宵能得几时睡，又被钟声催著衣。",
            "comment": ""
        },
        {
            "title": "泾州听张处士弹琴",
            "content": "边州独夜正思乡，君又弹琴在客堂。仿佛不离灯影外，似闻流水到潇湘。",
            "comment": ""
        },
        {
            "title": "归家山行",
            "content": "献赋才何拙，经时不耻归。能知此意是，甘取众人非。遍陇耕无圃，缘溪钓有矶。此怀难自遣，期在振儒衣。",
            "comment": ""
        },
        {
            "title": "鲤鱼",
            "content": "似龙鳞又足，只是欠登门。月里腮犹湿，泥中目未昏。乞锄防蚁穴，望水写金盆。他日能为雨，公田报此恩。",
            "comment": ""
        },
        {
            "title": "边游",
            "content": "古镇门前去，长安路在东。天寒明堠火，日晚裂旗风。塞馆皆无事，儒装亦有弓。防秋故乡卒，暂喜语音同。",
            "comment": ""
        },
        {
            "title": "春夜樊川竹亭陪诸同年宴",
            "content": "相知皆是旧，每恨独游频。幸此同芳夕，宁辞倒醉身。灯光遥映烛，萼粉暗飘茵。明月分归骑，重来更几春。",
            "comment": ""
        },
        {
            "title": "闻友人会裴明府县楼",
            "content": "闲阁雨吹尘，陶家揖上宾。湖山万叠翠，门树一行春。景遍归檐燕，歌喧已醉身。登临兴不足，喜有数来因。",
            "comment": ""
        },
        {
            "title": "龙州与韩将军夜会",
            "content": "庭绿草纤纤，边州白露沾。别歌缘剑起，客泪是愁添。见月鹊啼树，避风云满帘。将军尽尊酒，楼上赋星占。",
            "comment": ""
        },
        {
            "title": "梦游仙",
            "content": "梦游飞上天家楼，珠箔当风挂玉钩。鹦鹉隔帘呼再拜，水仙移镜懒梳头。丹霞不是人间晓，碧树仍逢岫外秋。将谓便长于此地，鸡声入耳所堪愁。",
            "comment": ""
        },
        {
            "title": "山行",
            "content": "青枥林深亦有人，一渠流水数家分。山当日午回峰影，草带泥痕过鹿群。蒸茗气从茅舍出，缲丝声隔竹篱闻。行逢卖药归来客，不惜相随入岛云。",
            "comment": "【注释】　　项斯除做过小官丹徒县尉外，长期身居草野，很熟悉山野风光。这首《山行》，便是写山村野景。由于诗人观察入微，体验深刻，诗写得清新，细腻，贴切，逼真。读来如闻如见，引人入胜。　　“青枥林深亦有人，一渠流水数家分。”起笔展示山间佳境──有景，有人，有村落。“亦”、“分”二字下得活脱。“亦”字表明此处枥木虽已蔚成深林，但并非杳无人烟，而是“亦有人”。有人必有村，可诗人并不正面说“亦有村”，却说一条溪水被几户人家分享着，这就显得出语不凡。这里一片枥林，一条溪水，几户人家，一幅恬美的山村图都从十四字绘出。　　次联写景更细。诗人用“点染法”，选取“山当日午”、“草带泥痕”两种寻常事物，写出极不寻常的诗境来。乍看“山当日午”，似乎平淡无奇，可一经“回峰影”渲染，那一渠流水，奇峰倒影，婆娑荡漾的美姿，立刻呈现目前。同样，“草带泥痕”，也是平常得很，可一经“过鹿群”渲染，那群鹿竞奔、蹄落草掩的喜人景象，立刻如映眼帘。“点染”本为中国画的技法，一点一染，淡浓、远近、深浅不同，景象更活现纸上。诗中“点染法”的妙用，效果亦然。它在平凡中见奇特，奇特又出于平凡，两者互为因果，相辅相成。试想，单说“山当日午”、“草带泥痕”当然是索然无味，即使单说“回峰影”、“过鹿群”也未免平淡少兴。只有前用四字先“点”，而后用三字加“染”，于是这一联的两幅画面顿时为读者展示出富有动态的美的境界。　　在第三联里，诗人准确地捕捉暮春山村最具特色的物事──烘茶与抽茧来开拓诗的意境。巧妙的是，诗人并未直说山村农民如何忙碌于捡茶、分茶、炒茶和煮茧、退蛹、抽丝，而只是说从茅舍升出袅袅炊烟中闻到了蒸茗的香味；隔着竹篱听到了缲丝声音，从而使读者自己去领略农事丰收的盛景。这里，诗人创造的意境因借助于通感作用，使读者倍感亲切。　　按照诗意发展，尾联似应写诗人走进山村了。但是不然，“行逢卖药归来客，不惜相随入岛云。”当诗人走着走着，邂逅卖药材回来的老者，便随同这位年老的药农一道进入那烟霭茫茫的深山岛云中去。这一收笔，意味深长，是诗旨所在。诗人为什么不投身热气腾腾的制茶抽丝的山村，而遁迹空寂的云山？“不惜”二字隐隐透露了他的苦衷。项斯生当唐末乱世，自觉怀才不遇，壮志莫酬，他在另一首诗里写道：“献赋才何拙，经时不耻归”（《归家山行》），这里说的“不耻归”，同样表现了诗人不惜谢绝仕途而甘隐山林的心情。“不惜相随入岛云”，作为末句似收而未收，余韵绕梁。　　这首诗的特点是构思奇巧，移步换形，环绕山中之行，层次分明地写出作者在村里村外的见闻。写景，景物明丽；抒情，情味隽永；造境，境界深邃，委实是一首佳作。　　（马君骅）"
        },
        {
            "title": "赠金州姚合使君",
            "content": "为郎名更重，领郡是蹉跎。官壁题诗尽，衙庭看鹤多。城池连草堑，篱落带椒坡。未觉旗幡贵，闲行触处过。",
            "comment": ""
        },
        {
            "title": "送友人游边",
            "content": "方春到帝京，有恋有愁并。万里江海思，半年沙塞程。绿阴斜向驿，残照远侵城。自可资新课，还期振盛名。",
            "comment": ""
        },
        {
            "title": "送客归新罗",
            "content": "君家沧海外，一别见何因。风土虽知教，程途自致贫。浸天波色晚，横笛鸟行春。明发千樯下，应无更远人。",
            "comment": ""
        },
        {
            "title": "夜泊淮阴",
            "content": "夜入楚家烟，烟中人未眠。望来淮岸尽，坐到酒楼前。灯影半临水，筝声多在船。乘流向东去，别此易经年。",
            "comment": ""
        },
        {
            "title": "古扇",
            "content": "昨日裁成夺夏威，忽逢秋节便相违。寒尘妒尽秦王女，凉殿恩随汉主妃。似月旧临红粉面，有风休动麝香衣。千年萧瑟关人事，莫语当时掩泪归。",
            "comment": ""
        },
        {
            "title": "句",
            "content": "佳人背江坐，眉际列烟树。马蹄没青莎，船迹成空波。春风吹两意，何意更相值。更望会稽何处是，沙连竹箭白鹇群。",
            "comment": ""
        },
        {
            "title": "旧宫人",
            "content": "自出先皇玉殿中，衣裳不更染深红。宫钗折尽垂空鬓，内扇穿多减半风。桃熟亦曾君手赐，酒阑犹候妾歌终。如今还向城边住，御水东流意不通。",
            "comment": ""
        },
        {
            "title": "送宫人入道",
            "content": "愿随仙女董双成，王母前头作伴行。初戴玉冠多误拜，欲辞金殿别称名。将敲碧落新斋磬，却进昭阳旧赐筝。旦暮焚香绕坛上，步虚犹作按歌声。",
            "comment": ""
        },
        {
            "title": "对鲙",
            "content": "行到鲈鱼乡里时，鲙盘如雪怕风吹。犹怜醉里江南路，马上垂鞭学钓时。",
            "comment": ""
        },
        {
            "title": "送华阴隐者",
            "content": "往往到城市，得非征药钱。世人空识面，弟子莫知年。自说能医死，相期更学仙。近来移住处，毛女旧峰前。",
            "comment": ""
        },
        {
            "title": "哭南流人",
            "content": "遥见南来使，江头哭问君。临终时有雪，旅葬处无云。官库空收剑，蛮僧共起坟。知名人尚少，谁为录遗文。",
            "comment": ""
        }
    ]
}