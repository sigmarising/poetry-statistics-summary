{
    "dynasty": "唐",
    "author": "朱昼",
    "poems": [
        {
            "title": "赋得花藤药合寄颍阴故人",
            "content": "藤生南海滨，引蔓青且长。剪削为花枝，何人无文章。非才亦有心，割骨闻馀芳。繁叶落何处，孤贞在中央。愿盛黄金膏，寄与青眼郎。路远莫知意，水深天苍苍。",
            "comment": ""
        },
        {
            "title": "赠友人古镜",
            "content": "我有古时镜，初自坏陵得。蛟龙犹泥蟠，魑魅幸月蚀。摩久见菱蕊，青于蓝水色。赠君将照色，无使心受惑。",
            "comment": ""
        },
        {
            "title": "喜陈懿老示新制",
            "content": "一别一千日，一日十二忆。苦心无闲时，今夕见玉色。玉色复何异，弘明含群德。有文如星宿，飞入我胸臆。忧愁方破坏，欢喜重补塞。使我心貌全，且非黄金力。将攀下风手，愿假仙鸾翼。",
            "comment": ""
        }
    ]
}