{
    "dynasty": "唐",
    "author": "李沇",
    "poems": [
        {
            "title": "巫山高",
            "content": "抉天心，开地脉，浮动凌霄拂蓝碧。襄王端眸望不极，似睹瑶姬长叹息。巫妆不治独西望，暗泣红蕉抱云帐。君王妒妾梦荆宫，虚把金泥印仙掌。江涛迅激如相助，十二狞龙怒行雨。昆仑谩有通天路，九峰正在天低处。",
            "comment": ""
        },
        {
            "title": "梦仙谣",
            "content": "海宫蹙浪收残月，挈壶掌事传更歇。银蟾半坠恨流咽，六鳌披月撼蓬阙。九炁真翁骑白犀，临池静听雌蛟啼。桂花裛露曙香冷，八窗玉朗惊晨鸡。裁纱剪罗贴丹凤，腻霞远闭瑶山梦。露干欲醉芙蕖塘，回首驱云朝正阳。",
            "comment": ""
        },
        {
            "title": "秋霖歌",
            "content": "西方龙儿口犹乳，初解驱云学行雨。纵恣群阴驾老虬，勺水蹄涔尽奔注。叶破苔黄未休滴，腻光透长狂莎色。恨无长剑一千仞，划断顽云看晴碧。",
            "comment": ""
        },
        {
            "title": "醮词",
            "content": "犬咬天关闭，彩童呼仙吏。一封红篆书，为奏尘寰事。八极鳌柱倾，四溟龙鬣沸。长庚冷有芒，文曲淡无气。乌轮不再中，黄沙瘗腥鬼。请帝命真官，临云启金匮。方与清华宫，重正紫极位。旷古雨露恩，安得惜沾施。生人血欲尽，搀抢无饱意。",
            "comment": ""
        },
        {
            "title": "方响歌",
            "content": "敲金扣石声相凌，遥空冷静天正澄。宝瓶下井辘轳急，小娃弄索伤清冰。穿丝透管音未歇，回风绕指惊泉咽。季伦怒击珊瑚摧，灵芸整鬓步摇折。十六叶中侵素光，寒玲震月杂珮珰。云和不觉罢余怨，莲峰一夜啼琴姜。急节写商商恨促，秦愁越调逡巡足。梦入仙楼戛残曲，飞霜棱棱上秋玉。",
            "comment": ""
        }
    ]
}