{
    "dynasty": "唐",
    "author": "孟简",
    "poems": [
        {
            "title": "拟古",
            "content": "剑客不夸貌，主人知此心。但营纤毫义，肯计千万金。勇发看鸷击，愤来听虎吟。平生贵酬德，刃敌无幽深。",
            "comment": ""
        },
        {
            "title": "嘉禾合颖",
            "content": "玉烛将成岁，封人亦自歌。八方沾圣泽，异亩发嘉禾。共秀芳何远，连茎瑞且多。颖低甘露滴，影乱惠风过。表稔由神化，为祥识气和。因知兴嗣岁，王道旧无颇。",
            "comment": ""
        },
        {
            "title": "赋得亚父碎玉斗",
            "content": "献谋既我违，积愤从心痗。鸿门入已迫，赤帝时潜退。宝位方苦竞，玉斗何情爱。犹看虹气凝，讵惜冰姿碎。而嗟大事返，当起千里悔。谁为西楚王，坐见东城溃。",
            "comment": ""
        },
        {
            "title": "惜分阴",
            "content": "业广因功苦，拳拳志士心。九流难酌挹，四海易消沈。对景嗟移晷，窥园讵改阴。三冬劳聚学，驷景重兼金。刺股情方励，偷光思益深。再中如可冀，终嗣绝编音。",
            "comment": ""
        },
        {
            "title": "咏欧阳行周事",
            "content": "有客西北逐，驱马次太原。太原有佳人，神艳照行云。座上转横波，流光注夫君。夫君意荡漾，即日相交欢。定情非一词，结念誓青山。生死不变易，中诚无间言。此为太学徒，彼属北府官。中夜欲相从，严城限军门。白日欲同居，君畏仁人闻。忽如陇头水，坐作东西分。惊离肠千结，滴泪眼双昏。本达京师回，贺期相追攀。宿约始乖阻，彼忧已缠绵。高髻若黄鹂，危鬓如玉蝉。纤手自整理，剪刀断其根。柔情托侍儿，为我遗所欢。所欢使者来，侍儿因复前。抆泪取遗寄，深诚祈为传。封来赠君子，愿言慰穷泉。使者回复命，迟迟蓄悲酸。詹生喜言旋，倒履走迎门。长跪听未毕，惊伤涕涟涟。不饮亦不食，哀心百千端。襟情一夕空，精爽旦日残。哀哉浩然气，溃散归化元。短生虽别离，长夜无阻难。双魂终会合，两剑遂蜿蜒。丈夫早通脱，巧笑安能干。防身本苦节，一去何由还。后生莫沈迷，沈迷丧其真。",
            "comment": ""
        },
        {
            "title": "郊庙歌辞·享惠昭太子庙乐章·送文舞出迎武",
            "content": "喧喧金石容既缺，肃肃羽驾就行列。缑山遗响昔所闻，庙庭进旅今攸设。",
            "comment": ""
        },
        {
            "title": "酬施先辈",
            "content": "襄阳才子得声多，四海皆传古镜歌。乐府正声三百首，梨园新入教青娥。",
            "comment": ""
        }
    ]
}