{
    "dynasty": "唐",
    "author": "灵澈",
    "poems": [
        {
            "title": "天姥岑望天台山",
            "content": "天台众峰外，华顶当寒空。有时半不见，崔嵬在云中。",
            "comment": ""
        },
        {
            "title": "答徐广叔四问",
            "content": "童子出家无第行，随师乞食遣称名。长沙岂敢论年几，绛老惟知甲子生。",
            "comment": ""
        },
        {
            "title": "西林寄杨公",
            "content": "日日爱山归已迟，闲闲空度少年时。余身定寄林中老，心与长松片石期。",
            "comment": ""
        },
        {
            "title": "送鉴供奉归蜀宁亲",
            "content": "林间出定恋庭闱，圣主恩深暂许归。双树欲辞金锡冷，四花犹向玉阶飞。梁山拂汉分清境，蜀雪和烟惹翠微。此去不须求彩服，紫衣全胜老莱衣。",
            "comment": ""
        },
        {
            "title": "奉和郎中题仙岩瀑布十四韵",
            "content": "致闲在一郡，民安已三年。每怀贞士心，孙许犹差肩。采异百代后，得之古人前。扪险路坱圠，临深闻潺湲。上有千岁树，下飞百丈泉。清谷长雷雨，丹青凝霜烟。遥将大壑近，暗与方壶连。白石颜色寒，老藤花叶鲜。轩皇自兹去，乔木空依然。碧山东极海，明月高升天。平野生竹柏，虽远地不偏。永愿酬国恩，自将布金田。穆穆早朝人，英英丹陛贤。谁思沧洲意，方欲涉巨川。",
            "comment": ""
        },
        {
            "title": "归湖南作",
            "content": "山边水边待月明，暂向人间借路行。如今还向山边去，只有湖水无行路。",
            "comment": ""
        },
        {
            "title": "宿东林寺（一作云门雪夜）",
            "content": "天寒猛虎叫岩雪，林下无人空有月。千年像教今不闻，焚香独为鬼神说。",
            "comment": ""
        },
        {
            "title": "句",
            "content": "松树有死枝，冢上唯莓苔。石门无人入，古木花不开。绿竹岁寒在，故人衰老多。月色静中见，泉声深处闻。古观茅山下，诸峰欲曙时。真人是黄子，玉堂生紫芝。禅门至六祖，衣钵无人得。古墓碑表折，荒垄松柏稀。秋深知气正，家近觉山寒。山僧不记重阳日，因见茱萸忆去年。今非古狱下，莫向斗边看。海月生残夜，江春入暮年。窗风枯砚水，山雨慢琴弦。",
            "comment": ""
        },
        {
            "title": "听莺歌",
            "content": "新莺傍檐晓更悲，孤音清泠啭素枝。口边血出语未尽，岂是怨恨人不知。不食枯桑葚，不衔苦李花。偶然弄枢机，婉转凌烟霞。众雏飞鸣何跼促，自觇游蜂啄枯木。玄猿何事朝夜啼，白鹭长在汀洲宿。黑雕黄鹤岂不高，金笼玉钩伤羽毛。三江七泽去不得，风烟日暮生波涛。飞去来，莫上高城头，莫下空园里。城头鸱乌拾膻腥，空园燕雀争泥滓。愿当结舌含白云，五月六月一声不可闻。",
            "comment": ""
        },
        {
            "title": "闻李处士亡",
            "content": "时时闻说故人死，日日自悲随老身。白发不生应不得，青山长在属何人。",
            "comment": ""
        },
        {
            "title": "东林寺寄包侍御",
            "content": "古殿清阴山木春，池边跂石一观身。谁能来此焚香坐，共作垆峰二十人。",
            "comment": ""
        },
        {
            "title": "简寂观",
            "content": "古松古柏岩壁间，猿攀鹤巢古枝折。五月有霜六月寒，时见山翁来取雪。",
            "comment": ""
        },
        {
            "title": "九日和于使君思上京亲故",
            "content": "清晨有高会，宾从出东方。楚俗风烟古，汀洲草木凉。山情来远思，菊意在重阳。心忆华池上，从容鸳鹭行。",
            "comment": ""
        },
        {
            "title": "远公墓",
            "content": "古墓石棱棱，寒云晚景凝。空悲虎溪月，不见雁门僧。",
            "comment": ""
        },
        {
            "title": "东林寺酬韦丹刺史",
            "content": "年老心闲无外事，麻衣草座亦容身。相逢尽道休官好，林下何曾见一人。",
            "comment": ""
        },
        {
            "title": "元日观郭将军早朝",
            "content": "欲曙九衢人更多，千条香烛照星河。今朝始见金吾贵，车马纵横避玉珂。",
            "comment": ""
        },
        {
            "title": "初到汀州",
            "content": "初放到沧洲，前心讵解愁。旧交容不拜，临老学梳头。禅室白云去，故山明月秋。几年犹在此，北户水南流。",
            "comment": ""
        }
    ]
}