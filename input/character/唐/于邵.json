{
    "dynasty": "唐",
    "author": "于邵",
    "poems": [
        {
            "title": "释奠武成王乐章·送神",
            "content": "明祀方终，备乐斯阕。黝纁就瘗，豆笾告撤。肸蚃尚馀，光景云灭。返归虚极，神心则悦。第二百五十三卷",
            "comment": ""
        },
        {
            "title": "释奠武成王乐章·迎俎酌献",
            "content": "五齐絜，九牢硕。梡橛循，罍斝涤。进具物，扬鸿勣。和奏发，高灵寂。虔告终，繁祉锡。昭秩祀，永无易。",
            "comment": ""
        },
        {
            "title": "释奠武成王乐章·奠币登歌",
            "content": "管磬升，坛芗集。上公进，嘉币执。信以通，僾如及。恢帝功，锡后邑。四维张，百度立。绵亿载，邈难挹。",
            "comment": ""
        },
        {
            "title": "释奠武成王乐章·亚献终献",
            "content": "贰觞以献，三变其终。顾此非馨，尚达斯衷。茅缩可致，神歆载融。始神翊周，拯溺除凶。时维降祐，永绝兴戎。",
            "comment": ""
        },
        {
            "title": "释奠武成王乐章·迎神",
            "content": "卜畋不从，兆发非熊。乃倾荒政，爰佐一戎。盛烈载垂，命祀维崇。日练上戊，宿严閟宫。迎奏嘉至，感而遂通。",
            "comment": ""
        }
    ]
}