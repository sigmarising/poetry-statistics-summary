{
    "dynasty": "唐",
    "author": "王元",
    "poems": [
        {
            "title": "句",
            "content": "伴行惟瘦鹤，寻步入深云。",
            "comment": ""
        },
        {
            "title": "怀翁宏",
            "content": "独夜思君切，无人知此情。沧州归未得，华发别来生。孤馆木初落，高空月正明。远书多隔岁，犹念没前程。",
            "comment": ""
        },
        {
            "title": "听琴",
            "content": "拂尘开素匣，有客独伤时。古调俗不乐，正声君自知。寒泉出涧涩，老桧倚风悲。纵有来听者，谁堪继子期。",
            "comment": ""
        },
        {
            "title": "句",
            "content": "伴行唯瘦鹤，寻寺入深云。",
            "comment": ""
        },
        {
            "title": "登祝融峰",
            "content": "草叠到孤顶，身齐高鸟翔。势疑撞翼轸，翠欲滴潇湘。云湿幽崖滑，风梳古木香。晴空聊纵目，杳杳极穷荒。",
            "comment": ""
        },
        {
            "title": "句",
            "content": "江城卖药常将鹤，古寺看碑不下驴。",
            "comment": ""
        },
        {
            "title": "题邓真人遗址",
            "content": "三千功满轻升去，留得山前旧隐基。但见白云长掩映，不知浮世几兴衰。松梢风触霓旌动，棕叶霜沾鹤翅垂。近代无人寻异事，野泉喷月泻秋池。",
            "comment": ""
        },
        {
            "title": "悼李韶",
            "content": "韶也命何奇，生前与世违。贫栖古梵刹，终着旧麻衣。雅句僧抄遍，孤坟客吊稀。故园今孰在，应见梦中归。",
            "comment": ""
        }
    ]
}