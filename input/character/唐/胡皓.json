{
    "dynasty": "唐",
    "author": "胡皓",
    "poems": [
        {
            "title": "同蔡孚起居咏鹦鹉（一作裴漼诗）",
            "content": "鹦鹉殊姿致，鸾皇得比肩。常寻金殿里，每话玉阶前。贾谊才方达，扬雄老未迁。能言既有地，何惜为闻天。",
            "comment": ""
        },
        {
            "title": "奉和圣制同二相以下群官乐游园宴",
            "content": "五酺终宴集，三锡又欢娱。仙阜崇高异，神州眺览殊。南山临皓雪，北阙对明珠。广座鹓鸿满，昌庭驷马趋。绮罗含草树，丝竹吐郊衢。衔杯不能罢，歌舞乐唐虞。",
            "comment": ""
        },
        {
            "title": "奉和圣制送张尚书巡边",
            "content": "燕公为汉将，武德奉文思。利用经戎莽，英图叶圣诒。塞沙制长策，穷石卷摇旗。万里要相贺，三边又在兹。棱威方逐逐，谈笑坐怡怡。宠饯纷郊道，充厨竭御司。尝醪企行迈，听乐罢涟洏。衮旒垂翰墨，缨蕤迭赋诗。金山无积阻，玉树有华滋。请迨炎风暮，归旌候此时。",
            "comment": ""
        },
        {
            "title": "和宋之问寒食题临江驿",
            "content": "闻道山阴会，仍为火忌辰。途中甘弃日，江上苦伤春。流水翻催泪，寒灰更伴人。丹心终不改，白发为谁新。",
            "comment": ""
        },
        {
            "title": "出峡",
            "content": "巴东三峡尽，旷望九江开。楚塞云中出，荆门水上来。鱼龙潜啸雨，凫雁动成雷。南国秋风晚，客思几悠哉。",
            "comment": ""
        }
    ]
}