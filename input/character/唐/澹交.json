{
    "dynasty": "唐",
    "author": "澹交",
    "poems": [
        {
            "title": "写真",
            "content": "图形期自见，自见却伤神。已是梦中梦，更逢身外身。水花凝幻质，墨彩染空尘。堪笑予兼尔，俱为未了人。",
            "comment": ""
        },
        {
            "title": "效古",
            "content": "荣辱又荣辱，一何翻与覆。人生百岁中，孰肯死前足。玄鬓忽如丝，青丛不再绿。自古争名徒，黄金是谁禄。",
            "comment": ""
        },
        {
            "title": "病后作",
            "content": "未得忘身法，此身终未安。病肠犹可洗，瘦骨不禁寒。药少心情饵，经无气力看。悠悠片云质，独对夕阳残。",
            "comment": ""
        }
    ]
}