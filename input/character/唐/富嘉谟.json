{
    "dynasty": "唐",
    "author": "富嘉谟",
    "poems": [
        {
            "title": "明冰篇",
            "content": "北陆苍茫河海凝，南山阑干昼夜冰，素彩峨峨明月升。深山穷谷不自见，安知采斫备嘉荐，阴房涸沍掩寒扇。阳春二月朝始暾，春光潭沱度千门，明冰时出御至尊。彤庭赫赫九仪备，腰玉煌煌千官事，明冰毕赋周在位。忆昨沙漠寒风涨，昆仑长河冰始壮，漫汗崚嶒积亭障。嗈嗈鸣雁江上来，禁苑池台冰复开，摇青涵绿映楼台。豳歌七月王风始，凿冰藏用昭物轨，四时不忒千万祀。",
            "comment": ""
        }
    ]
}