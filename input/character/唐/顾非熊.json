{
    "dynasty": "唐",
    "author": "顾非熊",
    "poems": [
        {
            "title": "题觉真上人院",
            "content": "长安车马地，此院闭松声。新罢九天讲，旧曾诸岳行。能诗因作偈，好客岂关名。约我中秋夜，同来看月明。",
            "comment": ""
        },
        {
            "title": "送马戴入山",
            "content": "古木乱重重，何人识去踪。斜阳收万壑，圆月上三峰。云里泉萦石，窗间鸟下松。唯应采药客，时与此相逢。",
            "comment": ""
        },
        {
            "title": "关试后嘉会里闻蝉感怀呈主司",
            "content": "昔闻惊节换，常抱异乡愁。今听当名遂，方欢上国游。吟才依树午，风已报庭秋。并觉声声好，怀恩忽泪流。",
            "comment": ""
        },
        {
            "title": "哭韩将军",
            "content": "将军不复见仪形，笑语随风入杳冥。战马旧骑嘶引葬，歌姬新嫁哭辞灵。功勋客问求为志，服玩僧收与转经。寂寞一家春色里，百花开落满山庭。",
            "comment": ""
        },
        {
            "title": "题平陆县亭",
            "content": "孤亭临峭岸，别有远泉来。山与中条合，河逢一曲回。夜声多雁过，晚色乱云开。却自求僮仆，淹留莫谩催。",
            "comment": ""
        },
        {
            "title": "寄太白无能禅师",
            "content": "太白山中寺，师居最上方。猎人偷佛火，栎鼠戏禅床。定久衣尘积，行稀径草长。有谁来问法，林杪过残阳。",
            "comment": ""
        },
        {
            "title": "送造微上人归淮南觐兄",
            "content": "到家方坐夏，柳巷对兄禅。雨断芜城路，虹分建邺天。赴斋随野鹤，迎水上渔船。终拟归何处，三湘思渺然。",
            "comment": ""
        },
        {
            "title": "送僧归洞庭",
            "content": "江山万万重，归去指何峰。未入连云寺，先斋越浪钟。岛香回栈柏，秋荫出庵松。若救吴人病，须降震泽龙。",
            "comment": ""
        },
        {
            "title": "送杭州姚员外",
            "content": "浙江江上郡，杨柳到时春。堑起背城雁，帆分向海人。峤云侵寺吐，汀月隔楼新。静理更何事，还应咏白蘋。",
            "comment": ""
        },
        {
            "title": "秋夜长安病后作",
            "content": "秋中帝里经旬雨，晴后蝉声更不闻。牢落闲庭新病起，故乡南去雁成群。",
            "comment": ""
        },
        {
            "title": "天河阁到啼猿阁即事",
            "content": "万壑褒中路，何层不架虚。湿云和栈起，燋枿带畲余。岩狖牵垂果，湍禽接迸鱼。每逢维艇处，坞里有人居。",
            "comment": ""
        },
        {
            "title": "赠友人",
            "content": "吾友昔同道，唯予今独行。青云期未遂，白发镊还生。旧隐连江色，新春闻鸟声。休明独不遇，何计可归耕。",
            "comment": ""
        },
        {
            "title": "送信州卢员外兼寄薛员外",
            "content": "五马弋阳行，分忧出禁城。粉闱移席近，茜旆越疆行。德茂荣方渐，仁深瑞必呈。疲甿复何幸，前政已残声。",
            "comment": ""
        },
        {
            "title": "舒州酬别侍御",
            "content": "故交他郡见，下马失愁容。执手向残日，分襟在晚钟。乡心随皖水，客路过庐峰。众惜君材器，何为滞所从。",
            "comment": ""
        },
        {
            "title": "天津桥晚望",
            "content": "晴登洛桥望，寒色古槐稀。流水东不息，翠华西未归。云收中岳近，钟出后宫微。回首禁门路，群鸦度落晖。",
            "comment": ""
        },
        {
            "title": "寄九华山费拾遗",
            "content": "先生九华隐，鸟道隔尘埃。石室和云住，山田引烧开。久闻仙客降，高卧诏书来。一入深林去，人间更不回。",
            "comment": ""
        },
        {
            "title": "行经褒城寄兴元姚从事",
            "content": "往岁客龟城，同时听鹿鸣。君兼莲幕贵，我得桂枝荣。栈阁危初尽，褒川路忽平。心期一壶酒，静话别离情。",
            "comment": ""
        },
        {
            "title": "万年厉员外宅残菊",
            "content": "才过重阳后，人心已为残。近霜须苦惜，带蝶更宜看。色减频经雨，香销恐渐寒。今朝陶令宅，不醉却应难。",
            "comment": ""
        },
        {
            "title": "酬陈摽评事喜及第与段何共贻",
            "content": "至公平得意，自喜不因媒。榜入金门去，名从玉案来。欢情听鸟语，笑眼对花开。若拟华筵贺，当期醉百杯。",
            "comment": ""
        },
        {
            "title": "送徐五纶南行过吴",
            "content": "吴门东去路三千，到得阊门暂泊船。老父出迎应倒屣，贫居江上信谁传。",
            "comment": ""
        },
        {
            "title": "题春明门外镇国禅院",
            "content": "空门临大道，师坐此中禅。过客自生敬，焚香惟默然。书灯明象外，古木覆檐前。不得如驯鸽，人间万虑牵。",
            "comment": ""
        },
        {
            "title": "送内乡张主簿赴任",
            "content": "松窗久是餐霞客，山县新为主印官。混俗故来分利禄，不教长作异人看。",
            "comment": ""
        },
        {
            "title": "送喻凫春归江南",
            "content": "去年登第客，今日及春归。莺影离秦马，莲香入楚衣。里闾争庆贺，亲戚共光辉。唯我门前浦，苔应满钓矶。",
            "comment": ""
        },
        {
            "title": "陈情上郑主司",
            "content": "登第久无缘，归情思渺然。艺惭公道日，身贱太平年。未识笙歌乐，虚逢岁月迁。羁怀吟独苦，愁眼愧花妍。求达非荣己，修辞欲继先。秦城春十二，吴苑路三千。茅屋山岚入，柴门海浪连。遥心犹送雁，归梦不离船。时节思家夜，风霜作客天。庭闱乖旦暮，兄弟阻团圆。朝乏新知己，村荒旧业田。受恩期望外，效死誓生前。愿察为裘意，彷徉和角篇。恳情今吐尽，万一冀哀怜。",
            "comment": ""
        },
        {
            "title": "酬均州郑使君见送归茅山",
            "content": "饯行诗意厚，惜别独筵重。解缆城边柳，还舟海上峰。饮猿当濑见，浴鸟带槎逢。吏隐应难逐，为霖是蛰龙。",
            "comment": ""
        },
        {
            "title": "子夜夏秋二曲",
            "content": "相持薄罗扇，绿树听鸣蜩。君筵呈妙舞，香汗湿鲛绡。银床梧叶下，便觉漏声长。露砌蛩吟切，那怜白苎凉。",
            "comment": ""
        },
        {
            "title": "寄陆隐君",
            "content": "相思迢递隔重城，鸟散阶前竹坞清。定拟秋凉过南崦，长松石上听泉声。",
            "comment": ""
        },
        {
            "title": "赋得江边柳送陈许郭员外",
            "content": "拂水复含烟，行分古岸边。春风正摇落，客思共悠然。絮急频萦水，根灵复系船。微阴覆离岸，只此醉昏眠。",
            "comment": ""
        },
        {
            "title": "成名后将归茅山酬群公见送",
            "content": "此名谁不得，人贺至公难。素业承家了，离筵去国欢。暮天行雁断，晓渡落潮寒。旧隐茅峰下，松根石上盘。",
            "comment": ""
        },
        {
            "title": "夏日会修行段将军宅",
            "content": "爱君书院静，莎覆藓阶浓。连穗古藤暗，领雏幽鸟重。樽前迎远客，林杪见晴峰。谁谓朱门内，云山满座逢。",
            "comment": ""
        },
        {
            "title": "送从叔尉渑池",
            "content": "同登科第皆清列，尚爱东畿一尉闲。虽有田园供海畔，且无宗党在朝班。甘贫只为心知道，晚达多缘性好山。白首青衫犹未换，又骑羸马出函关。",
            "comment": ""
        },
        {
            "title": "阊门书感",
            "content": "凫鹥踏波舞，树色接横塘。远近蘼芜绿，吴宫总夕阳。",
            "comment": ""
        },
        {
            "title": "采莲词",
            "content": "纤手折芙蕖，花洒罗衫湿。女伴唤回船，前溪风浪急。",
            "comment": ""
        },
        {
            "title": "题马儒乂石门山居",
            "content": "寻君石门隐，山近渐无青。鹿迹入柴户，树身穿草亭。云低收药径，苔惹取泉瓶。此地客难到，夜琴谁共听。",
            "comment": ""
        },
        {
            "title": "早秋雨夕",
            "content": "贫居常寂寞，况复是秋天。黄叶如霜后，清风似水边。中宵疑有雁，当夕暂无蝉。就枕终难寐，残灯灭又然。",
            "comment": ""
        },
        {
            "title": "经杭州",
            "content": "郡郭绕江濆，人家近白云。晚涛临槛看，夜橹隔城闻。浦转山初尽，虹斜雨未分。有谁知我意，心绪逐鸥群。",
            "comment": ""
        },
        {
            "title": "雁",
            "content": "逐暖来南国，迎寒背朔云。下时波势出，起处阵形分。声急奔前侣，行低续后群。何人寄书札，绝域可知闻。",
            "comment": ""
        },
        {
            "title": "斜谷邮亭玩海棠花",
            "content": "忽识海棠花，令人只叹嗟。艳繁惟共笑，香近试堪夸。驻骑忘山险，持杯任日斜。何川是多处，应绕羽人家。",
            "comment": ""
        },
        {
            "title": "夏夜汉渚归舟即事",
            "content": "扁舟江濑尽，归路海山青。巨浸分圆象，危樯入众星。雨遥明电影，蜃晓识楼形。不是长游客，那知造化灵。",
            "comment": ""
        },
        {
            "title": "会中赋得新年",
            "content": "万古如昨日，一年加一晨。暗生无限事，潜老几多人。归路旧侣尽，故乡回雁新。那堪独惆怅，犹是白衣身。",
            "comment": ""
        },
        {
            "title": "瓜洲送朱万言",
            "content": "渡头风晚叶飞频，君去还吴我入秦。双泪别家犹未断，不堪仍送故乡人。",
            "comment": ""
        },
        {
            "title": "与无可宿辉公院",
            "content": "夜僧同静语，秋寺近严城。世路虽多梗，玄心各自明。寒池清月彩，危阁听林声。倘许双摩顶，随缘万劫生。",
            "comment": ""
        },
        {
            "title": "送李相公昭义平复起彼宣慰员外副行",
            "content": "天井虽收寇未平，所司促战急王程。晓驰云骑穿花去，夜与星郎带月行。新咏尽题关外事，故乡因过洛阳城。时逢寒食游人识，竟说从来有大名。",
            "comment": ""
        },
        {
            "title": "途次怀归",
            "content": "陇头禾偃乳乌飞，兀倚征鞍倍忆归。正值江南新酿熟，可容闲却老莱衣。",
            "comment": ""
        },
        {
            "title": "长安清明言怀",
            "content": "明时帝里遇清明，还逐游人出禁城。九陌芳菲莺自啭，万家车马雨初晴。客中下第逢今日，愁里看花厌此生。春色来年谁是主，不堪憔悴更无成。",
            "comment": ""
        },
        {
            "title": "冬日寄蔡先辈校书京",
            "content": "弱冠下茅岭，中年道不行。旧交因贵绝，新月对愁生。旅思风飘叶，归心雁过城。惟君知我苦，何异爨桐鸣。",
            "comment": ""
        },
        {
            "title": "送于中丞入回鹘",
            "content": "风沙万里行，边色看双旌。去展中华礼，将安外国情。朝衣惊异俗，牙帐见新正。料得归来路，春深草未生。",
            "comment": ""
        },
        {
            "title": "月夜登王屋仙坛",
            "content": "月临峰顶坛，气爽觉天宽。身去银河近，衣沾玉露寒。云中日已赤，山外夜初残。即此是仙境，惟愁再上难。",
            "comment": ""
        },
        {
            "title": "秋月夜",
            "content": "旅雁迎风度，阶翻月露华。砧声鸣夜永，江上几多家。",
            "comment": ""
        },
        {
            "title": "寄紫阁无名新罗头陀僧",
            "content": "棕床已自檠，野宿更何营。大海谁同过，空山虎共行。身心相外尽，鬓发定中生。紫阁人来礼，无名便是名。",
            "comment": ""
        },
        {
            "title": "送朴处士归新罗",
            "content": "少年离本国，今去已成翁。客梦孤舟里，乡山积水东。鳌沈崩巨岸，龙斗出遥空。学得中华语，将归谁与同。",
            "comment": ""
        },
        {
            "title": "下第后晓坐",
            "content": "远客滞都邑，老惊时节催。海边身梦觉，枕上鼓声来。起见银河没，坐知阊阖开。何为此生内，终夜泣尘埃。",
            "comment": ""
        },
        {
            "title": "题王使君片石",
            "content": "势似孤峰一片成，坐来疑有白云生。主人莫怪殷勤看，远客长怀旧隐情。",
            "comment": ""
        },
        {
            "title": "寄吴山净上人",
            "content": "忆共蒲团话夜钟，别来落叶閟行踪。遥知黛色秋常玩，住向灵岩第几峰。",
            "comment": ""
        },
        {
            "title": "送友人归汉阳",
            "content": "樽前别楚客，云水思萦回。秦野春将尽，商山花不开。鸥惊帆乍起，虹见雨初来。自有归期在，蝉声处处催。",
            "comment": ""
        },
        {
            "title": "登楼",
            "content": "登楼一南望，淮树楚山连。见雁无书寄，归吴定此年。",
            "comment": ""
        },
        {
            "title": "武宗挽歌词二首",
            "content": "睿略皇威远，英风帝业开。竹林方受位，薤露忽兴哀。静塞妖星落，和戎贵主回。龙髯不可附，空见望仙台。苍生期渐泰，皇道欲中兴。国用销灵像，农功复冗僧。冕旒辞北阙，歌舞怨西陵。惟有金茎石，长宵对玉绳。",
            "comment": ""
        },
        {
            "title": "题永福寺临淮亭",
            "content": "淮上前朝寺，因公始建亭。虽无山可望，多有鹤堪听。引客闲垂钓，看僧静灌瓶。带潮秋见月，隔竹晓闻经。水气侵衣冷，蘋风入座馨。路逢沙獭上，船值海人停。砧杵鸣孤戍，乌鸢下远汀。连波芳草阔，极目暮天青。创置嗟心匠，幽栖得地形。常来劝农事，赖此近郊坰。",
            "comment": ""
        },
        {
            "title": "崔卿双白鹭",
            "content": "朝客高清爱水禽，绿波双鹭在园林。立当风里丝摇急，步绕池边字印深。刷羽竞生堪画势，依泉各有取鱼心。我乡多傍门前见，坐觉烟波思不禁。",
            "comment": ""
        },
        {
            "title": "暮春早起",
            "content": "柳梢暗露滴清晨，帘下偏惊独起人。鶗鴂数声花渐落，园林是处总残春。",
            "comment": ""
        },
        {
            "title": "秋日陕州道中作",
            "content": "孤客秋风里，驱车入陕西。关河午时路，村落一声鸡。树势标秦远，天形到岳低。谁知我名姓，来往自栖栖。",
            "comment": ""
        },
        {
            "title": "姚岩寺路怀友",
            "content": "路向姚岩寺，多行洞壑间。鹤声连坞静，溪色带村闲。疏叶秋前渚，斜阳雨外山。怜君不得见，诗思最相关。",
            "comment": ""
        },
        {
            "title": "下第后送友人不及",
            "content": "失意经寒食，情偏感别离。来逢人已去，坐见柳空垂。细雨飞黄鸟，新蒲长绿池。自倾相送酒，终不展愁眉。",
            "comment": ""
        },
        {
            "title": "出塞即事二首",
            "content": "塞山行尽到乌延，万顷沙堆见极边。河上月沉鸿雁起，碛中风度犬羊膻。席箕草断城池外，护柳花开帐幕前。此处游人堪下泪，更闻终日望狼烟。贺兰山便是戎疆，此去萧关路几荒。无限城池非汉界，几多人物在胡乡。诸侯持节望吾土，男子生身负我唐。回望风光成异域，谁能献计复河湟。",
            "comment": ""
        },
        {
            "title": "落第后赠同居友人",
            "content": "有情天地内，多感是诗人。见月长怜夜，看花又惜春。愁为终日客，闲过少年身。寂寞正相对，笙歌满四邻。",
            "comment": ""
        },
        {
            "title": "送李廓侍御赴剑南",
            "content": "鸟道见狼烟，元戎正急贤。图书借朋友，吟咏入戈鋋。山色城池近，江声鼓角连。不应夸战胜，知在檄蛮篇。",
            "comment": ""
        },
        {
            "title": "铜雀妓",
            "content": "鸦散陵树晓，筵开繐帐空。婵娟宠休妒，歌舞怨来同。往事与尘化，新愁生曲终。回轩叶正落，寂寞听秋风。",
            "comment": ""
        },
        {
            "title": "关山月",
            "content": "海上清光发，边营照转凄。深闺此宵梦，带月过辽西。",
            "comment": ""
        },
        {
            "title": "经河中",
            "content": "一望蒲城路，关河气象雄。楼台山色里，杨柳水声中。思起怀吴客，行斜向碛鸿。我来寻古迹，唯见舜祠风。",
            "comment": ""
        },
        {
            "title": "送皇甫司录赴黔南幕",
            "content": "黔南从事客，禄利先来饶。官受外台屈，家移一舸遥。夜猿声不断，寒木叶微凋。远别因多感，新郎倍寂寥。",
            "comment": ""
        },
        {
            "title": "下第后寄高山人",
            "content": "我家堂屋前，仰视大茅巅。潭静鸟声异，地寒松色鲜。人眠瓮牖月，鹿饮竹门泉。多愧邻高隐，无成又一年。",
            "comment": ""
        },
        {
            "title": "送友人及第归苏州",
            "content": "见君先得意，希我命还通。不道才堪并，多缘蹇共同。鹤鸣荒苑内，鱼跃夜潮中。若问家山路，知连震泽东。",
            "comment": ""
        }
    ]
}