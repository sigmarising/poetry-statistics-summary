{
    "dynasty": "唐",
    "author": "崔湜",
    "poems": [
        {
            "title": "襄城即事（一作江楼有怀）",
            "content": "子牟怀魏阙，元凯滞襄城。冠盖仍为里，沙台尚识名。山光晴后绿，江色晚来清。为问东流水，何时到玉京。",
            "comment": ""
        },
        {
            "title": "唐都尉山池",
            "content": "曲渚飏轻舟，前溪钓晚流。雁翻蒲叶起，鱼拨荇花游。金子悬湘柚，珠房折海榴。幽寻惜未已，清月半西楼。",
            "comment": ""
        },
        {
            "title": "襄阳早秋寄岑侍郎",
            "content": "江城秋气早，旭旦坐南闱。落叶惊衰鬓，清霜换旅衣。时来矜早达，事往觉前非。体道徒推理，防身终昧微。故人金华省，肃穆秉天机。谁念江汉广，蹉跎心事违。",
            "comment": ""
        },
        {
            "title": "侍宴长宁公主东庄应制",
            "content": "沁园东郭外，鸾驾一游盘。水榭宜时陟，山楼向晚看。席临天女贵，杯接近臣欢。圣藻悬宸象，微臣窃仰观。",
            "comment": ""
        },
        {
            "title": "奉和幸韦嗣立山庄侍宴应制",
            "content": "丞相登前府，尚书启旧林。式闾明主睿，荣族圣嫔心。川狭旌门抵，岩高蔽帐临。闲窗凭柳暗，小径入松深。云卷千峰色，泉和万籁吟。兰迎天女佩，竹碍侍臣簪。宸翰三光烛，朝荣四海钦。还嗟绝机叟，白首汉川阴。",
            "comment": ""
        },
        {
            "title": "送梁卿王郎中使东蕃吊册",
            "content": "梁侯上卿秀，王子中台杰。赠册绥九夷，旌旃下双阙。西堂礼乐送，南陌轩车别。征路入海云，行舟溯江月。兹邦久钦化，历载归朝谒。皇心谅所嘉，寄尔宣风烈。",
            "comment": ""
        },
        {
            "title": "襄阳作",
            "content": "庙堂初解印，郡邸忽腰章。按节巡河右，鸣驺入汉阳。城临南岘出，树绕北津长。好学风犹扇，夸才俗未忘。江山跨七泽，烟雨接三湘。蛟浦菱荷净，渔舟橘柚香。醉中求习氏，梦里忆襄王。宅坏仍思凤，碑存更忆羊。下车惭政美，闭阁幸时康。多谢南征术，于今尚不亡。",
            "comment": ""
        },
        {
            "title": "奉和春日幸望春宫（一作立春内出彩花应制）",
            "content": "澹荡春光满晓空，逍遥御辇入离宫。山河眺望云天外，台榭参差烟雾中。庭际花飞锦绣合，枝间鸟啭管弦同。即此欢娱齐镐宴，唯应率舞乐薰风。",
            "comment": ""
        },
        {
            "title": "寄天台司马先生",
            "content": "闻有三元客，祈仙九转成。人间白云返，天上赤龙迎。尚惜金芝晚，仍攀琪树荣。何年缑岭上，一谢洛阳城。",
            "comment": ""
        },
        {
            "title": "登总持寺阁",
            "content": "宿雨清龙界，晨晖满凤城。升攀重阁迥，凭览四郊明。井邑周秦地，山河今古情。纡馀一水合，寥落五陵平。处处风烟起，欣欣草木荣。故人不可见，冠盖满东京。",
            "comment": ""
        },
        {
            "title": "饯唐州高使君赴任",
            "content": "芳春桃李时，京都物华好。为岳岂不贵，所悲涉远道。远道不可思，宿昔梦见之。赠君双佩刀，日夕视来期。",
            "comment": ""
        },
        {
            "title": "酬杜麟台春思",
            "content": "春还上林苑，花满洛阳城。鸳衾夜凝思，龙镜晓含情。忆梦残灯落，离魂暗马惊。可怜朝与暮，楼上独盈盈。",
            "comment": ""
        },
        {
            "title": "大漠行（一作胡皓诗）",
            "content": "单于犯蓟壖，骠骑略萧边。南山木叶飞下地，北海蓬根乱上天。科斗连营太原道，鱼丽合阵武威川。三军遥倚仗，万里相驰逐。旌旆悠悠静瀚源，鼙鼓喧喧动卢谷。穷徼上幽陵，吁嗟倦寝兴。马蹄冻溜石，胡毳暖生冰。云沙泱漭天光闭，河塞阴沉海色凝。崆峒异国谁能托，萧索边心常不乐。近见行人畏白龙，遥闻公主愁黄鹤。阳春半，岐路间，瑶台苑，玉门关。百花芳树红将歇，二月兰皋绿未还。阵云不散鱼龙水，雨雪犹飞鸿雁山。山嶂连绵不可极，路远辛勤梦颜色。北堂萱草不寄来，东园桃李长相忆。汉将纷纭攻战盈，胡寇萧条幽朔清。韩君拜节偏知远，郑吉驱旌坐见迎。火绝烟沉右西极，谷静山空左北平。但使将军能百战，不须天子筑长城。",
            "comment": ""
        },
        {
            "title": "幸梨园亭观打球应制（一作梨园亭子侍宴应制",
            "content": "年光陌上发，香辇禁中游。草绿鸳鸯殿，花明翡翠楼。宝杯承露酌，仙管杂风流。今日陪欢豫，皇恩不可酬。",
            "comment": ""
        },
        {
            "title": "江楼夕望",
            "content": "试陟江楼望，悠悠去国情。楚山霞外断，汉水月中平。公子留遗邑，夫人有旧城。苍苍烟雾里，何处是咸京。",
            "comment": ""
        },
        {
            "title": "早春边城怀归",
            "content": "大漠羽书飞，长城未解围。山川凌玉嶂，旌节下金微。路向南庭远，书因北雁稀。乡关摇别思，风雪散戎衣。岁尽仍为客，春还尚未归。明年征骑返，歌舞及芳菲。",
            "comment": ""
        },
        {
            "title": "秦州薛都督挽词",
            "content": "十里绛山幽，千年汾水流。碑传门客见，剑是故人留。陇树烟含夕，山门月照秋。古来钟鼎盛，共尽一蒿丘。",
            "comment": ""
        },
        {
            "title": "横吹曲辞·折杨柳",
            "content": "二月风光半，三边戍不还。年华妾自惜，杨柳为君攀。落絮缘衫袖，垂条拂髻鬟。那堪音信断，流涕望阳关。",
            "comment": ""
        },
        {
            "title": "相和歌辞·婕妤怨",
            "content": "不分君恩断，新妆视镜中。容华尚春日，娇爱已秋风。枕席临窗晓，帏屏向月空。年年后庭树，荣落在深宫。",
            "comment": ""
        },
        {
            "title": "奉和送金城公主适西蕃应制",
            "content": "怀戎前策备，降女旧因修。箫鼓辞家怨，旌旃出塞愁。尚孩中念切，方远御慈留。顾乏谋臣用，仍劳圣主忧。",
            "comment": ""
        },
        {
            "title": "至桃林塞作",
            "content": "去国未千里，离家已再旬。丹心恒恋阙，白首更辞亲。怀璧常贻训，捐金讵得邻。抱冤非忤物，罹谤岂由人。不滥辞终辨，无瑕理竟伸。黻还中省旧，符与外台新。塞上同迁客，江潭异逐臣。泪垂非属岘，肠断固由秦。岁月行遒尽，山川难重陈。始知亭伯去，还是拙谋身。",
            "comment": ""
        },
        {
            "title": "喜入长安",
            "content": "云日能催晓，风光不惜年。赖逢征客尽，归在落花前。",
            "comment": ""
        },
        {
            "title": "同李员外春闺",
            "content": "落日啼连夜，孤灯坐彻明。卷帘双燕入，披幌百花惊。陇上寒应晚，闺中织未成。管弦愁不意，梳洗懒无情。去岁闻西伐，今年送北征。容颜离别尽，流恨满长城。",
            "comment": ""
        },
        {
            "title": "赠苏少府赴任江南余时还京",
            "content": "丈夫不叹别，达士自安卑。揽泣固无趣，衔杯空尔为。流云春窈窕，去水暮逶迤。行舟忽东泛，归骑亦西驰。秦地多芳草，江潭有桂枝。谁言阻遐阔，所贵在相知。",
            "comment": ""
        },
        {
            "title": "冀北春望（一作崔液诗）",
            "content": "回首览燕赵，春生两河间。旷然万里馀，际海不见山。雨歇青林润，烟空绿野闲。问乡何处所，目送白云还。",
            "comment": ""
        },
        {
            "title": "奉和幸韦嗣立山庄应制",
            "content": "竹径桃源本出尘，松轩茅栋别惊新。御跸何须林下驻，山公不是俗中人。",
            "comment": ""
        },
        {
            "title": "塞垣行（一作崔融诗）",
            "content": "疾风卷溟海，万里扬砂砾。仰望不见天，昏昏竟朝夕。是时军两进，东拒复西敌。蔽山张旗鼓，间道潜锋镝。精骑突晓围，奇兵袭暗壁。十月边塞寒，四山沍阴积。雨雪雁南飞，风尘景西迫。昔我事讨论，未尝怠经籍。一朝弃笔砚，十年操矛戟。岂要黄河誓，须勒燕然石。可嗟牧羊臣，海上久为客。",
            "comment": ""
        },
        {
            "title": "幸白鹿观应制（一作郑愔诗）",
            "content": "御旗探紫箓，仙仗辟丹丘。捧药芝童下，焚香桂女留。鸾歌无岁月，鹤语记春秋。臣朔真何幸，常陪汉武游。",
            "comment": ""
        },
        {
            "title": "寻拜襄州刺史。春日赴襄阳途中言志",
            "content": "余本燕赵人，秉心愚且直。群籍备所见，孤贞每自饬。徇禄期代耕，受任亦量力。幸逢休明时，朝野两荐推。一朝趋金门，十载奉瑶墀。入掌迁固笔，出参枚马词。吏部既三践，中书亦五期。进无负鼎说，退惭补衮诗。常恐婴悔吝，不得少酬私。嗷嗷路傍子，纳谤纷无已。上动明主疑，下贻大臣耻。毫发顾无累，冰壶邈自持。天道何期平，幽冤终见明。始佐庐陵郡，寻牧襄阳城。彤帏荷新宠，朱黻蒙旧荣。力薄惭任重，恩深知命轻。饬徒留前路，行子悲且慕。犹闻长乐钟，尚辨青门树。慈亲不忍诀，昆弟默相顾。去去勿重陈，川长日云暮。",
            "comment": ""
        },
        {
            "title": "边愁",
            "content": "九月蓬根断，三边草叶腓。风尘马变色，霜雪剑生衣。客思愁阴晚，边书驿骑归。殷勤凤楼上，还袂及春晖。",
            "comment": ""
        },
        {
            "title": "奉和登骊山高顶寓目应制",
            "content": "名山何壮哉，玄览一徘徊。御路穿林转，旌门倚石开。烟霞肘后发，河塞掌中来。不学蓬壶远，经年犹未回。",
            "comment": ""
        }
    ]
}