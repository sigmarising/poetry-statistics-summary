{
    "dynasty": "唐",
    "author": "黄损",
    "poems": [
        {
            "title": "书壁",
            "content": "一别人间岁月多，归来人事已销磨。惟有门前鉴池水，春风不改旧时波。",
            "comment": ""
        },
        {
            "title": "公子行",
            "content": "春草绿绵绵，骄骖骤暖烟。微风飘乐韵，半日醉花边。打鹊抛金盏，招人举玉鞭。田翁与蚕妇，平地看神仙。",
            "comment": ""
        },
        {
            "title": "读史",
            "content": "逐鹿走红尘，炎炎火德新。家肥生孝子，国霸有余臣。帝道云龙合，民心草木春。须知烟阁上，一半老儒真。",
            "comment": ""
        },
        {
            "title": "出山吟",
            "content": "来书初出白云扃，乍蹑秋风马走轻。远近留连分岳色，别离呜咽乱泉声。休将巢许争喧杂，自共伊皋论太平。昨夜细看云色里，进贤星座甚分明。",
            "comment": ""
        },
        {
            "title": "句",
            "content": "机关才运动，胜败便相随。忽遇南迁客，若为西入心。往来三岛近，活计一囊空。三通明主诏，一片白云心。扫地待明月，踏花迎野僧。水谙彭泽阔，山忆武陵深。金镫冷光风宛转，锦袍红润雨霏微。高齐日月方为道，动合乾坤始是心。傍水野禽通体白，饤盘山果半边红。而今世上多离别，莫向相思树下啼。",
            "comment": ""
        }
    ]
}