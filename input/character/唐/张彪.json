{
    "dynasty": "唐",
    "author": "张彪",
    "poems": [
        {
            "title": "敕移橘栽",
            "content": "南橘北为枳，古来岂虚言。徙植期不变，阴阳感君恩。枝条皆宛然，本土封其根。及时望栽种，万里绕花园。滋味岂圣心，实以忧黎元。暂劳致力重，永感贡献烦。是嗟草木类，禀异于乾坤。愿为王母桃，千岁奉至尊。",
            "comment": ""
        },
        {
            "title": "古别离",
            "content": "别离无远近，事欢情亦悲。不闻车轮声，后会将何时。去日忘寄书，来日乖前期。纵知明当返，一息千万思。",
            "comment": ""
        },
        {
            "title": "杂诗",
            "content": "富贵多胜事，贫贱无良图。上德兼济心，中才不如愚。商者多巧智，农者争膏腴。儒生未遇时，衣食不自如。久与故交别，他荣我穷居。到门懒入门，何况千里馀。君子有褊性，矧乃寻常徒。行行任天地，无为强亲疏。",
            "comment": ""
        },
        {
            "title": "杂曲歌辞·古离别",
            "content": "离别无远近，事欢情亦悲。不闻车轮声，后会将何时。去日忘寄书，来日乖前期。纵知明当还，一夕千万思。",
            "comment": ""
        },
        {
            "title": "北游还酬孟云卿",
            "content": "忽忽忘前事，志愿能相乖。衣马久羸弊，谁信文与才。善道居贫贱，洁服蒙尘埃。行行无定心，壈坎难归来。慈母忧疾疹，至家念栖哀。与君宿姻亲，深见中外怀。俟余惜时节，怅望临高台。",
            "comment": ""
        },
        {
            "title": "神仙",
            "content": "神仙可学无，百岁名大约。天地何苍茫，人间半哀乐。浮生亮多惑，善事翻为恶。争先等驰驱，中路苦瘦弱。长老思养寿，后生笑寂寞。五谷非长年，四气乃灵药。列子何必待，吾心满寥廓。",
            "comment": ""
        }
    ]
}