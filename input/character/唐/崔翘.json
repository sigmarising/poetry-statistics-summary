{
    "dynasty": "唐",
    "author": "崔翘",
    "poems": [
        {
            "title": "郑郎中山亭",
            "content": "篆笔飞章暇，园亭染翰游。地奇人境别，事远俗尘收。书阁山云起，琴斋涧月留。泉清鳞影见，树密鸟声幽。杜馥熏梅雨，荷香送麦秋。无劳置驿骑，文酒可相求。",
            "comment": ""
        },
        {
            "title": "奉和圣制答张说南出雀鼠谷",
            "content": "硖路绕河汾，晴光拂曙氛。笳吟中岭树，仗入半峰云。顿觉山原尽，平看邑里分。早行芳草迥，晚憩好风熏。嘉颂推英宰，春游扈圣君。共欣承睿渥，日月照天文。",
            "comment": ""
        },
        {
            "title": "送友人使夷陵",
            "content": "猿鸣三峡里，行客旧沾裳。复道从兹去，思君不暂忘。开襟春叶短，分手夏条长。独有幽庭桂，年年空自芳。",
            "comment": ""
        }
    ]
}