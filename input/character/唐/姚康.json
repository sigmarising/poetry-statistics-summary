{
    "dynasty": "唐",
    "author": "姚康",
    "poems": [
        {
            "title": "和段相公登武担寺西台",
            "content": "松径引清风，登台古寺中。江平沙岸白，日下锦川红。疏树山根净，深云鸟迹穷。自惭陪末席，便与九霄通。",
            "comment": ""
        },
        {
            "title": "赋得巨鱼纵大壑",
            "content": "水府乘闲望，圆波息跃鱼。从来暴泥久，今日脱泉初。得志宁相忌，无心任宛如。龙门应可度，鲛室岂常居。掉尾方穷乐，游鳞每自舒。乘流千里去，风力藉吹嘘。",
            "comment": ""
        },
        {
            "title": "礼部试早春残雪",
            "content": "微暖春潜至，轻明雪尚残。银铺光渐湿，珪破色仍寒。无柳花常在，非秋露正团。素光浮转薄，皓质驻应难。幸得依阴处，偏宜带月看。玉尘销欲尽，穷巷起袁安。",
            "comment": ""
        },
        {
            "title": "奉陪段相公晚夏登张仪楼",
            "content": "登览值晴开，诗从野思来。蜀川新草木，秦日旧楼台。池景摇中座，山光接上台。近秋宜晚景，极目断浮埃。",
            "comment": ""
        }
    ]
}