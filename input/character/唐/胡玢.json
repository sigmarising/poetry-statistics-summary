{
    "dynasty": "唐",
    "author": "胡玢",
    "poems": [
        {
            "title": "石楠树",
            "content": "本自清江石上生，移栽此处称闲情。青云士尽识珍木，白屋人多唤俗名。重布绿阴滋藓色，深藏好鸟引雏声。余今一日千回看，每度看来眼益明。",
            "comment": ""
        },
        {
            "title": "句",
            "content": "轮中别有物，光外更无空。",
            "comment": ""
        },
        {
            "title": "庐山桑落洲",
            "content": "莫问桑田事，但看桑落洲。数家新住处，昔日大江流。古岸崩欲尽，平沙长未休。想应百年后，人世更悠悠。",
            "comment": ""
        },
        {
            "title": "巢燕",
            "content": "燕来巢我檐，我屋非高大。所贵儿童善，保尔无殃祸。莫巢孀妇家，孀妇怨孤坐。妒尔长双飞，打尔危巢破。",
            "comment": ""
        }
    ]
}