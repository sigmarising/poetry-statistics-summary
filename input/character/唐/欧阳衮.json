{
    "dynasty": "唐",
    "author": "欧阳衮",
    "poems": [
        {
            "title": "月峰寺忆理公",
            "content": "共来江海上，清论一宵同。禅榻浑依旧，心期浩已空。惊春花落树，闻梵涧摇风。二谛欣咨启，还应梦寐通。",
            "comment": ""
        },
        {
            "title": "神光寺",
            "content": "香刹悬青磴，飞楼界碧空。石门栖怖鸽，慈塔绕归鸿。有法将心镜，无名属性通。从来乐幽寂，寻觅未能穷。",
            "comment": ""
        },
        {
            "title": "和项斯游头陀寺上方",
            "content": "步入桃源里，晴花更满枝。峰回山意旷，林杳竹光迟。远寺寻龙藏，名香发雁池。间能将远语，况及上阳时。",
            "comment": ""
        },
        {
            "title": "寄陈去疾进士",
            "content": "放迹疑辞垢，栖心亦道门。玄言萝幌馥，诗思竹炉温。解带摇花落，弹琴散鸟喧。江山兹夕意，唯有素交存。",
            "comment": ""
        },
        {
            "title": "听郢客歌阳春白雪",
            "content": "寂听郢中人，高歌已绝伦。临风飘白雪，向日奏阳春。调雅偏盈耳，声长杳入神。连连贯珠并，袅袅遏云频。度曲知难和，凝情想任真。周郎如赏羡，莫使滞芳晨。",
            "comment": ""
        },
        {
            "title": "雨",
            "content": "细雨弄春阴，余寒入昼深。山姿轻薄雾，烟色澹幽林。鹿践莓苔滑，鱼牵水荇沈。怀情方未已，清酒漫须斟。",
            "comment": ""
        },
        {
            "title": "田家",
            "content": "黯黯日将夕，牛羊村外来。岩阿青气发，篱落杏花开。草木应初感，鶬鹒亦已催。晚间春作好，行乐不须猜。",
            "comment": ""
        },
        {
            "title": "南涧寺",
            "content": "春寺无人乱鸟啼，藤萝阴磴野僧迷。云藏古壁遗龙象，草没香台抱鹿麛。松籁泠泠疑梵呗，柳烟历历见招提。为耽寂乐亲禅侣，莫怪闲行费马蹄。",
            "comment": ""
        },
        {
            "title": "秦原道中",
            "content": "分险架长澜，斜梁控夕峦。宿云依岭断，初月入江寒。缁化秦裘敝，尘惊汉策残。无言倦行旅，遥路属时难。",
            "comment": ""
        }
    ]
}