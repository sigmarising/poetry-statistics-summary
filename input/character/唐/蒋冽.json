{
    "dynasty": "唐",
    "author": "蒋冽",
    "poems": [
        {
            "title": "古意",
            "content": "冉冉红罗帐，开君玉楼上。画作同心鸟，衔花两相向。春风正可怜，吹映绿窗前。妾意空相感，君心何处边。",
            "comment": ""
        },
        {
            "title": "南溪别业",
            "content": "结宇依青嶂，开轩对绿畴。树交花两色，溪合水同流。竹径春来扫，兰尊夜不收。逍遥自得意，鼓腹醉中游。",
            "comment": ""
        },
        {
            "title": "台中书怀",
            "content": "持宪当休明，饬躬免颠沛。直绳备豪右，正色清冠盖。寄切才恨薄，职雄班匪大。坐居三独中，立在百僚外。简牍时休暇，依然秋兴多。披书唯骨鲠，循迹少闲和。庭树凌霜柏，池倾萎露荷。岁寒应可见，感此遂成歌。",
            "comment": ""
        },
        {
            "title": "夜飞鹊",
            "content": "北林夜方久，南月影频移。何啻飞三匝，犹言未得枝。",
            "comment": ""
        },
        {
            "title": "巫山之阳，香溪之阴，明妃神女旧迹存焉",
            "content": "神女归巫峡，明妃入汉宫。捣衣馀石在，荐枕旧台空。行雨有时度，溪流何日穷。至今词赋里，凄怆写遗风。",
            "comment": ""
        },
        {
            "title": "山行见鹊巢",
            "content": "鹊巢性本高，更在西山木。朝下清泉戏，夜近明月宿。非直避网罗，兼能免倾覆。岂忧五陵子，挟弹来相逐。",
            "comment": ""
        },
        {
            "title": "经埋轮地",
            "content": "汉家张御史，晋国绿珠楼。时代邈已远，共谢洛阳秋。洛阳大道边，旧地尚依然。下马独太息，扰扰城市喧。时人欣绿珠，诗满金谷园。千载埋轮地，无人兴一言。正直死犹忌，况乃未死前。汨罗有翻浪，恐是嫌屈原。我闻太古水，上与天相连。如何一落地，又作九曲泉。万古惟高步，可以旌我贤。",
            "comment": ""
        }
    ]
}