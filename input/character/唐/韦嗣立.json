{
    "dynasty": "唐",
    "author": "韦嗣立",
    "poems": [
        {
            "title": "奉和九日幸临渭亭登高应制得深字",
            "content": "层观远沈沈，鸾旗九日临。帷宫压水岸，步辇入烟岑。枝上萸新采，樽中菊始斟。愿陪欢乐事，长与岁时深。",
            "comment": ""
        },
        {
            "title": "奉和张岳州王潭州别诗二首",
            "content": "茂先王佐才，作牧楚江隈。登楼正欲赋，复遇仲宣来。黄鹄飞将远，雕龙文为开。宁知昔联事，听曲有馀哀。昔时陪二贤，缨冕会神仙。一去驰江海，相逢共播迁。无因千里驾，忽睹四愁篇。览讽欢何已，欢终徒怆然。",
            "comment": ""
        },
        {
            "title": "奉和初春幸太平公主南庄应制",
            "content": "主第岩扃架鹊桥，天门阊阖降鸾镳。历乱旌旗转云树，参差台榭入烟霄。林间花杂平阳舞，谷里莺和弄玉箫。已陪沁水追欢日，行奉茅山访道朝。",
            "comment": ""
        },
        {
            "title": "上巳日祓禊渭滨应制",
            "content": "乘春祓禊逐风光，扈跸陪銮渭渚傍。还笑当时水滨老，衰年八十待文王。",
            "comment": ""
        },
        {
            "title": "酬崔光禄冬日述怀赠答",
            "content": "亭伯负高名，羽仪称上京。魏珠能烛乘，秦璧许连城。六月飞将远，三冬学已精。洛阳推贾谊，江夏贵黄琼。推演中都术，旋参河尹声。累迁登御府，移拜践名卿。庭聚歌钟丽，门罗棨戟荣。鹦杯飞广席，兽火列前楹。散诞林园意，殷勤敬爱情。无容抱衰疾，良宴每招迎。契得心逾重，言忘道益真。相勖忠义节，共谈词赋英。雕虫曾靡弃，白凤已先鸣。光接神愈骇，音来味不成。短歌甘自思，鸿藻弥难清。东里方希润，西河敢窃明。厚诬空见迫，丧德岂无诚。端守宫闱地，寒烟朝暮平。顾才无术浅，怀器识忧盈。月下对云阙，风前闻夜更。昌年虽共偶，欢会此难并。为怜漳浦曲，沉痼有刘桢。",
            "comment": ""
        },
        {
            "title": "偶游龙门北溪，忽怀骊山别业因以言志示弟淑",
            "content": "幽谷杜陵边，风烟别几年。偶来伊水曲，溪嶂觉依然。傍浦怜芳树，寻崖爱绿泉。岭云随马足，山鸟向人前。地合心俱静，言因理自玄。短才叨重寄，尸禄愧妨贤。每挹挂冠侣，思从初服旋。稻粱仍欲报，岁月坐空捐。助岳无纤块，输溟谢末涓。还悟北辕失，方求南涧田。",
            "comment": ""
        },
        {
            "title": "自汤还都经龙门北溪，赠张左丞崔礼部崔光禄",
            "content": "栖闲有愚谷，好事枉朝轩。树接前驱拥，岩传后骑喧。褰帘出野院，植杖候柴门。既拂林下席，仍携池上樽。深期契幽赏，实谓展欢言。末眷诚未易，佳游时更敦。俄看啸俦侣，各已共飞鶱。延睇尽朝日，长怀通夜魂。空闻岸竹动，徒见浦花繁。多愧春莺曲，相求意独存。",
            "comment": ""
        }
    ]
}