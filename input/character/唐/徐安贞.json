{
    "dynasty": "唐",
    "author": "徐安贞",
    "poems": [
        {
            "title": "奉和圣制答二相出雀鼠谷",
            "content": "两臣初入梦，二月扈巡边。涧北寒犹在，山南春半传。颂声先奉御，辰象复回天。云日明千里，旌旗照一川。柳阴低辇路，草色变新田。还望汾阳近，宸游自窅然。",
            "comment": ""
        },
        {
            "title": "奉和喜雪应制",
            "content": "两宫斋祭近登临，雨雪纷纷天昼阴。只为经寒无瑞色，顿教正月满春林。蓬莱北上旌门暗，花萼南归马迹深。自有三农歌帝力，还将万庾答尧心。",
            "comment": ""
        },
        {
            "title": "闻邻家理筝",
            "content": "北斗横天夜欲阑，愁人倚月思无端。忽闻画阁秦筝逸，知是邻家赵女弹。曲成虚忆青蛾敛，调急遥怜玉指寒。银锁重关听未辟，不如眠去梦中看。",
            "comment": ""
        },
        {
            "title": "送丹阳采访",
            "content": "郡县分南国，皇华出圣朝。为怜乡棹近，不道使车遥。旧俗吴三让，遗风汉六条。愿言除疾苦，天子听歌谣。",
            "comment": ""
        },
        {
            "title": "送王判官",
            "content": "明月开三峡，花源出五溪。城池青壁里，烟火绿林西。不畏王程促，惟愁仙路迷。巴东下归棹，莫待夜猿啼。",
            "comment": ""
        },
        {
            "title": "句",
            "content": "暮雨衣犹湿，春风帆正开。",
            "comment": ""
        },
        {
            "title": "程将军夫人挽诗",
            "content": "琴瑟调双凤，和鸣不独飞。正歌春可乐，行泣露先晞。环珮声犹在，房栊梦不归。将军休沐日，谁劝著新衣。",
            "comment": ""
        },
        {
            "title": "题襄阳图",
            "content": "画得襄阳郡，依然见昔游。岘山思驻马，汉水忆回舟。丹壑常含霁，青林不换秋。图书空咫尺，千里意悠悠。",
            "comment": ""
        },
        {
            "title": "书殿赐宴应制",
            "content": "校文常近日，赐宴忽升天。酒正传杯至，饔人捧案前。玉阶鸣溜水，清阁引归烟。共惜芸香暮，春风几万年。",
            "comment": ""
        },
        {
            "title": "送吕向补阙西岳勒碑",
            "content": "圣作西山颂，君其出使年。勒碑悬日月，驱传接云烟。寒尽函关路，春归洛水边。别离能几许，朝暮玉墀前。",
            "comment": ""
        },
        {
            "title": "从驾温泉宫",
            "content": "神女调温液，年年待圣人。试开临水殿，来洗属车尘。暖气随明主，恩波浃近臣。灵威自无极，从此献千春。",
            "comment": ""
        },
        {
            "title": "奉和圣制早度蒲津关",
            "content": "仙掌临秦甸，虹桥辟晋关。两都分地险，一曲度河湾。路得津门要，时称古戍闲。城花春正发，岸柳曙堪攀。后乘犹临水，前旌欲换山。长安回望日，宸御六龙还。",
            "comment": ""
        }
    ]
}