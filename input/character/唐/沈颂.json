{
    "dynasty": "唐",
    "author": "沈颂",
    "poems": [
        {
            "title": "送人还吴",
            "content": "人心不忘乡，矧余客已久。送君江南去，秋醉洛阳酒。赠言幽径兰，别思河堤柳。征帆暮风急，望望空延首。",
            "comment": ""
        },
        {
            "title": "旅次灞亭",
            "content": "闲琴开旅思，清夜有愁心。圆月正当户，微风犹在林。苍茫孤亭上，历乱多秋音。言念待明发，东山幽意深。",
            "comment": ""
        },
        {
            "title": "春旦歌",
            "content": "常闻嬴女玉箫台，奏曲情深彩凤来。欲登此地销归恨，却羡双飞去不回。",
            "comment": ""
        },
        {
            "title": "送金文学还日东",
            "content": "君家东海东，君去因秋风。漫漫指乡路，悠悠如梦中。烟雾积孤岛，波涛连太空。冒险当不惧，皇恩措尔躬。",
            "comment": ""
        },
        {
            "title": "卫中作",
            "content": "卫风愉艳宜春色，淇水清泠增暮愁。总使榴花能一醉，终须萱草暂忘忧。",
            "comment": ""
        },
        {
            "title": "早发西山",
            "content": "游子空有怀，赏心杳无路。前程数千里，乘夜连轻驭。缭绕松筱中，苍茫犹未曙。遥闻孤村犬，暗指人家去。疲马怀涧泉，征衣犯霜露。喧呼谿鸟惊，沙上或骞翥。娟娟东岑月，照耀独归虑。",
            "comment": ""
        }
    ]
}