{
    "dynasty": "唐",
    "author": "李康成",
    "poems": [
        {
            "title": "江南行",
            "content": "杨柳青青莺欲啼，风光摇荡绿蘋齐，金阴城头日色低。日色低，情难极，水中凫鹥双比翼。",
            "comment": ""
        },
        {
            "title": "玉华仙子歌",
            "content": "紫阳仙子名玉华，珠盘承露饵丹砂。转态凝情五云里，娇颜千岁芙蓉花。紫阳彩女矜无数，遥见玉华皆掩呼。高堂初日不成妍，洛渚流风徒自怜。璇阶霓绮阁，碧题霜罗幕。仙娥桂树长自春，王母桃花未尝落。上元夫人宾上清，深宫寂历厌层城。解佩空怜郑交甫，吹箫不逐许飞琼。溶溶紫庭步，渺渺瀛台路。兰陵贵士谢相逢，济北书生尚回顾。沧洲傲吏爱金丹，清心回望云之端。羽盖霓裳一相识，传情写念长无极。长无极，永相随。攀霄历金阙，弄影下瑶池。夕宿紫府云母帐，朝餐玄圃昆仑芝。不学兰香中道绝，却教青鸟报相思。",
            "comment": ""
        },
        {
            "title": "杂曲歌辞·自君之出矣",
            "content": "自君之出矣，弦吹绝无声。思君如百草，撩乱逐春生。",
            "comment": ""
        },
        {
            "title": "采莲曲",
            "content": "采莲去，月没春江曙。翠钿红袖水中央，青荷莲子杂衣香，云起风生归路长。归路长，那得久。各回船，两摇手。",
            "comment": ""
        },
        {
            "title": "句",
            "content": "因缘苟会合，万里犹同乡。运命倘不谐，隔壁无津梁。",
            "comment": ""
        }
    ]
}