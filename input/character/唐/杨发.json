{
    "dynasty": "唐",
    "author": "杨发",
    "poems": [
        {
            "title": "残花",
            "content": "已笑良时晚，仍悲别酒催。暖芳随日薄，残片逐风回。黛敛愁歌扇，妆残泣镜台。繁阴莫矜衒，终是共尘埃。",
            "comment": ""
        },
        {
            "title": "宿黄花馆",
            "content": "孤馆萧条槐叶稀，暮蝉声隔水声微。年年为客路无尽，日日送人身未归。何处离鸿迷浦月，谁家愁妇擣霜衣。夜深不卧帘犹卷，数点残萤入户飞。",
            "comment": ""
        },
        {
            "title": "小园秋兴",
            "content": "谁言帝城里，独作野人居。石磴晴看叠，山苗晚自锄。相惭五秉粟，尚癖一车书。昔日扬雄宅，还无卿相舆。",
            "comment": ""
        },
        {
            "title": "与诸公池上待月",
            "content": "树密云萦岸，池遥水际空。芰开方吐镜，蘋动欲含风。渐映沙汀白，微分渚叶红。金波宜共赏，仙棹一宵同。",
            "comment": ""
        },
        {
            "title": "山泉",
            "content": "半空飞下水，势去响如雷。静彻啼猿寺，高陵坐客台。耳同经剑阁，身若到天台。溅树吹成冻，邻祠触作灰。深中试榔栗，浅处落莓苔。半夜重城闭，潺湲枕底来。",
            "comment": ""
        },
        {
            "title": "南溪书院",
            "content": "茅屋住来久，山深不置门。草生垂井口，花发接篱根。入院将雏鸟，攀萝抱子猿。曾逢异人说，风景似桃源。",
            "comment": ""
        },
        {
            "title": "秋晚日少陵原游山泉之什",
            "content": "喧浊侵肌性未沈，每来云外恣幽寻。尘衣更喜秋泉洁，倦迹方依竹洞深。暂过偶然应系分，有期终去但劳心。唯怜一夜空山月，似许他年伴独吟。",
            "comment": ""
        },
        {
            "title": "春园醉醒闲卧小斋",
            "content": "酣醉送馀春，醒来恨更频。花残蜂蠹物，叶暗鸟欺人。帘闭高眠贵，斋空浩气新。从今北窗蝶，长是梦中身。",
            "comment": ""
        },
        {
            "title": "玩残花",
            "content": "十日浓芳一岁程，东风初急眼偏明。低枝似泥幽人醉，莫道无情似有情。",
            "comment": ""
        },
        {
            "title": "秋晴独立南亭",
            "content": "昼对南风独闭关，暗期幽鸟去仍还。如今有待终身贵，未若忘机尽日闲。心似蒙庄游物外，官惭许掾在人间。开襟自向清风笑，无限秋光为解颜。",
            "comment": ""
        },
        {
            "title": "东斋夜宴酬绍之起居见赠",
            "content": "龙门八上不知津，唯有君心困益亲。白社追游名自远，青袍相映道逾新。十年江海鱼缄尽，一夜笙歌凤吹频。渐老旧交情更重，莫将美酒负良辰。",
            "comment": ""
        },
        {
            "title": "檐雀",
            "content": "弱羽怯孤飞，投檐幸所依。衔环唯报德，贺厦本知归。红觜休争顾，丹心自识机。从来攀凤足，生死恋光辉。",
            "comment": ""
        }
    ]
}