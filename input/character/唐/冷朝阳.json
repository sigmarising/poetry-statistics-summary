{
    "dynasty": "唐",
    "author": "冷朝阳",
    "poems": [
        {
            "title": "别郎上人",
            "content": "过云寻释子，话别更依依。静室开来久，游人到自稀。触风香气尽，隔水磬声微。独傍孤松立，尘中多是非。",
            "comment": ""
        },
        {
            "title": "冬日逢冯法曹话怀",
            "content": "分襟二年内，多少事相干。礼乐风全变，尘埃路渐难。秋林新叶落，霜月满庭寒。虽喜逢知己，他乡岁又阑。",
            "comment": ""
        },
        {
            "title": "送唐六赴举",
            "content": "秋色生边思，送君西入关。草衰空大野，叶落露青山。故国烟霞外，新安道路间。碧霄知己在，香桂月中攀。",
            "comment": ""
        },
        {
            "title": "立春",
            "content": "玉律传佳节，青阳应此辰。土牛呈岁稔，彩燕表年春。腊尽星回次，寒馀月建寅。风光行处好，云物望中新。流水初销冻，潜鱼欲振鳞。梅花将柳色，偏思越乡人。",
            "comment": ""
        },
        {
            "title": "中秋与空上人同宿华严寺",
            "content": "扫榻相逢宿，论诗旧梵宫。磬声迎鼓尽，月色过山穷。庭簇安禅草，窗飞带火虫。一宵何惜别，回首隔秋风。",
            "comment": ""
        },
        {
            "title": "送红线",
            "content": "采菱歌怨木兰舟，送客魂销百尺楼。还似洛妃乘雾去，碧天无际水空流。",
            "comment": ""
        },
        {
            "title": "瀑布泉",
            "content": "潺湲半空里，霖落石房边。风激珠光碎，山欹练影偏。急流难起浪，迸沫只如烟。自古惟今日，凄凉一片泉。",
            "comment": ""
        },
        {
            "title": "宿柏岩寺",
            "content": "幽寺在岩中，行唯一径通。客吟孤峤月，蝉噪数枝风。秋色生苔砌，泉声入梵宫。吾师修道处，不与世间同。",
            "comment": ""
        },
        {
            "title": "同张深秀才游华严寺",
            "content": "同游云外寺，渡水入禅关。立扫窗前石，坐看池上山。有僧飞锡到，留客话松间。不是缘名利，好来长伴闲。",
            "comment": ""
        },
        {
            "title": "送远上人归京",
            "content": "夏腊岁方深，思归彻曙吟。未离销雪院，已有过云心。寒磬清函谷，孤钟宿华阴。别京游旧寺，月色似双林。",
            "comment": ""
        }
    ]
}