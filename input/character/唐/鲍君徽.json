{
    "dynasty": "唐",
    "author": "鲍君徽",
    "poems": [
        {
            "title": "关山月",
            "content": "高高秋月明，北照辽阳城。塞迥光初满，风多晕更生。征人望乡思，战马闻鼙惊。朔风悲边草，胡沙暗虏营。霜凝匣中剑，风惫原上旌。早晚谒金阙，不闻刁斗声。",
            "comment": ""
        },
        {
            "title": "惜花吟",
            "content": "枝上花，花下人，可怜颜色俱青春。昨日看花花灼灼，今朝看花花欲落。不如尽此花下欢，莫待春风总吹却。莺歌蝶舞韶光长，红炉煮茗松花香。妆成罢吟恣游后，独把芳枝归洞房。",
            "comment": ""
        },
        {
            "title": "奉和麟德殿宴百僚应制",
            "content": "睿泽先寰海，功成殿武韶。戈鋋清外垒，文物盛中朝。圣祚山河固，宸章日月昭。玉筵鸾鹄集，仙管凤凰调。御柳新低绿，宫莺乍啭娇。愿将亿兆庆，千祀奉神尧。",
            "comment": ""
        },
        {
            "title": "东亭茶宴",
            "content": "闲朝向晓出帘栊，茗宴东亭四望通。远眺城池山色里，俯聆弦管水声中。幽篁引沼新抽翠，芳槿低檐欲吐红。坐久此中无限兴，更怜团扇起清风。",
            "comment": ""
        }
    ]
}