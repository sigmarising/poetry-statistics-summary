{
    "dynasty": "唐",
    "author": "任翻",
    "poems": [
        {
            "title": "三游巾子山寺感述",
            "content": "清秋绝顶竹房开，松鹤何年去不回。惟有前峰明月在，夜深犹过半江来。",
            "comment": ""
        },
        {
            "title": "桐柏观",
            "content": "飘飘云外者，暂宿聚仙堂。半夜人无语，中宵月送凉。鹤归高树静，萤过小池光。不得多时住，门开是事忙。",
            "comment": ""
        },
        {
            "title": "惜花",
            "content": "无语与花别，细看枝上红。明年又相见，还恐是愁中。",
            "comment": ""
        },
        {
            "title": "再游巾子山寺",
            "content": "灵江江上帻峰寺，三十年来两度登。野鹤尚巢松树遍，竹房不见旧时僧。",
            "comment": ""
        },
        {
            "title": "经堕泪碑",
            "content": "羊公传化地，千古事空存。碑已无文字，人犹敬子孙。岘山长闭恨，汉水自流恩。数处烟岚色，分明是泪痕。",
            "comment": ""
        },
        {
            "title": "哭友人",
            "content": "逢著南州史，江边哭问君。送终时有雪，归葬处无云。官库惟留剑，邻僧共结坟。儿孙未成立，谁与集遗文。",
            "comment": ""
        },
        {
            "title": "洛阳道",
            "content": "憧憧洛阳道，尘下生春草。行者岂无家，无人在家老。鸡鸣前结束，争去恐不早。百年路傍尽，白日车中晓。求富江海狭，取贵山岳小。二端立在途，奔走无由了。",
            "comment": ""
        },
        {
            "title": "赠济禅师",
            "content": "碧峰秋寺内，禅客已无情。半顶发根白，一生心地清。竹房侵月静，石径到门平。山下尘嚣路，终年誓不行。",
            "comment": ""
        },
        {
            "title": "宿巾子山禅寺",
            "content": "绝顶新秋生夜凉，鹤翻松露滴衣裳。前村月照半江水，僧在翠微开竹房。",
            "comment": ""
        },
        {
            "title": "春晴",
            "content": "楚国多春雨，柴门喜晚晴。幽人临水坐，好鸟隔花鸣。野色临空阔，江流接海平。门前到溪路，今夜月分明。",
            "comment": ""
        },
        {
            "title": "冬暮野寺",
            "content": "江东寒近腊，野寺水天昏。无酒可销夜，随僧早闭门。照墙灯影短，著瓦雪声繁。飘泊仍千里，清吟欲断魂。",
            "comment": ""
        },
        {
            "title": "宫怨",
            "content": "泪干红落脸，心尽白垂头。自此方知怨，从来岂信愁。",
            "comment": ""
        },
        {
            "title": "秋晚郊居",
            "content": "远声霜后树，秋色水边村。野径无来客，寒风自动门。海山藏日影，江月落潮痕。惆怅高飞晚，年年别故园。",
            "comment": ""
        },
        {
            "title": "长安冬夜书事",
            "content": "忧来长不寐，往事重思量。清渭几年客，故衣今夜霜。春风谁识面，水国但牵肠。十二门车马，昏明各自忙。",
            "comment": ""
        },
        {
            "title": "送李衡",
            "content": "羁栖亲故少，远别惜清才。天畔出相送，路长知未回。欲销今日恨，强把异乡杯。君去南堂后，应无客到来。",
            "comment": ""
        },
        {
            "title": "秋晚途次",
            "content": "秋色满行路，此时心不闲。孤贫游上国，少壮有衰颜。众鸟已归树，旅人犹过山。萧条远林外，风急水潺潺。",
            "comment": ""
        },
        {
            "title": "越江渔父",
            "content": "借问钓鱼者，持竿多少年。眼明汀岛畔，头白子孙前。棹入花时浪，灯留雨夜船。越江深见底，谁识此心坚。",
            "comment": ""
        },
        {
            "title": "葛仙井",
            "content": "古井碧沈沈，分明见百寻。味甘传邑内，脉冷应山心。圆入月轮净，直涵峰影深。自从仙去后，汲引到如今。",
            "comment": ""
        }
    ]
}