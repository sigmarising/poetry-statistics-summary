{
    "dynasty": "唐",
    "author": "喻凫",
    "poems": [
        {
            "title": "经刘校书墓",
            "content": "远冢松回曲渚风，一官闻是校书终。霜情月思今何在，零落人间策子中。",
            "comment": ""
        },
        {
            "title": "送越州高录事",
            "content": "官曹权纪纲，行李半舟航。浦溆潮来广，川源鸟去长。笋成稽岭岸，莲发镜湖香。泽国还之任，鲈鱼浪得尝。",
            "comment": ""
        },
        {
            "title": "晚思",
            "content": "鹤下紫阁云，沈沈翠微雨。独坐正无言，孤庄一声杵。",
            "comment": ""
        },
        {
            "title": "寄刘录事",
            "content": "城西青岛寺，累夏漱寒泉。今在提纲所，应难扫石眠。风沙榆塞迥，波浪橘洲偏。重整潇湘棹，心期更几年。",
            "comment": ""
        },
        {
            "title": "早秋寺居酬张侍御六韵见寄",
            "content": "六十上清冥，晓缄东越藤。山光紫衣陟，寺影白云凝。湿叶起寒鸟，深林惊古僧。微风窗静展，细雨阁吟登。清韵岳磬远，佳音湖水澄。却思前所献，何以豸冠称。",
            "comment": ""
        },
        {
            "title": "书怀",
            "content": "只是守琴书，僧中独寓居。心唯务鹤静，分合与名疏。暮雨啼螀次，凉风落木初。家山太湖渌，归去复何如。",
            "comment": ""
        },
        {
            "title": "送武瑴之邠宁",
            "content": "戍路少人踪，边烟淡复浓。诗宁写别恨，酒不上离容。燕拂沙河柳，鸦高石窟钟。悠然一暌阻，山叠虏云重。",
            "comment": ""
        },
        {
            "title": "题禅院",
            "content": "无花地亦香，有鹤松多直。向此奚必孤，山僧尽相识。",
            "comment": ""
        },
        {
            "title": "惊秋",
            "content": "莺啭才间关，蝉鸣旋萧屑。如何两鬓毛，不作千枝雪。",
            "comment": ""
        },
        {
            "title": "岫禅师南溪兰若",
            "content": "锡影配瓶光，孤溪照草堂。水悬青石磴，钟动白云床。树色含残雨，河流带夕阳。唯应无月夜，瞑目见他方。",
            "comment": ""
        },
        {
            "title": "浴马",
            "content": "解控复收鞭，长津动细涟。空蹄沈绿玉，阔臆没连钱。沫漩桥声下，嘶盘柳影边。常闻禀龙性，固与白波便。",
            "comment": ""
        },
        {
            "title": "西山寒日逢韦侍御",
            "content": "獬豸霜中貌，龙钟病后颜。惨伤此身事，风雪动江山。",
            "comment": ""
        },
        {
            "title": "龙翔寺言怀",
            "content": "眠云喜道存，读易过朝昏。乔木青连郭，长河白泻门。钟沈残月坞，鸟去夕阳村。搜此成闲句，期逢作者论。",
            "comment": ""
        },
        {
            "title": "游暖泉精舍",
            "content": "坞木殿前空，山河泽国同。鸟闲沙影上，泉落树阴中。缆舸蒲花水，萦幡柳絮风。翛然方寸地，何事更悲蓬。",
            "comment": ""
        },
        {
            "title": "监试夜雨滴空阶",
            "content": "霎霎复凄凄，飘松又洒槐。气濛蛛网槛，声叠藓花阶。古壁青灯动，深庭湿叶埋。徐垂旧鸳瓦，竞历小茅斋。冷与阴虫间，清将玉漏谐。病身唯展转，谁见此时怀。",
            "comment": ""
        },
        {
            "title": "春雨如膏",
            "content": "幂幂敛轻尘，濛濛湿野春。细光添柳重，幽点溅花匀。惨淡游丝景，阴沈落絮辰。回低飞蝶翅，寒滴语禽身。洒岳摧余雪，吹江叠远蘋。东城与西陌，晴后趣何新。",
            "comment": ""
        },
        {
            "title": "冬日题无可上人院",
            "content": "入户道心生，茶间踏叶行。泻风瓶水涩，承露鹤巢轻。阁北长河气，窗东一桧声。诗言与禅味，语默此皆清。",
            "comment": ""
        },
        {
            "title": "感遇",
            "content": "江乡十年别，京国累日同。在客几多事，俱付酒杯中。",
            "comment": ""
        },
        {
            "title": "呈薛博士",
            "content": "辛勤长在学，一室少曾开。时忆暮山寺，独登衰草台。名期五字立，迹愧九年来。此意今聊写，还希君子哀。",
            "comment": ""
        },
        {
            "title": "上高侍御",
            "content": "旧隐白云峰，生涯落叶同。关河一栖旅，杨柳十东风。迹处龙钟内，声居汩没中。酬恩若有地，宁止杀微躬。",
            "comment": ""
        },
        {
            "title": "献知己",
            "content": "亦忝受恩身，当殊投刺新。竟蒙分玉石，终不离埃尘。大谷非无暖，幽枝自未春。昏昏过朝夕，应念苦吟人。",
            "comment": ""
        },
        {
            "title": "夏日龙翔寺寄张侍御",
            "content": "沙西林杪寺，殿倚石棱开。晓月僧汲井，残阳钟殷台。河冲绿野去，鸟背白云来。日夕唯增思，京关未想回。",
            "comment": ""
        },
        {
            "title": "玄都观李尊师",
            "content": "藓帻翠髯公，存思古观空。晓坛柽叶露，晴圃柳花风。寿已将椿并，棋难见局终。何当与高鹤，飞去海光中。",
            "comment": ""
        },
        {
            "title": "赠空禅师",
            "content": "虎见修行久，松知夏腊高。寒堂坐风雨，瞑目尚波涛。",
            "comment": ""
        },
        {
            "title": "夏日题岫禅师房",
            "content": "朝朝声磬罢，章子扫藤阴。花过少游客，日长无事心。回山闭院直，落水下桥深。安得开方便，容身老此林。",
            "comment": ""
        },
        {
            "title": "送石贲归吴兴",
            "content": "同志幸同年，高堂君独还。齐荣恩未报，共隐事皆闲。访寺临河岸，开楼见海山。洛中推二陆，莫久恋乡关。",
            "comment": ""
        },
        {
            "title": "即事",
            "content": "抱杖立溪口，迎秋看塞门。连山互苍翠，二水各清浑。笛发孤烟戍，鸦归夕照村。萋萋芳草色，终是忆王孙。",
            "comment": ""
        },
        {
            "title": "题弘济寺不出院僧",
            "content": "楚鞋应此世，只绕砌苔休。色相栽花视，身心坐石修。声寒通节院，城黑见烽楼。欲取闲云并，闲云有去留。",
            "comment": ""
        },
        {
            "title": "答刘录事夜月怀湘西友人见寄",
            "content": "相逢仍朔漠，相问即波涛。江思苇花折，笛声关月高。簿书君阅倦，章句我吟劳。竟夕空凭阁，长河漴石壕。",
            "comment": ""
        },
        {
            "title": "送友人罢举归蜀",
            "content": "憔悴满衣尘，风光岂属身。卖琴红粟贵，看镜白髭新。栈畔谁高步，巴边自问津。凄然莫滴血，杜宇正哀春。",
            "comment": ""
        },
        {
            "title": "和段学士对雪",
            "content": "盈尺知丰稔，开窗对酒壶。飘当大野匝，洒到急流无。密际西风尽，凝间朔气扶。干摧鸟栖枿，冷射夜残垆。赞月登斜汉，兼沙搅北湖。惭于郢客坐，一此调巴歈。",
            "comment": ""
        },
        {
            "title": "秋日将归长安留别王尚书",
            "content": "朔漠正秋霖，西风传夕砧。沧洲未归迹，华发受恩心。露色冈莎冷，蝉声坞木深。清晨鈇钺内，只献白云吟。",
            "comment": ""
        },
        {
            "title": "蒋处士宅喜闲公至",
            "content": "绝杯夏别螺江渡，单钵春过处士斋。尝茗议空经不夜，照花明月影侵阶。",
            "comment": ""
        },
        {
            "title": "晚次临泾",
            "content": "路入犬羊群，城寒雉堞曛。居人只尚武，过客谩投文。马怯奔浑水，雕沈莽苍云。沙田积蒿艾，竟夕见烧焚。",
            "comment": ""
        },
        {
            "title": "游北山寺",
            "content": "烟冈影畔寺，游步此时孤。庭静众药在，鹤闲双桧枯。蓝峰露秋院，灞水入春厨。便可栖心迹，如何返旧途。",
            "comment": ""
        },
        {
            "title": "元日即事",
            "content": "敛板贺交亲，称觞讵有巡。年光悲掷旧，景色喜呈新。水柳烟中重，山梅雪后真。不知将白发，何以度青春。",
            "comment": ""
        },
        {
            "title": "送友人下第归宁",
            "content": "紫阁雪未尽，杏园花亦寒。灞西辞旧友，楚外忆新安。细雨猿啼枿，微阳鹭起滩。旋应赴秋贡，讵得久承欢。",
            "comment": ""
        },
        {
            "title": "冬日寄友人",
            "content": "空为梁甫吟，谁竟是知音。风雪坐闲夜，乡园来旧心。沧江孤棹迥，落日一钟深。君子久忘我，此诚甘自沈。",
            "comment": ""
        },
        {
            "title": "赠张濆处士",
            "content": "露白覆棋宵，林青读易朝。道高天子问，名重四方招。许鹤归华顶，期僧过石桥。虽然在京国，心迹自逍遥。",
            "comment": ""
        },
        {
            "title": "龙翔寺居夏日寄献王尚书",
            "content": "那期高旆下，得遇重臣知。泉石容居止，风沙免路岐。河兼落下望，句入大荒思。无复愁烦暑，回山翠阁危。",
            "comment": ""
        },
        {
            "title": "送卫尉之延陵",
            "content": "草木正花时，交亲触雨辞。一官之任远，尽室出城迟。乳滴茅君洞，鸦鸣季子祠。想知佐理暇，日有咏怀诗。",
            "comment": ""
        },
        {
            "title": "广德官舍二松",
            "content": "杨公休簿领，二木日坚牢。直甚彰吾节，清终庇尔曹。幽阴月里细，冷树雪中高。谁见干霄后，枝飘白鹤毛。",
            "comment": ""
        },
        {
            "title": "龙翔寺阁夜怀渭南张少府",
            "content": "春城带病别，秋塞见除书。况是神仙吏，仍非尘土居。河风吹鸟迥，岳雨滴桐疏。坐阁驰思夕，沙东凉月虚。",
            "comment": ""
        },
        {
            "title": "怀乡",
            "content": "秋风江上家，钓艇泊芦花。断岸绿杨荫，疏篱红槿遮。鼍鸣积雨窟，鹤步夕阳沙。抱疾僧窗夜，归心过月斜。",
            "comment": ""
        },
        {
            "title": "酬王檀见寄",
            "content": "驰心栖杳冥，何物比清泠。夜月照巫峡，秋风吹洞庭。酬难尘鬓皓，坐久壁灯青。竟晚苍山咏，乔枝有鹤听。",
            "comment": ""
        },
        {
            "title": "和段学士南亭春日对雨",
            "content": "晨飞晚未休，兰阁客吟愁。萧飒柳边挂，萦纡花底流。声繁乍离籁，洒急不成沤。经夕江湖思，烟波一钓舟。",
            "comment": ""
        },
        {
            "title": "冬夜宿余正字静恭里闲居",
            "content": "每来多便宿，不负白云言。古木朔风动，寒城疏雪翻。微灯悬刻漏，旧梦返湘沅。先是琴边起，知为阁务繁。",
            "comment": ""
        },
        {
            "title": "送贾岛往金州谒姚员外",
            "content": "山光与水色，独往此中深。溪沥椒花气，岩盘漆叶阴。潇湘终共去，巫峡羡先寻。几夕江楼月，玄晖伴静吟。",
            "comment": ""
        },
        {
            "title": "龙翔寺寄李频",
            "content": "钟声南北寺，不道往来遥。人事因循过，时光荏苒销。悬灯洒砌雨，上阁绕云雕。即是洲中柳，嘶蝉急暮条。",
            "comment": ""
        },
        {
            "title": "寺居秋日对雨有怀",
            "content": "修修复雭雭，黄叶此时飞。隐几客吟断，邻房僧话稀。鸽寒栖树定，萤湿在窗微。即事潇湘渚，渔翁披草衣。",
            "comment": ""
        },
        {
            "title": "夏日因怀阳羡旧游寄裴书记",
            "content": "落日太湖西，波涵万象低。藕花熏浦溆，菱蔓匿凫鹥。树及长桥尽，滩回七里迷。还应坐筹暇，时一梦荆溪。",
            "comment": ""
        },
        {
            "title": "游云际寺",
            "content": "涧壑吼风雷，香门绝顶开。阁寒僧不下，钟定虎常来。鸟啄林稍果，鼯跳竹里苔。心源无一事，尘界拟休回。",
            "comment": ""
        },
        {
            "title": "宿石窟寺",
            "content": "一刹古冈南，孤钟撼夕岚。客闲明月阁，僧闭白云庵。野鹤立枯枿，天龙吟净潭。因知不生理，合自此中探。",
            "comment": ""
        },
        {
            "title": "句",
            "content": "颜凋明镜觉，思苦白云知。沧洲迷钓隐，紫阁负僧期。",
            "comment": ""
        },
        {
            "title": "一公房",
            "content": "幽深谁掩关，清净自多闲。一雨收众木，孤云生远山。花萎绿苔上，鸽乳翠楼间。岚霭燃香夕，容听半偈还。",
            "comment": ""
        },
        {
            "title": "赠李商隐",
            "content": "羽翼恣抟扶，山河使笔驱。月疏吟夜桂，龙失咏春珠。草细盘金勒，花繁倒玉壶。徒嗟好章句，无力致前途。",
            "comment": ""
        },
        {
            "title": "龙翔寺居喜胡权见访因宿",
            "content": "林栖无异欢，煮茗就花栏。雀啅北冈晓，僧开西阁寒。冲桥二水急，扣月一钟残。明发还分手，徒悲行路难。",
            "comment": ""
        },
        {
            "title": "题翠微寺",
            "content": "沿溪又涉巅，始喜入前轩。钟度鸟沈壑，殿扃云湿幡。凉泉堕众石，古木彻疏猿。月上僧阶近，斯游岂易言。",
            "comment": ""
        },
        {
            "title": "夏日龙翔寺居即事寄崔侍御",
            "content": "古刹一幡斜，吹门水过沙。数声钟里饭，双影树间茶。落日穷荒雨，微风古堑花。何当戴豸客，复此问生涯。",
            "comment": ""
        },
        {
            "title": "王母祠前写望",
            "content": "云霞千古事，桃李旧花颜。芳信沈青鸟，空祠掩暮山。香传一座暗，柳匝万家闲。那复伤神所，河昏落日间。",
            "comment": ""
        },
        {
            "title": "绝句",
            "content": "银地无尘金菊开，紫梨红枣堕莓苔。一泓秋水一轮月，今夜故人来不来。",
            "comment": ""
        },
        {
            "title": "樊川寒食",
            "content": "新松□绿草，古柏翳黄沙。珮珂客惊鸟，绮罗人间花。蹙尘南北马，碾石去来车。川晚悲风动，坟前碎纸斜。",
            "comment": ""
        },
        {
            "title": "得子侄书",
            "content": "远书来阮巷，阙下见江东。不得经史力，枉抛耕稼功。雁天霞脚雨，渔夜苇条风。无复琴杯兴，开怀向尔同。",
            "comment": ""
        },
        {
            "title": "送友人南中访旧知",
            "content": "春尽大方游，思君便白头。地蒸川有毒，天暖树无秋。水急三巴险，猿分五岭愁。为缘知己分，南国必淹留。",
            "comment": ""
        },
        {
            "title": "送潘咸",
            "content": "时时赍破囊，访我息闲坊。煮雪问茶味，当风看雁行。心齐山鹿逸，句敌柳花狂。坚苦今如此，前程岂渺茫。",
            "comment": ""
        }
    ]
}