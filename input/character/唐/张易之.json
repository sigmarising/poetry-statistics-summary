{
    "dynasty": "唐",
    "author": "张易之",
    "poems": [
        {
            "title": "侍从过公主南宅侍宴探得风字应制",
            "content": "逐赏平阳第，鸣笳上苑东。鸟吟千户竹，蝶舞百花丛。时攀小山桂，共挹大王风。坐客无劳起，秦箫曲未终。",
            "comment": ""
        },
        {
            "title": "泛舟侍宴应制",
            "content": "平明出御沟，解缆坐回舟。绿水澄明月，红罗结绮楼。弦歌争浦入，冠盖逐川流。白鱼臣作伴，相对舞王舟。",
            "comment": ""
        },
        {
            "title": "横吹曲辞·出塞",
            "content": "侠客重恩光，骢马饰金装。瞥闻传羽檄，驰突救边荒。转战磨笄地，横行戴斗乡。将军占太白，小妇怨流黄。騕褭青丝骑，娉婷红粉妆。一春莺度曲，八月雁成行。谁堪坐秋思，罗袖拂空床。",
            "comment": ""
        },
        {
            "title": "奉和圣制夏日游石淙山",
            "content": "六龙骧首晓駸駸，七圣陪轩集颍阴。千丈松萝交翠幕，一丘山水当鸣琴。青鸟白云王母使，垂藤断葛野人心。山中日暮幽岩下，泠然香吹落花深。",
            "comment": ""
        }
    ]
}