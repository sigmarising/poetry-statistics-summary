{
    "dynasty": "唐",
    "author": "翁承赞",
    "poems": [
        {
            "title": "万寿寺牡丹",
            "content": "烂熳香风引贵游，高僧移步亦迟留。可怜殿角长松色，不得王孙一举头。",
            "comment": ""
        },
        {
            "title": "辞闽王归朝寄倪先辈",
            "content": "时人莫讶再还乡，简册分明剑佩光。驷马高车太常乐，登庸门下忆贤良。",
            "comment": ""
        },
        {
            "title": "访建阳马驿僧亚齐",
            "content": "萧萧风雨建阳溪，溪畔维舟访亚齐。一轴新诗剑潭北，十年旧识华山西。吟魂惜向江村老，空性元知世路迷。应笑乘轺青琐客，此时无暇听猿啼。",
            "comment": ""
        },
        {
            "title": "蒙闽王改赐乡里",
            "content": "乡名文秀里光贤，别向钧台造化权。阀阅便因今日贵，德音兼与后人传。自从受赐身无力，向未酬恩骨肯镌。归阙路遥心更切，不嫌扶病倚旌旃。",
            "comment": ""
        },
        {
            "title": "题故居",
            "content": "一为鹅子二连花，三望青湖四石斜。惟有岭湖居第五，山前却是宰臣家。",
            "comment": ""
        },
        {
            "title": "寄示儿孙",
            "content": "力学烧丹二十年，辛勤方得遇真仙。便随羽客归三岛，旋听霓裳适九天。得路自能酬造化，立身何必恋林泉。予家药鼎分明在，好把仙方次第传。",
            "comment": ""
        },
        {
            "title": "奉使封王次宜春驿",
            "content": "微宦淹留鬓已斑，此心长忆旧林泉。不因列土封千乘，争得衔恩拜二天。云断自宜乡树出，月高犹伴客心悬。夜来梦到南台上，遍看江山胜往年。",
            "comment": ""
        },
        {
            "title": "题壶山",
            "content": "井邑斜连北，蓬瀛直倚东。秋高岩溜白，日上海波红。",
            "comment": ""
        },
        {
            "title": "汉上登舟忆闽",
            "content": "汉皋亭畔起西风，半挂征帆立向东。久客自怜归路近，算程不怕酒觞空。参差雁阵天初碧，零落渔家蓼欲红。一片归心随去棹，愿言指日拜文翁。",
            "comment": ""
        },
        {
            "title": "文明殿受册封闽王",
            "content": "龙墀班听漏声长，竹帛昭勋扑御香。鸣佩洞庭辞帝主，登车故里册闽王。一千年改江山瑞，十万军蒙雨露光。吟寄短篇追往事，留文功业不寻常。",
            "comment": ""
        },
        {
            "title": "松",
            "content": "倚涧临溪自屈蟠，雪花销尽藓花干。幽枝好折为谈柄，入手方知有岁寒。",
            "comment": ""
        },
        {
            "title": "擢探花使三首",
            "content": "洪崖差遣探花来，检点芳丛饮数杯。深紫浓香三百朵，明朝为我一时开。九重烟暖折槐芽，自是升平好物华。今日始知春气味，长安虚过四年花。探花时节日偏长，恬淡春风称意忙。每到黄昏醉归去，纻衣惹得牡丹香。",
            "comment": ""
        },
        {
            "title": "晨兴",
            "content": "鼓绝天街冷雾收，晓来风景已堪愁。槐无颜色因经雨，菊有精神为傍秋。自爱鲜飙生户外，不教闲事住心头。披襟徐步一萧洒，吟绕盆池想狎鸥。",
            "comment": ""
        },
        {
            "title": "柳",
            "content": "斜拂中桥远映楼，翠光骀荡晓烟收。洛阳才子多情思，横把金鞭约马头。高出营门远出墙，朱阑门闭绿成行。将军宴罢东风急，闲衬旌旗簇画堂。彭泽先生酒满船，五株栽向九江边。长条细叶无穷尽，管领春风不计年。炀帝东游意绪多，宫娃眉翠两相和。一声水调春风暮，千里交阴锁汴河。缠绕春情卒未休，秦娥萧史两相求。玉句阑内朱帘卷，瑟瑟丝笼十二楼。",
            "comment": ""
        },
        {
            "title": "晓望",
            "content": "清霜散漫似轻岚，玉阙参差万象涵。独上秦台最高处，旧山依约在东南。",
            "comment": ""
        },
        {
            "title": "句",
            "content": "烟萝况逼神仙窟，丹灶还应许独寻。",
            "comment": ""
        },
        {
            "title": "晨兴",
            "content": "晨起竹轩外，逍遥清兴多。早凉生户牖，孤月照关河。旅食甘藜藿，归心忆薜萝。一尊如有地，放意且狂歌。",
            "comment": ""
        },
        {
            "title": "寄舍弟承裕员外",
            "content": "江花岸草晚萋萋，公子王孙思合迷。无主园林饶采伐，忘情鸥鸟恣高低。长江月上鱼翻鬣，荒圃人稀獭印蹄。何事斜阳再回首，休愁离别岘山西。",
            "comment": ""
        },
        {
            "title": "奉使封闽王归京洛",
            "content": "泥缄紫诰御恩光，信马嘶风出洛阳。此去愿言归梓里，预凭魂梦展维桑。客程回首瞻文陛，驿路乘轺忆故乡。指日还家堪自重，恩荣昼锦贺封王。",
            "comment": ""
        },
        {
            "title": "书斋谩兴二首",
            "content": "池塘四五尺深水，篱落两三般样花。过客不须频问姓，读书声里是吾家。官事归来衣雪埋，儿童灯火小茅斋。人家不必论贫富，惟有读书声最佳。",
            "comment": ""
        },
        {
            "title": "隋堤柳",
            "content": "春半烟深汴水东，黄金丝软不胜风。轻笼行殿迷天子，抛掷长安似梦中。",
            "comment": ""
        },
        {
            "title": "对雨述怀示弟承检",
            "content": "淋淋霎霎结秋霖，欲使秦城叹陆沈。晓势遮回朝客马，夜声滴破旅人心。青苔重叠封颜巷，白发萧疏引越吟。不有惠连同此景，江南归思几般深。",
            "comment": ""
        },
        {
            "title": "题槐",
            "content": "雨中妆点望中黄，句引蝉声送夕阳。忆昔当年随计吏，马蹄终日为君忙。",
            "comment": ""
        },
        {
            "title": "御命归乡蒙赐锦衣",
            "content": "九重宣旨下丹墀，面对天颜赐锦衣。中使擎来三殿晓，宝箱开处五云飞。德音耳聆君恩重，金印腰悬己力微。更待临轩陈鼓吹，星轺便指故乡归。",
            "comment": ""
        },
        {
            "title": "华下霁后晓眺",
            "content": "结茅幽寂近禅林，霁景烟光著柳阴。千嶂华山云外秀，万重乡思望中深。老嫌白发还偷镊，贫对春风亦强吟。花畔水边人不会，腾腾闲步一披襟。",
            "comment": ""
        },
        {
            "title": "题景祥院",
            "content": "一溪拖碧绕崔嵬，瓶钵偏宜向此隈。农罢树阴黄犊卧，斋时山下白衣来。松多往日门人种，路是前朝释子开。三卷贝多金粟语，可能心炼得成灰。",
            "comment": ""
        },
        {
            "title": "天祐元年以右拾遗使册闽王而作",
            "content": "蓬莱宫阙晓光匀，红案舁麻降紫宸。鸾奏八音谐律吕，凤衔五色显丝纶。萧何相印钧衡重，韩信斋坛雨露新。得侍丹墀官异宠，此身何幸沐恩频。",
            "comment": ""
        },
        {
            "title": "题莒潭安闽院",
            "content": "祧宗营祀舍，幽异胜珠林。名士穿云访，飞禽傍竹吟。窗含孤岫影，牧卧断霞阴。景福滋闽壤，芳名亘古今。",
            "comment": ""
        },
        {
            "title": "喜弟承检登科",
            "content": "两篇佳句敌琼瑰，怜我三清道路开。荆璞献多还得售，桂堂恩在敢轻回。花繁不怕寻香客，榜到应倾贺喜杯。知尔苦心功业就，早携长策出山来。",
            "comment": ""
        },
        {
            "title": "擢进士",
            "content": "霓旌引上大罗天，别领新衔意自怜。蝴蝶流莺莫先去，满城春色属群仙。",
            "comment": ""
        },
        {
            "title": "甲子岁衔命到家至榕城册封次日闽王降",
            "content": "登庸楼上方停乐，新市堤边又举杯。正是离情伤远别，忽闻台旨许重来。此时暂与交亲好，今日还将简册回。争得长房犹在世，缩教地近钓鱼台。",
            "comment": "【注释】原题：甲子岁衔命到家，至榕城册封。次日，闽王降旌旗于新丰市堤饯别"
        }
    ]
}