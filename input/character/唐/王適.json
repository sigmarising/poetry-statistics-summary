{
    "dynasty": "唐",
    "author": "王適",
    "poems": [
        {
            "title": "蜀中言怀",
            "content": "独坐年将暮，常怀志不通。有时须问影，无事却书空。弃置如天外，平生似梦中。蓬心犹是客，华发欲成翁。迹滞魂逾窘，情乖路转穷。别离同夜月，愁思隔秋风。老少悲颜驷，盈虚悟翟公。时来不可问，何用求童蒙。",
            "comment": ""
        },
        {
            "title": "江滨梅",
            "content": "忽见寒梅树，开花汉水滨。不知春色早，疑是弄珠人。",
            "comment": ""
        },
        {
            "title": "江上有怀",
            "content": "湛湛江水见底清，荷花莲子傍江生。采莲将欲寄同心，秋风落花空复情。棹歌数曲如有待，正见明月度东海。海上云尽月苍苍，万里分辉满洛阳。洛阳闺阁夜何央，蛾眉婵娟断人肠。寂寥金屏空自掩，青荧银烛不生光。应怜水宿洞庭子，今夕迢遥天一方。",
            "comment": ""
        },
        {
            "title": "铜雀妓",
            "content": "日暮铜雀迥，秋深玉座清。萧森松柏望，委郁绮罗情。君恩不再得，妾舞为谁轻。",
            "comment": ""
        }
    ]
}