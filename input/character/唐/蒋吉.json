{
    "dynasty": "唐",
    "author": "蒋吉",
    "poems": [
        {
            "title": "次青云驿",
            "content": "马转栎林山鸟飞，商溪流水背残晖。行人几在青云路，底事风尘犹满衣。",
            "comment": ""
        },
        {
            "title": "昭君冢",
            "content": "曾为汉帝眼中人，今作狂胡陌上尘。身死不知多少载，冢花犹带洛阳春。",
            "comment": ""
        },
        {
            "title": "寄进士贾希",
            "content": "恨苦泪不落，耿然东北心。空囊与瘦马，羁绁意应深。",
            "comment": ""
        },
        {
            "title": "高溪有怀",
            "content": "驻马高溪侧，旅人千里情。雁山山下水，还作此泉声。",
            "comment": ""
        },
        {
            "title": "出塞",
            "content": "瘦马羸童行背秦，暮鸦撩乱入残云。北风吹起寒营角，直至榆关人尽闻。",
            "comment": ""
        },
        {
            "title": "大庾驿有怀",
            "content": "一囊书重百余斤，邮吏宁知去计贫。莫讶偏吟望乡句，明朝便见岭南人。",
            "comment": ""
        },
        {
            "title": "石城",
            "content": "系缆石城下，恣吟怀暂开。江人桡艇子，将谓莫愁来。",
            "comment": ""
        },
        {
            "title": "题商山修路僧院",
            "content": "此地修行山几枯，草堂生计只瓶盂。支郎既解除艰险，试看人心平得无。",
            "comment": ""
        },
        {
            "title": "汉东道中",
            "content": "九十九冈遥，天寒雪未消。羸童牵瘦马，不敢过危桥。",
            "comment": ""
        },
        {
            "title": "四老庙",
            "content": "无端舍钓学干名，不得溪山养性情。自省此身非达者，今朝羞拜四先生。",
            "comment": ""
        },
        {
            "title": "题长安僧院",
            "content": "出门争走九衢尘，总是浮生不了身。惟有水田衣下客，大家忙处作闲人。",
            "comment": ""
        },
        {
            "title": "闻歌竹枝",
            "content": "巡堤听唱竹枝词，正是月高风静时。独向东南人不会，弟兄俱在楚江湄。",
            "comment": ""
        },
        {
            "title": "樵翁",
            "content": "独入深山信脚行，惯当貙虎不曾惊。路傍花发无心看，惟见枯枝刮眼明。",
            "comment": ""
        },
        {
            "title": "次商於感旧寄卢中丞",
            "content": "昔年簪组隘丘门，今日旌幢一院存。何事商於泪如雨，小儒偏受陆家恩。",
            "comment": ""
        },
        {
            "title": "旅泊",
            "content": "霜月正高鹦鹉洲，美人清唱发红楼。乡心暗逐秋江水，直到吴山脚下流。",
            "comment": ""
        }
    ]
}