{
    "dynasty": "唐",
    "author": "蜀宫群仙",
    "poems": [
        {
            "title": "太真",
            "content": "春梦悠扬生下界，一堪成笑一堪悲。马嵬不是无情地，自迈蓬莱睡觉时。",
            "comment": ""
        },
        {
            "title": "麻姑",
            "content": "世间何事不潸然，得失人情命不延。适向蔡家厅上饮，回头已见一千年。",
            "comment": ""
        },
        {
            "title": "后土夫人",
            "content": "偶引群仙到世间，熏风殿里醉华筵。等闲贪赏不归去，愁杀韦郎一觉眠。",
            "comment": ""
        },
        {
            "title": "上元夫人",
            "content": "思量往事一愁容，阿母曾邀到汉宫。城阙不存人不见，茂陵荒草恨无穷。",
            "comment": ""
        },
        {
            "title": "王母",
            "content": "沧海成尘几万秋，碧桃花发长春愁。不来便是数千载，周穆汉皇何处游。",
            "comment": ""
        },
        {
            "title": "弄玉",
            "content": "采凤飞来到禁闱，便随王母驻瑶池。如今记得秦楼上，偷见萧郎恼妾时。",
            "comment": ""
        }
    ]
}