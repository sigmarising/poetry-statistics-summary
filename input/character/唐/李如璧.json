{
    "dynasty": "唐",
    "author": "李如璧",
    "poems": [
        {
            "title": "明月",
            "content": "三五月华流炯光，可怜怀归郢路长。逾江越汉津无梁，遥遥永夜思茫茫。昭君失宠辞上宫，蛾眉婵娟卧毡穹。胡人琵琶弹北风，汉家音信绝南鸿。昭君此时怨画工，可怜明月光朣胧。节既秋兮天向寒，沅有漪兮湘有澜，沅湘纠合淼漫漫。洛阳才子忆长安，可怜明月复团团。逐臣恋主心愈恪，弃妻思君情不薄。已悲芳岁徒沦落，复恐红颜坐销铄。可怜明月方照灼，向影倾身比葵藿。",
            "comment": ""
        }
    ]
}