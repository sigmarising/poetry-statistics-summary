{
    "dynasty": "唐",
    "author": "薛奇童",
    "poems": [
        {
            "title": "楚宫词二首",
            "content": "禁苑春风起，流莺绕合欢。玉窗通日气，珠箔卷轻寒。杨叶垂阴砌，梨花入井栏。君王好长袖，新作舞衣宽。日晚梧桐落，微寒入禁垣。月悬三雀观，霜度万秋门。艳舞矜新宠，愁容泣旧恩。不堪深殿里，帘外欲黄昏。",
            "comment": ""
        },
        {
            "title": "云中行",
            "content": "云中小儿吹金管，向晚因风一川满。塞北云高心已悲，城南木落肠堪断。忆昔魏家都此方，凉风观前朝百王。千门晓映山川色，双阙遥连日月光。举杯称寿永相保，日夕歌钟彻清昊。将军汗马百战场，天子射兽五原草。寂寞金舆去不归，陵上黄尘满路飞。河边不语伤流水，川上含情叹落晖。此时独立无所见，日暮寒风吹客衣。",
            "comment": ""
        },
        {
            "title": "和李起居秋夜之作",
            "content": "过庭闻礼日，趋侍记言回。独卧玉窗前，卷帘残雨来。高秋南斗转，凉夜北堂开。水影入朱户，萤光生绿苔。简成良史笔，年是洛阳才。莫重白云意，时人许上台。",
            "comment": ""
        },
        {
            "title": "拟古",
            "content": "沙尘朝蔽日，失道还相遇。寒影波上云，秋声月前树。川气生晓夕，野阴乍烟雾。沉沉滮池水，人马不敢渡。吮痈世所薄，挟纩恩难顾。不见古时人，中宵泪横注。",
            "comment": ""
        },
        {
            "title": "相和歌辞·怨诗二首",
            "content": "日晚梧桐落，微寒入禁垣。月悬三雀观，霜度万秋门。艳舞矜新宠，愁容泣旧恩。不堪深殿里，帘外欲黄昏。禁苑春风起，流莺绕合欢。玉窗通日气，珠箔卷轻寒。杨叶垂金砌，梨花入井阑。君王好长袖，新作舞衣宽。",
            "comment": ""
        },
        {
            "title": "塞下曲",
            "content": "骄虏初南下，烟尘暗国中。独召李将军，夜开甘泉宫。一身许明主，万里总元戎。霜甲卧不暖，夜半闻边风。胡天早飞雪，荒徼多转蓬。寒云覆水重，秋气连海空。金鞍谁家子，上马鸣角弓。自是幽并客，非论爱立功。",
            "comment": ""
        },
        {
            "title": "吴声子夜歌（一作崔国辅诗，题云古意）",
            "content": "净扫黄金阶，飞霜皓如雪。下帘弹箜篌，不忍见秋月。",
            "comment": ""
        }
    ]
}