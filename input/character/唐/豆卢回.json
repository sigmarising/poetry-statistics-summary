{
    "dynasty": "唐",
    "author": "豆卢回",
    "poems": [
        {
            "title": "登乐游原怀古",
            "content": "缅惟汉宣帝，初谓皇曾孙。虽在襁褓中，亦遭巫蛊冤。至哉丙廷尉，感激义弥敦。驰逐莲勺道，出入诸陵门。一朝风云会，竟登天位尊。握符升宝历，负扆御华轩。赫奕文物备，葳蕤休瑞繁。卒为中兴主，垂名于后昆。雄图奄已谢，余址空复存。昔为乐游苑，今为狐兔园。朝见牧竖集，夕闻栖鸟喧。萧条灞亭岸，寂寞杜陵原。幂詈野烟起，苍茫岚气昏。二曜屡回薄，四时更凉温。天道尚如此，人理安可论。",
            "comment": ""
        }
    ]
}