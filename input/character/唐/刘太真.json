{
    "dynasty": "唐",
    "author": "刘太真",
    "poems": [
        {
            "title": "顾十二况左迁过韦苏州，房杭州，韦睦州，三",
            "content": "宠至乃不惊，罪及非无由。奔迸历畏途，缅邈赴偏陬。牧此凋弊甿，属当赋敛秋。夙兴谅无补，旬暇焉敢休。前日怀友生，独登城上楼。迢迢西北望，远思不可收。今日车骑来，旷然销人忧。晨迎东斋饭，晚度南溪游。以我碧流水，泊君青翰舟。莫将迁客程，不为胜境留。飞札谢三守，斯篇希见酬。",
            "comment": ""
        },
        {
            "title": "贡院寄前主司萧尚书听（一作吕渭诗）",
            "content": "独坐贡闱里，愁心芳草生。山公昨夜事，应见此时情。",
            "comment": ""
        },
        {
            "title": "宣州东峰亭各赋一物得古壁苔",
            "content": "苒苒温寒泉，绵绵古危壁。光含孤翠动，色与暮云寂。深浅松月间，幽人自登历。",
            "comment": ""
        }
    ]
}