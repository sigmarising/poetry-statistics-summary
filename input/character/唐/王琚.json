{
    "dynasty": "唐",
    "author": "王琚",
    "poems": [
        {
            "title": "自荆湖入朝至岳阳奉别张燕公",
            "content": "五载朝天子，三湘逢旧僚。扁舟方辍棹，清论遂终朝。远树烟间没，长江地际摇。帝城驰梦想，归帆满风飙。",
            "comment": ""
        },
        {
            "title": "游灉湖上寺",
            "content": "春山临远壑，水木自幽清。夙昔怀微尚，兹焉一放情。云间听弄鸟，烟上摘初英。地僻方无闷，逾知道思精。",
            "comment": ""
        },
        {
            "title": "美女篇",
            "content": "东邻美女实名倡，绝代容华无比方。浓纤得中非短长，红素天生谁饰妆。桂楼椒阁木兰堂，绣户雕轩文杏梁。屈曲屏风绕象床，萎蕤翠帐缀香囊。玉台龙镜洞彻光，金炉沉烟酷烈芳。遥闻行佩音锵锵，含娇欲笑出洞房。二八三五闺心切，褰帘卷幔迎春节。清歌始发词怨咽，鸣琴一弄心断绝。借问哀怨何所为，盛年情多心自悲。须臾破颜倏敛态，一悲一喜并相宜。何能见此不注心，惜无媒氏为传音。可怜盈盈直千金，谁家君子为藁砧。",
            "comment": ""
        },
        {
            "title": "奉答燕公",
            "content": "郡远途且艰，宜悲良自得。胡为心独尔，惠好在南国。亦既清颜披，冏然良愿克。与君兰时会，群物如藻饰。烟景惜欢赏，云山起翰墨。接艺奇思微，偶谈玄言直。永日不知倦，逾旬犹谓亟。如何酌离尊，移棹巴城侧。浦口劳长望，舟中独太息。疾风吹飞帆，倏忽南与北。目尽不复见，怀哉无终极。唯当衡峰上，遥辨湖水色。",
            "comment": ""
        }
    ]
}