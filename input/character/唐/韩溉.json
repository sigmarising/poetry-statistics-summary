{
    "dynasty": "唐",
    "author": "韩溉",
    "poems": [
        {
            "title": "句",
            "content": "门掩落花人别后，窗含残月酒醒时。",
            "comment": ""
        },
        {
            "title": "柳",
            "content": "雪尽青门弄影微，暖风迟日早莺归。如凭细叶留春色，须把长条系落晖。彭泽有情还郁郁，隋堤无主自依依。世间惹恨偏饶此，可是行人折赠稀。",
            "comment": ""
        },
        {
            "title": "竹",
            "content": "树色连云万叶开，王孙不厌满庭栽。凌霜尽节无人见，终日虚心待凤来。谁许风流添兴咏，自怜潇洒出尘埃。朱门处处多闲地，正好移阴覆翠苔。",
            "comment": ""
        },
        {
            "title": "水（一作韩喜诗）",
            "content": "方圆不定性空求，东注沧溟早晚休。高截碧塘长耿耿，远飞青嶂更悠悠。潇湘月浸千年色，梦泽烟含万古愁。别有岭头呜咽处，为君分作断肠流。",
            "comment": ""
        },
        {
            "title": "松",
            "content": "倚空高槛冷无尘，往事闲徵梦欲分。翠色本宜霜后见，寒声偏向月中闻。啼猿想带苍山雨，归鹤应和紫府云。莫向东园竞桃李，春光还是不容君。",
            "comment": ""
        },
        {
            "title": "鹊",
            "content": "才见离巢羽翼开，尽能轻飏出尘埃。人间树好纷纷占，天上桥成草草回。几度送风临玉户，一时传喜到妆台。若教颜色如霜雪，应与清平作瑞来。",
            "comment": ""
        }
    ]
}