{
    "dynasty": "唐",
    "author": "李幼卿",
    "poems": [
        {
            "title": "前年春，与独孤常州兄花时为别，倏已三年矣",
            "content": "近日霜毛一番新，别时芳草两回春。不堪花落花开处，况是江南江北人。薄宦龙钟心懒慢，故山寥落水奫沦。缘君爱我疵瑕少，愿窃仁风寄老身。",
            "comment": ""
        },
        {
            "title": "游烂柯山四首",
            "content": "拂雾理孤策，薄霄眺层岑。迥升烟雾外，豁见天地心。物象不可及，迟回空咏吟。巨石何崔嵬，横桥架山顶。傍通日月过，仰望虹霓迥。圣者开津梁，谁能度兹岭。二仙自围棋，偶与樵夫会。仙家异人代，俄顷千年外。笙鹤何时还，仪形尚相对。石室过云外，二僧俨禅寂。不语对空山，无心向来客。作礼未及终，忘循旧形迹。",
            "comment": ""
        }
    ]
}