{
    "dynasty": "唐",
    "author": "元季川",
    "poems": [
        {
            "title": "山中晓兴",
            "content": "河汉降玄霜，昨来节物殊。愧无神仙姿，岂有阴阳俱。灵鸟望不见，慨然悲高梧。华叶随风扬，珍条杂榛芜。为君寒谷吟，叹息知何如。",
            "comment": ""
        },
        {
            "title": "古远行",
            "content": "悠悠远行者，羁独当时思。道与日月长，人无茅舍期。出门万里心，谁不伤别离。纵远当白发，岁月悲今时。何况异形容，安须与尔悲。.第二百六十卷",
            "comment": ""
        },
        {
            "title": "泉上雨后作",
            "content": "风雨荡繁暑，雷息佳霁初。众峰带云雨，清气入我庐。飒飒凉飙来，临窥惬所图。绿萝长新蔓，褭褭垂坐隅。流水复檐下，丹砂发清渠。养葛为我衣，种芋为我蔬。谁是畹与畦，瀰漫连野芜。",
            "comment": ""
        },
        {
            "title": "登云中",
            "content": "灌田东山下，取乐在尔休。清兴相引行，日日三四周。白鸥与我心，不厌此中游。穷览颇有适，不极趣无幽。憀然歌采薇，曲尽心悠悠。",
            "comment": ""
        }
    ]
}