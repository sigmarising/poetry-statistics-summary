{
    "dynasty": "唐",
    "author": "李骘",
    "poems": [
        {
            "title": "自惠山至吴下寄酬南徐从事",
            "content": "不接芳晨游，独此长洲苑。风颜一成阻，翰墨劳空返。悠悠汀渚长，杳杳蘋花晚。如何西府欢，尚念东吴远。瑶音动清韵，兰思芬盈畹。犹及九峰春，归吟白云巘。",
            "comment": ""
        },
        {
            "title": "慧山寺肄业送怀坦上人",
            "content": "流水何山分，浮云空中遇。我生无根株，聚散亦难固。忆昨斗龙春，岩栖侣高步。清怀去羁束，幽境无滓污。日落九峰明，烟生万华暮。兹欢未云隔，前笑倏已故。四时难信留，百草换霜露。离襟一成解，怅抱将何谕？惊泉有余哀，永日谁与度？缅思孤帆影，再往重江路。去去忽凄悲，因风暂回顾。",
            "comment": ""
        },
        {
            "title": "读惠山若冰师集因题故院三首",
            "content": "五天何处望，心念起皆知。化塔留今日，泉鸣自昔时。古苔生石静，秋草满山悲。莫道声容远，长歌白雪词。高怀逢异境，佳句想吟频。月冷松溪夜，烟浓草寺春。浮云将世远，清听与名新。不见开岩日，空为拜影人。景物搜求歇，山云放纵飞。树寒烟鹤去，池静水龙归。暗榻尘飘满，阴檐月到稀。何年灯焰尽，风动影堂扉。",
            "comment": ""
        }
    ]
}