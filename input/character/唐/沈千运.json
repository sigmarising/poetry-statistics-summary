{
    "dynasty": "唐",
    "author": "沈千运",
    "poems": [
        {
            "title": "感怀弟妹（一作汝坟示弟妹）",
            "content": "今日春气暖，东风杏花拆。筋力久不如，却羡涧中石。神仙杳难准，中寿稀满百。近世多夭伤，喜见鬓发白。杖藜竹树间，宛宛旧行迹。岂知林园主，却是林园客。兄弟可存半，空为亡者惜。冥冥无再期，哀哀望松柏。骨肉能几人，年大自疏隔。性情谁免此，与我不相易。唯念得尔辈，时看慰朝夕。平生兹已矣，此外尽非适。",
            "comment": ""
        },
        {
            "title": "赠史修文",
            "content": "故人阻千里，会面非别期。握手于此地，当欢反成悲。念离宛犹昨，俄已经数期。畴昔皆少年，别来鬓如丝。不道旧姓名，相逢知是谁。曩游尽鶱翥，与君仍布衣。岂曰无其才，命理应有时。别路渐欲少，不觉生涕洟。",
            "comment": ""
        },
        {
            "title": "山中作",
            "content": "栖隐非别事，所愿离风尘。不辞城邑游，礼乐拘束人。迩来归山林，庶事皆吾身。何者为形骸，谁是智与仁。寂寞了闲事，而后知天真。咳唾矜崇华，迂俯相屈伸。如何巢与由，天子不知臣。",
            "comment": ""
        },
        {
            "title": "古歌",
            "content": "北邙不种田，但种松与柏。松柏未生处，留待市朝客。",
            "comment": ""
        },
        {
            "title": "濮中言怀",
            "content": "圣朝优贤良，草泽无遗匿。人生各有命，在余胡不淑。一生但区区，五十无寸禄。衰退当弃捐，贫贱招毁讟。栖栖去人世，屯踬日穷迫。不如守田园，岁晏望丰熟。壮年失宜尽，老大无筋力。始觉前计非，将贻后生福。童儿新学稼，少女未能织。顾此烦知己，终日求衣食。",
            "comment": ""
        }
    ]
}