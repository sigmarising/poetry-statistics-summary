{
    "dynasty": "唐",
    "author": "韦蟾",
    "poems": [
        {
            "title": "梅",
            "content": "高树临溪艳，低枝隔竹繁。何须是桃李，然后欲忘言。拟折魂先断，须看眼更昏。谁知南陌草，却解望王孙。",
            "comment": ""
        },
        {
            "title": "送卢潘尚书之灵武",
            "content": "贺兰山下果园成，塞北江南旧有名。水木万家朱户暗，弓刀千队铁衣鸣。心源落落堪为将，胆气堂堂合用兵。却使六番诸子弟，马前不信是书生。",
            "comment": ""
        },
        {
            "title": "题僧壁",
            "content": "一竹横檐挂净巾，灶无烟火地无尘。剃头未必知心法，要且闲于名利人。",
            "comment": ""
        },
        {
            "title": "长乐驿谑李汤给事题名",
            "content": "渭水秦山照眼明，希仁何事寡诗情。只因学得虞姬婿，书字才能记姓名。",
            "comment": ""
        },
        {
            "title": "和柯古穷居苦日喜雨",
            "content": "贞机澹少思，雅尚防多僻。揽葛犹不畏，劳形同处瘠。头焦讵是焚，背汗宁关炙。方欣见润础，那虞悲铄石。道与古人期，情难物外适。几怀朱邸绶，颇旷金门藉。清奥已萧萧，陈柯将槭槭。玉律诗调正，琼卮酒肠窄。衣桁袭中单，浴床抛下绤。黎侯寓于卫，六义非凡格。",
            "comment": ""
        },
        {
            "title": "岳麓道林寺",
            "content": "石门迥接苍梧野，愁色阴深二妃寡。广殿崔嵬万壑间，长廓诘曲千岩下。静听林飞念佛鸟，细看壁画驮经马。暖日斜明螮蝀梁，湿烟散幂鸳鸯瓦。北方部落檀香塑，西国文书贝叶写。坏栏迸竹醉好题，窄路垂藤困堪把。沈裴笔力斗雄壮，宋杜词源两风雅。他方居士来施斋，彼岸上人投结夏。悲我未离扰扰徒，劝我休学悠悠者。何时得与刘遗民，同入东林远公社。",
            "comment": ""
        },
        {
            "title": "句",
            "content": "争挥钩弋手，竞耸踏摇身。伤颊讵关舞，捧心非效嚬。",
            "comment": ""
        },
        {
            "title": "上元三首",
            "content": "新正圆月夜，尤重看灯时。累塔嫌沙细，成文讶笔迟。归牛疑燧落，过雁误书迟。生惜兰膏烬，远为隔岁期。举烛光才起，挥毫势竞分。点时惊坠石，挑处接崩云。辞异秦丞相，铭非窦冠军。唯愁残焰落，逢玉亦俱焚。多宝神光动，生金瑞色浮。照人低入郭，伴月夜当楼。熏穴应无取，焚林固有求。夜阑陪玉帐，不见九枝留。",
            "comment": ""
        }
    ]
}