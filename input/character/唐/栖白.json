{
    "dynasty": "唐",
    "author": "栖白",
    "poems": [
        {
            "title": "送造微上人游五台及礼本师",
            "content": "寒空金锡响，欲过渭阳津。极目多来雁，孤城少故人。与师虽别久，于法本相亲。又对清凉月，中宵语宿因。",
            "comment": ""
        },
        {
            "title": "赠识古法师",
            "content": "重城深寺讲初休，却忆家山访旧游。对月与君相送夜，闻蛩教我独惊秋。云心杳杳难为别，鹤性萧萧不可留。遥想孤舟清渭上，飘然帆影起离愁。",
            "comment": ""
        },
        {
            "title": "哭刘得仁",
            "content": "为爱诗名吟至死，风魂雪魄去难招。直须桂子落坟上，生得一枝冤始消。",
            "comment": ""
        },
        {
            "title": "寻山僧真胜上人不遇",
            "content": "松下禅栖所，苔滋径莫分。青山春暮见，流水夜深闻。不坐看心石，应随出定云。猿猱非可问，岩谷自空曛。",
            "comment": ""
        },
        {
            "title": "赠李溟秀才",
            "content": "南居古庙深，高树宿山禽。明月上清汉，骚人动楚吟。数篇正始韵，一片补亡心。孤悄欺何谢，云波不可寻。",
            "comment": ""
        },
        {
            "title": "送禅师宗极归玉峰",
            "content": "背郭去归宿，头陀意颇浓。鹤争栖远树，猿斗上孤峰。夜戍经霜月，秋城过雨钟。由来无定止，何处访高踪。",
            "comment": ""
        },
        {
            "title": "边思",
            "content": "西北黄云暮，声声画角愁。阴山一夜雨，白草四郊秋。乱雁鸣寒渡，飞沙入废楼。何时番色尽，此地见芳洲。",
            "comment": ""
        },
        {
            "title": "送僧归旧山",
            "content": "谈空与破邪，献寿复荣家。白日得何偈，青天落几花。传灯皆有分，化俗独无涯。却入中峰寺，还知有聚沙。",
            "comment": ""
        },
        {
            "title": "八月十五夜玩月",
            "content": "寻常三五夜，不是不婵娟。及至中秋满，还胜别夜圆。清光凝有露，皓魄爽无烟。自古人皆望，年来又一年。",
            "comment": ""
        },
        {
            "title": "经废宫",
            "content": "终日河声咽暮空，烟愁此地昼濛濛。锦帆东去沙侵苑，玉辇西来树满宫。鲁客望津天欲雪，朔鸿离岸苇生风。那堪独立思前事，回首残阳雉堞红。",
            "comment": ""
        },
        {
            "title": "送圆仁三藏归本国",
            "content": "家山临晚日，海路信归桡。树灭浑无岸，风生只有潮。岁穷程未尽，天末国仍遥。已入闽王梦，香花境外邀。",
            "comment": ""
        },
        {
            "title": "寄南山景禅师",
            "content": "一度林前见远公，静闻真语世情空。至今寂寞禅心在，任起桃花柳絮风。",
            "comment": ""
        },
        {
            "title": "寿昌节赋得红云表夏日",
            "content": "景候融融阴气潜，如峰云共火相兼。霞光捧日登天上，丹彩乘风入殿檐。行逐赤龙千岁出，明当朱夏万方瞻。微臣多幸逢佳节，得赋殊祥近御帘。",
            "comment": ""
        },
        {
            "title": "送王炼师归嵩岳",
            "content": "飘然绿毛节，杳去洛城端。隔水见秋岳，兼霜扫石坛。一溪松色古，半夜鹤声寒。迥与人寰别，劳生不可观。",
            "comment": ""
        },
        {
            "title": "送石秀才",
            "content": "正是叹羁游，知音拜楚侯。何须辞远道，自可乐扁舟。倚棹江洲雨，闻猿岛岫秋。谢家山水兴，终日待诗流。",
            "comment": ""
        }
    ]
}