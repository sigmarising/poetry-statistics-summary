{
    "dynasty": "唐",
    "author": "刘庭琦",
    "poems": [
        {
            "title": "从军",
            "content": "朔风吹寒塞，胡沙千万里。陈云出岱山，孤月生海水。决胜方求敌，衔恩本轻死。萧萧牧马鸣，中夜拔剑起。",
            "comment": ""
        },
        {
            "title": "铜雀台",
            "content": "铜台宫观委灰尘，魏主园林漳水滨。即今西望犹堪思，况复当时歌舞人。",
            "comment": ""
        },
        {
            "title": "奉和圣制瑞雪篇",
            "content": "紫宸飞雪晓裴回，层阁重门雪照开。九衢皛耀浮埃尽，千品差池贽帛来。何处田中非种玉，谁家院里不生梅。埋云翳景无穷已，因风落地吹还起。先过翡翠宝房中，转入鸳鸯金殿里。美人含笑出联翩，艳逸相轻斗容止。罗衣点著浑是花，玉手抟来半成水。奕奕纷纷何所如，顿忆杨园二月初。羞同班女高秋扇，欲照明王乙夜书。姑射山中符圣寿，芙蓉阙下降神车。愿随睿泽流无限，长报丰年贵有馀。",
            "comment": ""
        },
        {
            "title": "咏木槿树题武进文明府厅",
            "content": "物情良可见，人事不胜悲。莫恃朝荣好，君看暮落时。",
            "comment": ""
        }
    ]
}