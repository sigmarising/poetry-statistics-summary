{
    "dynasty": "唐",
    "author": "张柬之",
    "poems": [
        {
            "title": "相和歌辞·大堤曲",
            "content": "南国多佳人，莫若大堤女。玉床翠羽帐，宝袜莲花炬。魂处自目成，色授开心许。迢迢不可见，日暮空愁予。",
            "comment": ""
        },
        {
            "title": "与国贤良夜歌二首",
            "content": "柳台临新堰，楼堞相重复。窈窕凤凰姝，倾城复倾国。杏间花照灼，楼上月裴回。带娇移玉柱，含笑捧金杯。",
            "comment": ""
        },
        {
            "title": "出塞",
            "content": "侠客重恩光，骢马饰金装。瞥闻传羽檄，驰突救边荒。歙野山川动，嚣天旌旆扬。吴钩明似月，楚剑利如霜。电断冲胡塞，风飞出洛阳。转战磨笄俗，横行戴斗乡。手擒郅支长，面缚谷蠡王。将军占太白，小妇怨流黄。騕褭青丝骑，娉婷红粉妆。三春莺度曲，八月雁成行。谁堪坐愁思，罗袖拂空床。",
            "comment": ""
        },
        {
            "title": "杂曲歌辞·东飞伯劳歌",
            "content": "青田白鹤丹山凤，婺女姮娥两相送。谁家绝世绮帐前，艳粉芳脂映宝钿。窈窕玉堂褰翠幕，参差绣户悬珠箔。绝世三五爱红妆，冶袖长裾兰麝香。春去花枝俄易改，可叹年光不相待。",
            "comment": ""
        }
    ]
}