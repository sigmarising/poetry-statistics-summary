{
    "dynasty": "唐",
    "author": "孟迟",
    "poems": [
        {
            "title": "怀郑洎",
            "content": "风兰舞幽香，雨叶堕寒滴。美人来不来，前山看向夕。",
            "comment": ""
        },
        {
            "title": "兰昌宫",
            "content": "宫门两片掩埃尘，墙上无花草不春。谁见当时禁中事，阿娇解佩与何人。",
            "comment": ""
        },
        {
            "title": "莲塘",
            "content": "脉脉低回殷袖遮，脸横秋水髻盘鸦。莲茎有刺不成折，尽日岸傍空看花。",
            "comment": ""
        },
        {
            "title": "句",
            "content": "天地有时饶一掷。江山无主任平分。",
            "comment": ""
        },
        {
            "title": "徐波渡",
            "content": "晓月千重树，春烟十里溪。过来还过去，此路不知迷。",
            "comment": ""
        },
        {
            "title": "还淮却寄睢阳",
            "content": "梁王池苑已苍然，满树斜阳极浦烟。尽日回头看不见，两行愁泪上南船。",
            "comment": ""
        },
        {
            "title": "发蕙风馆遇阴不见九华山有作",
            "content": "我来淮阴城，千江万山无不经。山青水碧千万丈，奇峰急派何纵横！又闻九华山，山顶连青冥。太白有逸韵，使我西南行。一步一攀策，前行正鸡鸣。阴云冉冉忽飞起，千里万里危峥嵘。譬如天之有日蚀，使我昏沈犹不明。人家敲镜救不得，光阴却属贪狼星。恨亦不能通，言亦不足听。长鞭挥马出门去，是以九华为不平。",
            "comment": ""
        },
        {
            "title": "乌江",
            "content": "中分岂是无遗策，百战空劳不逝骓。大业固非人事及，乌江亭长又何知。",
            "comment": ""
        },
        {
            "title": "宫人斜",
            "content": "云惨烟愁苑路斜，路傍丘冢尽宫娃。茂陵不是同归处，空寄香魂著野花。",
            "comment": ""
        },
        {
            "title": "广陵城",
            "content": "红绕高台绿绕城，城边春草傍墙生。隋家不向此中尽，汴水应无东去声。",
            "comment": ""
        },
        {
            "title": "新安故关",
            "content": "汉帝英雄重武材，崇山险处凿门开。如今更有将军否，移取潼关向北来。",
            "comment": ""
        },
        {
            "title": "闺情",
            "content": "山上有山归不得，湘江暮雨鹧鸪飞。蘼芜亦是王孙草，莫送春香入客衣。",
            "comment": ""
        },
        {
            "title": "壮士吟",
            "content": "壮士何曾悲，悲即无回期。如何易水上，未歌泪先垂。",
            "comment": ""
        },
        {
            "title": "寄浙右旧幕僚",
            "content": "由来恶舌驷难追，自古无媒谤所归。勾践岂能容范蠡，李斯何暇救韩非。巨拳岂为鸡挥肋，强弩那因鼠发机。惭愧故人同鲍叔，此心江柳尚依依。",
            "comment": ""
        },
        {
            "title": "题嘉祥驿",
            "content": "树顶烟微绿，山根菊暗香。何人独鞭马，落日上嘉祥。",
            "comment": ""
        }
    ]
}