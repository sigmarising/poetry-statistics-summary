{
    "dynasty": "唐",
    "author": "李纾",
    "poems": [
        {
            "title": "让皇帝庙乐章·奠币",
            "content": "惟帝时若，去而上仙。祀用商武，乐备宫悬。白璧加荐，玄纁告虔。子孙拜后，承兹吉蠲。",
            "comment": ""
        },
        {
            "title": "唐德明兴圣庙乐章·登歌奠币",
            "content": "四时有典，百事来祭。尊祖奉宗，严禋大帝。礼先苍璧，奠备黝制。于万期年，熙成帝系。",
            "comment": ""
        },
        {
            "title": "唐德明兴圣庙乐章·亚献终献",
            "content": "惟清惟肃，靡闻靡见。举备九成，俯终三献。庆彰曼寿，胙撤嘉荐。瘗玉埋牲，礼神斯遍。",
            "comment": ""
        },
        {
            "title": "唐德明兴圣庙乐章·送神",
            "content": "元精回复，灵贶繁滋。风洒兰路，云摇桂旗。高丘缅邈，凉部逶迟。瞻望靡及，缠绵永思。",
            "comment": ""
        },
        {
            "title": "让皇帝庙乐章·迎俎",
            "content": "祀盛体荐，礼协粢盛。方周假庙，用鲁纯牲。捧撤祗敬，击拊和鸣。受釐归胙，既戒而平。",
            "comment": ""
        },
        {
            "title": "唐德明兴圣庙乐章·迎神",
            "content": "元尊九德，佐尧光宅。烈祖太宗，方周作伯。响怀霜露，乐变金石。白云清风，仿佛来格。",
            "comment": ""
        },
        {
            "title": "让皇帝庙乐章·酌献",
            "content": "八音具举，三寿既盥。洁兹宗彝，瑟彼圭瓒。兰肴重错，椒醑飘散。降祚维城，永为藩翰。",
            "comment": ""
        },
        {
            "title": "唐德明兴圣庙乐章·迎俎",
            "content": "盛牲实俎，涓选休成。鼎煁阳燧，玉盥阴精。有飶嘉豆，既和大羹。侑以清乐，细齐人情。",
            "comment": ""
        },
        {
            "title": "唐德明兴圣庙乐章·兴圣酌献",
            "content": "閟宫静谧，合乐周张。泰尊始献，百末重觞。震澹存诚，庶几迪尝。遥源之祚，天汉灵长。",
            "comment": ""
        },
        {
            "title": "让皇帝庙乐章·亚献终献",
            "content": "秩礼有序，和音既同。九仪不忒，三揖将终。孝感藩后，相维辟公。四时之典，永永无穷。",
            "comment": ""
        },
        {
            "title": "唐德明兴圣庙乐章·德明酌献",
            "content": "清庙奕奕，和乐雍雍。器尊牺象，礼属宗公。白水方祼，黄流在中。谟明之德，万古清风。",
            "comment": ""
        },
        {
            "title": "让皇帝庙乐章·送神",
            "content": "奠献已事，昏昕载分。风摇雨散，灵卫絪缊。龙驾帝服，已腾五云。泮宫复閟，寂寞无闻。",
            "comment": ""
        },
        {
            "title": "让皇帝庙乐章·迎神",
            "content": "皇矣天宗，德先王季。因心则友，克让以位。爰命有司，式尊前志。神其降灵，昭飨祀事。",
            "comment": ""
        }
    ]
}