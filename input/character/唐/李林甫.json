{
    "dynasty": "唐",
    "author": "李林甫",
    "poems": [
        {
            "title": "秋夜望月忆韩席等诸侍郎因以投赠",
            "content": "秋天碧云夜，明月悬东方。皓皓庭际色，稍稍林下光。桂华澄远近，璧彩散池塘。鸿雁飞难度，关山曲易长。揆予秉孤直，虚薄忝文昌。握镜惭先照，持衡愧后行。多才众君子，载笔久词场。作赋推潘岳，题诗许谢康。当时陪宴语，今夕恨相望。愿欲接高论，清晨朝建章。",
            "comment": ""
        },
        {
            "title": "送贺监归四明应制",
            "content": "挂冠知止足，岂独汉疏贤。入道求真侣，辞恩访列仙。睿文含日月，宸翰动云烟。鹤驾吴乡远，遥遥南斗边。",
            "comment": ""
        },
        {
            "title": "奉和圣制次琼岳应制",
            "content": "东幸从人望，西巡顺物回。云收二华出，天转五星来。十月农初罢，三驱礼复开。更看琼岳上，佳气接神台。",
            "comment": ""
        }
    ]
}