{
    "dynasty": "唐",
    "author": "李正封",
    "poems": [
        {
            "title": "夏游招隐寺暴雨晚晴",
            "content": "竹柏风雨过，萧疏台殿凉。石渠写奔溜，金刹照颓阳。鹤飞岩烟碧，鹿鸣涧草香。山僧引清梵，幡盖绕回廊。",
            "comment": ""
        },
        {
            "title": "贡院楼北新栽小松",
            "content": "青苍初得地，华省植来新。尚带山中色，犹含洞里春。近楼依北户，隐砌净游尘。鹤寿应成盖，龙形未有鳞。为梁资大厦，封爵耻嬴秦。幸此观光日，清风屡得亲。",
            "comment": ""
        },
        {
            "title": "洛阳清明日雨霁",
            "content": "晓日清明天，夜来嵩少雨。千门尚烟火，九陌无尘土。酒绿河桥春，漏闲宫殿午。游人恋芳草，半犯严城鼓。",
            "comment": ""
        },
        {
            "title": "咏露",
            "content": "霏霏灵液重，云表无声落。沾树急玄蝉，洒池栖皓鹤。流尘清远陌，飞月澄高阁。宵润玉堂帘，曙寒金井索。佳人比珠泪，坐感红绡薄。",
            "comment": ""
        }
    ]
}