{
    "dynasty": "唐",
    "author": "吴商浩",
    "poems": [
        {
            "title": "北邙山",
            "content": "北邙山草又青青，今日销魂事可明。绿酒醉来春未歇，白杨风起柳初晴。冈原旋葬松新长，年代无人阙半平。堪取金炉九还药，不能随梦向浮生。",
            "comment": ""
        },
        {
            "title": "长安春赠友人",
            "content": "繁华堪泣帝城春，粉堞青楼势碍云。花对玉钩帘外发，歌飘尘土路边闻。几多远客魂空断，何处王孙酒自醺。各有归程千万里，东风时节恨离群。",
            "comment": ""
        },
        {
            "title": "塞上即事",
            "content": "身似星流迹似蓬，玉关孤望杳溟濛。寒沙万里平铺月，晓角一声高卷风。战士殁边魂尚哭，单于猎处火犹红。分明更想残宵梦，故国依然在甬东。",
            "comment": ""
        },
        {
            "title": "秋塘晓望",
            "content": "钟尽疏桐散曙鸦，故山烟树隔天涯。西风一夜秋塘晓，零落几多红藕花。",
            "comment": ""
        },
        {
            "title": "泊舟",
            "content": "身逐烟波魂自惊，木兰舟上一帆轻。云中有寺在何处，山底宿时闻磬声。",
            "comment": ""
        },
        {
            "title": "水楼感事",
            "content": "高柳螀啼雨后秋，年光空感泪如流。满湖菱荇东归晚，闲倚南轩尽日愁。",
            "comment": ""
        },
        {
            "title": "巫峡听猿",
            "content": "巴江猿啸苦，响入客舟中。孤枕破残梦，三声随晓风。连云波澹澹，和雾雨濛濛。巫峡去家远，不堪魂断空。",
            "comment": ""
        },
        {
            "title": "湘云",
            "content": "□满湘江云莹空，纷纷长对水溶溶。日西遥望自归处，尽挂九疑千万峰。",
            "comment": ""
        },
        {
            "title": "宿山驿",
            "content": "文战何堪功未图，又驱羸马指天衢。露华凝夜渚莲尽，月彩满轮山驿孤。岐路辛勤终日有，乡关音信隔年无。好同范蠡扁舟兴，高挂一帆归五湖。",
            "comment": ""
        }
    ]
}