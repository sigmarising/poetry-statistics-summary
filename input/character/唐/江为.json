{
    "dynasty": "唐",
    "author": "江为",
    "poems": [
        {
            "title": "岳阳楼",
            "content": "倚楼高望极，展转念前途。晚叶红残楚，秋江碧入吴。云中来雁急，天末去帆孤。明月谁同我，悠悠上帝都。",
            "comment": ""
        },
        {
            "title": "旅怀",
            "content": "迢迢江汉路，秋色又堪惊。半夜闻鸿雁，多年别弟兄。高风云影断，微雨菊花明。欲寄东归信，裴回无限情。",
            "comment": ""
        },
        {
            "title": "江行",
            "content": "越信隔年稀，孤舟几梦归。月寒花露重，江晚水烟微。峰直帆相望，沙空鸟自飞。何时洞庭上，春雨满蓑衣。",
            "comment": ""
        },
        {
            "title": "送客",
            "content": "明月孤舟远，吟髭镊更华。天形围泽国，秋色露人家。水馆萤交影，霜洲橘委花。何当寻旧隐，泉石好生涯。",
            "comment": ""
        },
        {
            "title": "瀑布",
            "content": "庐山正南面，瀑布古来闻。万里朝沧海，千寻出白云。寒声终自远，灵派孰为分。除却天台后，平流莫可群。",
            "comment": ""
        },
        {
            "title": "临刑诗",
            "content": "街鼓侵人急，西倾日欲斜。黄泉无旅店，今夜宿谁家。",
            "comment": ""
        },
        {
            "title": "句",
            "content": "吟登萧寺旃檀阁，醉倚王家玳瑁筵。远远朝宗出白云，方圆随处性长存。",
            "comment": ""
        },
        {
            "title": "塞下曲",
            "content": "万里黄云冻不飞，碛烟烽火夜深微。胡儿移帐寒笳绝，雪路时闻探马归。",
            "comment": ""
        },
        {
            "title": "隋堤柳",
            "content": "锦缆龙舟万里来，醉乡繁盛忽尘埃。空余两岸千株柳，雨叶风花作恨媒。",
            "comment": ""
        }
    ]
}