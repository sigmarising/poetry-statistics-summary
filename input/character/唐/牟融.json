{
    "dynasty": "唐",
    "author": "牟融",
    "poems": [
        {
            "title": "赠韩翃",
            "content": "京国久知名，江河近识荆。不辞今日醉，便有故人情。细雨孤鸿远，西风一棹轻。暂时分手去，应不负诗盟。",
            "comment": ""
        },
        {
            "title": "秋夜醉归，有感而赋",
            "content": "衔杯谁道易更阑，沉醉归来不自欢。惆怅后时孤剑冷，寂寥无寐一灯残。竹窗凉雨鸣秋籁，江郭清砧捣夜寒。多少客怀消不得，临风搔首浩漫漫。",
            "comment": ""
        },
        {
            "title": "游报本寺",
            "content": "山房寂寂荜门开，此日相期社友来。雅兴共寻方外乐，新诗争羡郢中才。茶烟袅袅笼禅榻，竹影萧萧扫径苔。醉后不知明月上，狂歌直到夜深回。了然尘事不相关，锡杖时时独看山。白发任教双鬓改，黄金难买一生闲。不留活计存囊底，赢得诗名满世间。自笑微躯长碌碌，几时来此学无还。",
            "comment": ""
        },
        {
            "title": "赠杨处厚",
            "content": "十年学道苦劳神，赢得尊前一病身。天上故人皆自贵，山中明月独相亲。客心淡泊偏宜静，吾道从容不厌贫。几度临风一回首，笑看华发及时新。",
            "comment": ""
        },
        {
            "title": "送范启东",
            "content": "杨柳春江上，东风一棹轻。行囊归客兴，尊酒故人情。画史名当代，声华重两京。临岐分手处，无奈别离生。",
            "comment": ""
        },
        {
            "title": "送徐浩",
            "content": "渡口潮平促去舟，莫辞尊酒暂相留。弟兄聚散云边雁，踪迹浮沉水上鸥。千里好山青入楚，几家深树碧藏楼。知君此去情偏切，堂上椿萱雪满头。",
            "comment": ""
        },
        {
            "title": "客中作",
            "content": "异乡岁晚怅离怀，游子驱驰愧不才。夜夜砧声催客去，年年雁影带寒来。半林残叶迎霜落，三径黄花近节开。几度无聊倍惆怅，临风搔首独兴哀。",
            "comment": ""
        },
        {
            "title": "题寺壁",
            "content": "僧家胜景瞰平川，雾重岚深马不前。宛转数声花外鸟，往来几叶渡头船。青山远隔红尘路，碧殿深笼绿树烟。闻道此中堪遁迹，肯容一榻学逃禅。",
            "comment": ""
        },
        {
            "title": "禁烟作",
            "content": "柳拖金缕拂朱栏，花扑香尘满绣鞍。尊酒临风酬令节，越罗衣薄觉春寒。",
            "comment": ""
        },
        {
            "title": "邵公母",
            "content": "搔首惊闻楚些歌，拂衣归去泪悬河。劬劳常想三春恨，思养其如寸草何。浙水梦怀千里远，苏台愁望白云多。伤心独有黄堂客，几度临风咏蓼莪。",
            "comment": ""
        },
        {
            "title": "送沈侯之京",
            "content": "悠悠旌旆出东楼，特出仙郎上帝州。刘旻才高能富国，萧何人杰足封侯。关河弱柳垂金缕，水驿青帘拂画楼。欲尽故人尊酒意，春风江上暂停舟。",
            "comment": ""
        },
        {
            "title": "送友人",
            "content": "有客棹扁舟，相逢不暂留。衣冠重文物，诗酒足风流。官路生归兴，家林想旧游。临岐分手后，乘月过苏州。",
            "comment": ""
        },
        {
            "title": "翁母些",
            "content": "满头华发向人垂，长逝音容迥莫追。先垄每怀风木夜，画堂无复彩衣时。停车遥望孤云影，翘首惊看吊鹤悲。独有贤人崇孝义，伤心共咏蓼莪诗。",
            "comment": ""
        },
        {
            "title": "题赵支",
            "content": "林间曲径掩衡茅，绕屋青青翡翠梢。一枕秋声鸾舞月，半窗云影鹤归巢。曾闻贾谊陈奇策，肯学扬雄赋解嘲。我有清风高节在，知君不负岁寒交。",
            "comment": ""
        },
        {
            "title": "处厚游杭，作诗寄之",
            "content": "江村摇落暂逢秋，况是闻君独远游。浙水风烟思吊古，楚乡人物赋登楼。书沈寒雁云边影，梦绕清猿月下愁。念我故人劳碌久，不如投老卧沧洲。",
            "comment": ""
        },
        {
            "title": "天台",
            "content": "碧溪流水泛桃花，树绕天台迥不赊。洞里无尘通客境，人间有路入仙家。鸡鸣犬吠三山近，草静云和一径斜。此地不知何处去，暂留琼珮卧烟霞。",
            "comment": ""
        },
        {
            "title": "送范启东还京",
            "content": "萧萧行李上征鞍，满目离情欲去难。客里故人尊酒别，天涯游子弊裘寒。官桥杨柳和愁折，驿路梅花带雪看。重到京华旧游处，春风佳丽好盘桓。",
            "comment": ""
        },
        {
            "title": "游淮云寺",
            "content": "白云深锁沃州山，冠盖登临众仰攀。松径风清闻鹤唳，昙花香暝见僧还。玄机隐隐应难觉，尘事悠悠了不关。兴尽凡缘因未晚，裴回依旧到人间。",
            "comment": ""
        },
        {
            "title": "送沈翔",
            "content": "江上西风一棹归，故人此别会应稀。清朝尽道无遗逸，当路谁曾访少微。谩有才华嗟未达，闲寻鸥鸟暂忘机。临岐不用空惆怅，未必新丰老布衣。",
            "comment": ""
        },
        {
            "title": "题山房壁",
            "content": "珠林春寂寂，宝地夜沉沉。玄奥凝神久，禅机入妙深。参同大块理，窥测至人心。定处波罗蜜，须从物外寻。",
            "comment": ""
        },
        {
            "title": "寄永平友人",
            "content": "故人千里隔天涯，几度临风动远思。贾谊上书曾伏阙，仲舒陈策欲匡时。高风落落谁同调，往事悠悠我独悲。何日归来话畴昔，一樽重叙旧襟期。朔风猎猎惨寒沙，关月寥寥咽暮笳。放逐一心终去国，驱驰千里未还家。青蝇点玉原非病，沧海遗珠世所嗟。直道未容淹屈久，暂劳踪迹寄天涯。",
            "comment": ""
        },
        {
            "title": "过蠡湖",
            "content": "东湖烟水浩漫漫，湘浦秋声入夜寒。风外暗香飘落粉，月中清影舞离鸾。多情袁尹频移席，有道乔仙独倚阑。几度篝帘相对处，无边诗思到吟坛。",
            "comment": ""
        },
        {
            "title": "题陈侯竹亭",
            "content": "曾向幽亭一榻分，清风满座绝尘氛。丹山凤泣钩帘听，沧海龙吟对酒闻。漠漠暝阴笼砌月，盈盈寒翠动湘云。岁寒高节谁能识，独有王猷爱此君。",
            "comment": ""
        },
        {
            "title": "山寺律僧画兰竹图",
            "content": "偶来绝顶兴无穷，独有山僧笔最工。绿径日长袁户在，紫荃秋晚谢庭空。离花影度湘江月，遗珮香生洛浦风。欲结岁寒盟不去，忘机相对画图中。",
            "comment": ""
        },
        {
            "title": "登环翠楼",
            "content": "山中地僻好藏修，寂寂幽居架小楼。云树四围当户暝，烟岚一带隔帘浮。举杯对月邀诗兴，抚景令人豁醉眸。我亦人间肥遁客，也将踪迹寄林丘。",
            "comment": ""
        },
        {
            "title": "寄范使君",
            "content": "未秋为别已终秋，咫尺娄江路阻修。心上惟君知委曲，眼前独我逐漂流。从来姑息难为好，到底依栖总是诹。西望家山成浩叹，临风搔首不胜愁。",
            "comment": ""
        },
        {
            "title": "客中作",
            "content": "千里云山恋旧游，寒窗凉雨夜悠悠。浮亭花竹频劳梦，别路风烟半是愁。芳草傍人空对酒，流年多病倦登楼。一杯重向樽前醉，莫遣相思累白头。",
            "comment": ""
        },
        {
            "title": "题孙君山亭",
            "content": "长年乐道远尘氛，静筑藏修学隐沦。吟对琴樽庭下月，笑看花木槛前春。闲来欲著登山屐，醉里还披漉酒巾。林壑能忘轩冕贵，白云黄鹤好相亲。",
            "comment": ""
        },
        {
            "title": "客中作",
            "content": "十年江汉客，几度帝京游。迹比风前叶，身如水上鸥。醉吟愁里月，羞对镜中秋。怅望频回首，西风忆故丘。",
            "comment": ""
        },
        {
            "title": "陈使君山庄",
            "content": "新卜幽居地自偏，士林争羡使君贤。数椽潇洒临溪屋，十亩膏腴附郭田。流水断桥芳草路，淡烟疏雨落花天。秋成准拟重来此，沉醉何妨一榻眠。",
            "comment": ""
        },
        {
            "title": "闽中回",
            "content": "帆影随风过富阳，橹声摇月下钱塘。千山积雪凝寒碧，梦入枫宸绕御床。",
            "comment": ""
        },
        {
            "title": "送僧",
            "content": "梵王生别思，之子事遐征。烟水浮杯渡，云山只履行。三生尘梦醒，一锡衲衣轻。此去家林近，飘飘物外情。",
            "comment": ""
        },
        {
            "title": "题徐俞山居",
            "content": "青山重叠巧裁攒，引水流泉夜激湍。岚锁岩扉清昼暝，云归松壑翠阴寒。不因李相门前见，曾向袁生画里看。老我不堪诗思杳，几回吟倚曲栏干。",
            "comment": ""
        },
        {
            "title": "送羽衣之京",
            "content": "羽衣缥缈拂尘嚣，怅别河梁赠柳条。阆苑云深孤鹤迥，蓬莱天近一身遥。香浮宝辇仙风润，花落瑶坛绛雨消。自是长生林下客，也陪鸳鹭入清朝。",
            "comment": ""
        },
        {
            "title": "有感二首",
            "content": "何事离怀入梦频，贫居寂寞四无邻。诗因韵险难成律，酒为愁多不顾身。眼底故人惊岁别，尊前华发逐时新。十年飘泊如萍迹，一度登临一怅神。搔首临风独倚栏，客边惊觉岁华残。栖迟未遇常鋾荐，邂逅宁弹贡禹冠。有兴不愁诗韵险，无聊只怕酒杯乾。何如日日长如醉，付与诗人一笑看。",
            "comment": ""
        },
        {
            "title": "访请上人",
            "content": "曲径绕丛林，钟声杂梵音。松风吹定衲，萝月照禅心。抚景吟行远，谈玄入悟深。不能尘鞅脱，聊复一登临。",
            "comment": ""
        },
        {
            "title": "送报本寺分韵得通字",
            "content": "几度乘闲谒梵宫，此郎声价重江东。贵侯知重曾忘势，闲客频来也悟空。满地新蔬和雨绿，半林残叶带霜红。□□□□□□□，□□□□□□□。",
            "comment": ""
        },
        {
            "title": "春日山亭",
            "content": "醉来重整华阳巾，搔首惊看白发新。莫道愁多因病酒，只缘命薄不辞贫。龙鱼失水难为用，龟玉蒙尘未见珍。正是圣朝全盛日，讵知林下有闲人。",
            "comment": ""
        },
        {
            "title": "赠浙西李相公",
            "content": "长庚烈烈独遥天，盛世应知降谪仙。月里昔曾分兔药，人间今喜得椿年。文章政事追先达，冠盖声华羡昔贤。尊酒与君称寿毕，春风入醉绮罗筵。",
            "comment": ""
        },
        {
            "title": "送罗约",
            "content": "雨晴江馆柳依依，握手那堪此别离。独鹤孤琴随远旆，红亭绿酒惜分岐。月明野店闻鸡早，花暗关城匹马迟。后夜定知相忆处，东风回首不胜悲。",
            "comment": ""
        },
        {
            "title": "司马迁墓",
            "content": "落落长才负不羁，中原回首益堪悲。英雄此日谁能荐，声价当时众所推。一代高风留异国，百年遗迹剩残碑。经过词客空惆怅，落日寒烟赋黍离。",
            "comment": ""
        },
        {
            "title": "重赠张籍",
            "content": "旧日仪容只宛然，笑谈不觉度流年。凡缘未了嗟无子，薄命能孤不怨天。一醉便同尘外客，百杯疑是酒中仙。人生随处堪为乐，管甚秋香满鬓边。",
            "comment": ""
        },
        {
            "title": "题山庄",
            "content": "萝屋萧萧事事幽，临风搔首远凝眸。东园松菊存遗业，晚景桑榆乐旧游。吟对清尊江上月，笑谈华发镜中秋。床头浊酒时时漉，上客相过一任留。",
            "comment": ""
        },
        {
            "title": "题竹",
            "content": "潇洒碧玉枝，清风追晋贤。数点渭川雨，一缕湘江烟。不见凤凰尾，谁识珊瑚鞭。柯亭丁相遇，惊听奏钧天。",
            "comment": ""
        },
        {
            "title": "春游",
            "content": "锦袍日暖耀冰蚕，上客陪游酒半酣。笑拂吟鞭邀好兴，醉欹乌帽逞雄谈。楼前弱柳摇金缕，林外遥山隔翠岚。正是太平行乐处，春风花下且停骖。",
            "comment": ""
        },
        {
            "title": "山中有怀李十二",
            "content": "林前风景晚苍苍，林下怀人路杳茫。白发流年淹旧业，碧山茅屋卧斜阳。客边秋兴悲张翰，病里春情笑沈郎。何事登楼□□□，几回搔首□思归。",
            "comment": ""
        },
        {
            "title": "赠殷以道",
            "content": "世路红尘懒步趋，长年结屋傍岩隅。独留乡井诚非隐，老向山林不自愚。肯信白圭终在璞，谁怜沧海竟遗珠。闲来抚景穷吟处，尊酒临风不自娱。",
            "comment": ""
        },
        {
            "title": "送客之杭",
            "content": "西风吹冷透貂裘，行色匆匆不暂留。帆带夕阳投越浦，心随明月到杭州。风清听漏惊乡梦，灯下闻歌乱别愁。悬想到杭州兴地，尊前应与话离忧。",
            "comment": ""
        },
        {
            "title": "楼城叙别",
            "content": "故人为客上神州，倾盖相逢感昔游。屈指年华嗟远别，对床风雨话离愁。清樽不负花前约，白发惊看镜里秋。此际那堪重分手，绿波芳草暂停舟。",
            "comment": ""
        },
        {
            "title": "水西草堂",
            "content": "萝径萧然曲业存，闲云流水四无邻。身留白屋潜踪迹，门□□吟学隐沦。吟对琴尊江上月，笑看花木镜中春。遗书自有亲□处，何必驱驰扰世尘。",
            "comment": ""
        },
        {
            "title": "寄张源",
            "content": "咫尺西江路，悲欢暂莫闻。青年俱未达，白社独离群。曲径荒秋草，衡茅掩夕曛。相思不相见，愁绝赋停云。",
            "comment": ""
        },
        {
            "title": "谢惠剑",
            "content": "感君三尺铁，挥攉鬼神惊。浩气中心发，雄风两腋生。犬戎从此灭，巢穴不时平。万里横行去，封侯赖有成。",
            "comment": ""
        },
        {
            "title": "题道院壁",
            "content": "山中旧宅四无邻，草净云和迥绝尘。神枣胡麻能饭客，桃花流水荫通津。星坛火伏烟霞暝，林壑春香鸟雀驯。若使凡缘终可脱，也应从此度闲身。",
            "comment": ""
        },
        {
            "title": "寄周韶州",
            "content": "十年学道困穷庐，空有长才重老儒。功业要当垂永久，利名那得在须臾。山中荆璞谁知玉，海底骊龙不见珠。寄语故人休怅怏，古来贤达事多殊。",
            "comment": ""
        },
        {
            "title": "写意二首",
            "content": "寂寥荒馆闭闲门，苔径阴阴屐少痕。白发颠狂尘梦断，青毡泠落客心存。高山流水琴三弄，明月清风酒一樽。醉后曲肱林下卧，此生荣辱不须论。萧萧华发满头生，深远蓬门倦送迎。独喜冥心无外慕，自怜知命不求荣。闲情欲赋思陶令。卧病何人问马卿。林下贫居甘困守，尽教城市不知名。",
            "comment": ""
        },
        {
            "title": "题李昭训山水",
            "content": "卜筑藏修地自偏，尊前诗酒集群贤。半岩松暝时藏鹤，一枕秋声夜听泉。风月谩劳酬逸兴，渔樵随处度流年。南州人物依然在，山水幽居胜辋川。",
            "comment": ""
        },
        {
            "title": "寄羽士",
            "content": "别来有路隔仙凡，几度临风欲去难。乐道无时忘鹤伴，谈玄何日到星坛。山中胜景常留客，林下清风好炼丹。使我浮生尘鞅脱，相从应得一盘桓。",
            "comment": ""
        },
        {
            "title": "题朱庆余闲居四首",
            "content": "潇洒藏修处，琴书与画图。白丁门外远，俗子眼前无。楚楚临轩竹，青青映水蒲。道人能爱静，诸事近清枯。尽日衡门闭，苍苔一径新。客心非厌静，悟道不忧贫。白屋悬尘榻，清樽忆故人。近来疏懒甚，诗债后吟身。闲客幽栖处，潇然一草庐。路通元亮宅，门对子云居。按剑心犹壮，琴书乐有余。黄金都散尽，收得邺侯书。寂寥荒馆下，投老欲何为。草色凝陈榻，书声出董帷。闲云长作伴，归鹤独相随。才薄知无用，安贫不自危。",
            "comment": ""
        },
        {
            "title": "沈存尚林亭夜宴",
            "content": "草堂寂寂景偏幽，到此令人一纵眸。松菊寒香三径晚，桑榆烟景两淮秋。近山红叶堆林屋，隔浦青帘拂画楼。终日忘情能自乐，清尊应得遣闲愁。",
            "comment": ""
        },
        {
            "title": "有感",
            "content": "盛世嗟沉伏，中情怏未舒。途穷悲阮籍，病久忆相如。无客空尘榻，闲门闭草庐。不胜岑绝处，高卧半床书。",
            "comment": ""
        },
        {
            "title": "送陈衡",
            "content": "秋江烟景晚苍苍，江上离人促去航。千里一官嗟独往，十年双鬓付三霜。云迷楼曲亲庭远，梦绕通山客路长。不必临风悲冷落，古来白首尚为郎。",
            "comment": ""
        },
        {
            "title": "赠欧阳詹",
            "content": "为客囊无季子金，半生踪迹任浮沉。服勤因念劬劳重，思养徒怀感慨深。岛外断云凝远日，天涯芳草动愁心。家林千里遥相忆，几度停车一怅吟。",
            "comment": ""
        }
    ]
}