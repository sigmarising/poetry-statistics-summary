{
    "dynasty": "唐",
    "author": "处默",
    "poems": [
        {
            "title": "句",
            "content": "太平时节无人看，雪刃闲封满匣尘。，",
            "comment": ""
        },
        {
            "title": "忆庐山旧居",
            "content": "粗衣粝食老烟霞，勉把衰颜惜岁华。独鹤只为山客伴，闲云常在野僧家。丛生嫩蕨粘松粉，自落干薪带藓花。明月清风旧相得，十年归恨可能赊。",
            "comment": ""
        },
        {
            "title": "题栖霞寺僧房",
            "content": "名山不取买山钱，任构花宫近碧巅。松桧老依云里寺，楼台深锁洞中天。风经绝嶂回疏雨，石倚危屏挂落泉。欲结茅庵共师住，肯饶多少薜萝烟。",
            "comment": ""
        },
        {
            "title": "送僧游西域",
            "content": "一盂兼一锡，只此度流沙。野性虽为客，禅心即是家。寺披云峤雪，路入晓天霞。自说游诸国，回应岁月赊。",
            "comment": ""
        },
        {
            "title": "圣果寺",
            "content": "路自中峰上，盘回出薜萝。到江吴地尽，隔岸越山多。古木丛青霭，遥天浸白波。下方城郭近，钟磬杂笙歌。",
            "comment": "【注释】[注释]（1）圣果寺：在杭州城南凤凰山上。（2）盘回：盘旋曲折。（3）江：指钱塘江。（4）青蔼：青青的烟雾。[译文]到圣果寺的路要从凤凰山的主峰而上，路径盘旋曲折长满了薜萝藤蔓。山延伸到钱塘江畔，吴地就到了尽头；隔岸遥望越地，群山绵延。圣果寺古木参天，郁郁葱葱，钱塘江白色的波涛与天边相连。俯瞰下方，杭州城郭如在眼前，寺庙里的钟磬声和太湖上的乐声歌声交织在一起。"
        },
        {
            "title": "山中作",
            "content": "席帘高卷枕高欹，门掩垂萝蘸碧溪。闲把史书眠一觉，起来山日过松西。",
            "comment": ""
        },
        {
            "title": "远烟",
            "content": "霭霭前山上，凝光满薜萝。高风吹不尽，远树得偏多。翠与晴云合，轻将淑气和。正堪流野目，朱阁意如何。",
            "comment": ""
        },
        {
            "title": "织妇",
            "content": "蓬鬓蓬门积恨多，夜阑灯下不停梭。成缣犹自陪钱纳，未直青楼一曲歌。",
            "comment": ""
        }
    ]
}