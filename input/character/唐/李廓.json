{
    "dynasty": "唐",
    "author": "李廓",
    "poems": [
        {
            "title": "猛士行",
            "content": "战鼓惊沙恶天色，猛士虬髯眼前黑。单于衣锦日行兵，阵头走马生擒得。幽并少年不敢轻，虎狼窟里空手行。",
            "comment": ""
        },
        {
            "title": "上令狐舍人",
            "content": "名利生愁地，贫居岁月移。买书添架上，断酒过花时。宿客嫌吟苦，乖童恨睡迟。近来唯俭静，持此答深知。",
            "comment": ""
        },
        {
            "title": "送振武将军",
            "content": "叶叶归边骑，风头万里干。金装腰带重，铁缝耳衣寒。芦酒烧蓬暖，霜鸿捻箭看。黄河古戍道，秋雪白漫漫。",
            "comment": ""
        },
        {
            "title": "镜听词",
            "content": "匣中取镜辞灶王，罗衣掩尽明月光。昔时长著照容色，今夜潜将听消息。门前地黑人来稀，无人错道朝夕归。更深弱体冷如铁，绣带菱花怀里热。铜片铜片如有灵，愿照得见行人千里形。",
            "comment": ""
        },
        {
            "title": "杂曲歌辞·长安少年行十首",
            "content": "金紫少年郎，绕街鞍马光。身从左中尉，官属右春坊。刬戴扬州帽，重熏异国香。垂鞭踏青草，来去杏园芳。追逐轻薄伴，闲游不着绯。长拢出猎马，数换打球衣。晓日寻花去，春风带酒归。青楼无昼夜，歌舞歇时稀。日高春睡足，帖马赏年华。倒插银鱼袋，行随金犊车。还携新市酒，远醉曲江花。几度归侵黑，金吾送到家。好胜耽长行，天明烛满楼。留人看独脚，赌马换偏头。乐奏曾无歇，杯巡不暂休。时时遥冷笑，怪客有春愁。遨游携艳妓，装束似男儿。杯酒逢花住，笙歌簇马吹。莺声催曲急，春色讶归迟。不以闻街鼓，华筵待月移。赏春惟逐胜，大宅可曾归。不乐还逃席，多狂惯衩衣。歌人踏月起，语燕卷帘飞。好妇惟相妒，倡楼不醉稀。戟门连日闭，苦饮惜残春。开琐通新客，教姬屈醉人。请歌牵白马，自舞踏红茵。时辈皆相许，平生不负身。新年高殿上，始见有光辉。玉雁排方带，金鹅立仗衣。酒深和碗赐，马疾打珂飞。朝下人争看，香街意气归。游市慵骑马，随姬入坐车。楼边听歌吹，帘外市钗花。乐眼从人闹，归心畏日斜。苍头来去报，饮伴到倡家。小妇教鹦鹉，头边唤醉醒。犬娇眠玉簟，鹰掣撼金铃。碧地攒花障，红泥待客亭。虽然长按曲，不饮不曾听。",
            "comment": ""
        },
        {
            "title": "夏日途中",
            "content": "树夹炎风路，行人正午稀。初蝉数声起，戏蝶一团飞。日色欺清镜，槐膏点白衣。无成归故里，自觉少光辉。",
            "comment": ""
        },
        {
            "title": "杂歌谣辞·鸡鸣曲",
            "content": "星稀月没上五更，胶胶角角鸡初鸣。征人牵马出门立，辞妾欲向安西行。再鸣引颈檐头下，月中角声催上马。才分地色第三鸣，旌旗红尘已出城。妇人上城乱招手，夫婿不闻遥哭声。长恨鸡鸣别时苦，不遣鸡栖近窗户。",
            "comment": ""
        },
        {
            "title": "落第",
            "content": "榜前潜制泪，众里自嫌身。气味如中酒，情怀似别人。暖风张乐席，晴日看花尘。尽是添愁处，深居乞过春。",
            "comment": ""
        },
        {
            "title": "赠商山东于岭僧",
            "content": "商岭东西路欲分，两间茅屋一溪云。师言耳重知师意，人是人非不欲闻。",
            "comment": ""
        }
    ]
}