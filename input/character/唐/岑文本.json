{
    "dynasty": "唐",
    "author": "岑文本",
    "poems": [
        {
            "title": "安德山池宴集",
            "content": "甲第多清赏，芳辰命羽卮。书帷通行径，琴台枕槿篱。池疑夜壑徙，山似郁洲移。雕楹网萝薜，激濑合埙篪。鸟戏翻新叶，鱼跃动清漪。自得淹留趣，宁劳攀桂枝。",
            "comment": ""
        },
        {
            "title": "奉和正日临朝",
            "content": "时雍表昌运，日正叶灵符。德兼三代礼，功包四海图。逾沙纷在列，执玉俨相趋。清跸喧辇道，张乐骇天衢。拂蜺九旗映，仪凤八音殊。佳气浮仙掌，熏风绕帝梧。天文光七政，皇恩被九区。方陪瘗玉礼，珥笔岱山隅。",
            "comment": ""
        },
        {
            "title": "奉述飞白书势",
            "content": "六文开玉篆，八体曜银书。飞毫列锦绣，拂素起龙鱼。凤举崩云绝，鸾惊游雾疏。别有临池草，恩沾垂露馀。",
            "comment": ""
        },
        {
            "title": "冬日宴于庶子宅各赋一字得平",
            "content": "金兰笃惠好，尊酒畅生平。既欣投辖赏，暂缓望乡情。爱景含霜晦，落照带风轻。于兹欢宴洽，宠辱讵相惊。",
            "comment": ""
        }
    ]
}