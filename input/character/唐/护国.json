{
    "dynasty": "唐",
    "author": "护国",
    "poems": [
        {
            "title": "逢灵道士",
            "content": "浮丘山上见黄冠，松柏森森登古坛。一茎青竹以为杖，数颗仙桃仍未餐。长安市里仍卖卜，武陵溪畔每烧丹。缩地往来无定所，花源到处路漫漫。",
            "comment": ""
        },
        {
            "title": "山中寄王员外",
            "content": "为问幽兰桂，空山复若何。芬芳终有分，采折更谁过。望在轩阶近，恩沾雨露多。移居傥得地，长愿接琼柯。",
            "comment": ""
        },
        {
            "title": "许州郑使君孩子（一作法振诗）",
            "content": "毛骨贵天生，肌肤片玉明。见人空解笑，弄物不知名。国器嗟犹小，门风望益清。抱来芳树下，时引凤雏声。",
            "comment": ""
        },
        {
            "title": "别盛安",
            "content": "情人取次几淹留，别后南州与北州。月色为怜今夜客，砧声那似去年秋。欲除豺虎论三略，莫对云山咏四愁。亲故相逢且借问，古来无种是王侯。",
            "comment": ""
        },
        {
            "title": "题醴陵玉仙观歌（一作灵一诗）",
            "content": "王乔一去空仙观，白云至今凝不散。星垣松殿几千秋，往往笙歌下天半。瀑布西行过石桥，黄精采根还采苗。路逢一人擎药碗，松花夜雨风吹满。自言家住在东坡，白犬相随邀我过。南山石上有棋局，曾使樵夫烂斧柯。",
            "comment": ""
        },
        {
            "title": "伤蔡处士",
            "content": "箧中遗草是琅玕，对此空令洒泪看。三径尚余行迹在，数萤犹是映书残。晨光不借泉门晓，暝色唯添陇树寒。欲问皇天天更远，有才无命说应难。",
            "comment": ""
        },
        {
            "title": "访云母山僧",
            "content": "森然古岩里，净行一番僧。松下滤寒水，佛前挑夜灯。莲花国土异，贝叶梵书能。想到空王境，无心问爱憎。",
            "comment": ""
        },
        {
            "title": "题王班水亭",
            "content": "湖上见秋色，旷然如尔怀。岂惟欢陇亩，兼亦外形骸。待月归山寺，弹琴坐暝斋。布衣闲自贵，何用谒天阶。",
            "comment": ""
        },
        {
            "title": "临川道中",
            "content": "出谷入谷路回转，秋风已至归期晚。举头何处望来踪，万仞千山鸟飞远。",
            "comment": ""
        },
        {
            "title": "归山作",
            "content": "喧静各有路，偶随心所安。纵然在朝市，终不忘林峦。四皓将拂衣，二疏能挂冠。窗前隐逸传，每日三时看。靳尚那可论，屈原亦可叹。至今黄泉下，名及青云端。松牖见初月，花间礼古坛。何处论心怀，世上空漫漫。",
            "comment": ""
        },
        {
            "title": "赠张驸马斑竹柱杖",
            "content": "此君与我在云溪，劲节奇文胜杖藜。为有岁寒堪赠远，玉阶行处愿提携。",
            "comment": ""
        },
        {
            "title": "怆故人旧居",
            "content": "惆怅至日暮，寒鸦啼树林。破阶苔色厚，残壁雨痕深。命与时不遇，福为祸所侵。空余行径在，令我叹人吟。",
            "comment": ""
        }
    ]
}