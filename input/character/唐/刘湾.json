{
    "dynasty": "唐",
    "author": "刘湾",
    "poems": [
        {
            "title": "对雨愁闷，寄钱大郎中",
            "content": "积雨细纷纷，饥寒命不分。揽衣愁见肘，窥镜觅从文。九陌成泥海，千山尽湿云。龙钟驱款段，到处倍思君。",
            "comment": ""
        },
        {
            "title": "云南曲",
            "content": "百蛮乱南方，群盗如猬起。骚然疲中原，征战从此始。白门太和城，来往一万里。去者无全生，十人九人死。岱马卧阳山，燕兵哭泸水。妻行求死夫，父行求死子。苍天满愁云，白骨积空垒。哀哀云南行，十万同已矣。",
            "comment": ""
        },
        {
            "title": "李陵别苏武",
            "content": "汉武爱边功，李陵提步卒。转战单于庭，身随汉军没。李陵不爱死，心存归汉阙。誓欲还国恩，不为匈奴屈。身辱家已无，长居虎狼窟。胡天无春风，虏地多积雪。穷阴愁杀人，况与苏武别。发声天地哀，执手肺肠绝。白日为我愁，阴云为我结。生为汉宫臣，死为胡地骨。万里长相思，终身望南月。",
            "comment": ""
        },
        {
            "title": "出塞曲（一作刘济诗）",
            "content": "将军在重围，音信绝不通。羽书如流星，飞入甘泉宫。倚是并州儿，少年心胆雄。一朝随召募，百战争王公。去年桑干北，今年桑干东。死是征人死，功是将军功。汗马牧秋月，疲卒卧霜风。仍闻左贤王，更将围云中。",
            "comment": ""
        },
        {
            "title": "即席赋露中菊",
            "content": "众芳春竞发，寒菊露偏滋。受气何曾异，开花独自迟。晚成犹有分，欲采未过时。勿弃东篱下，看随秋草衰。",
            "comment": ""
        },
        {
            "title": "虹县严孝子墓",
            "content": "至性教不及，因心天所资。礼闻三年丧，尔独终身期。下由骨肉恩，上报父母慈。礼闻哭有卒，汝独哀无时。前有松柏林，荆蓁结朦胧。墓门白日闭，泣血黄泉中。草服蔽枯骨，垢容戴飞蓬。举声哭苍天，万木皆悲风。",
            "comment": ""
        }
    ]
}