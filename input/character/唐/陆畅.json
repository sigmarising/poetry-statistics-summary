{
    "dynasty": "唐",
    "author": "陆畅",
    "poems": [
        {
            "title": "成都赠别席夔",
            "content": "不值分流二江水，定应犹得且同行。三千里外情人别，更被子规啼数声。",
            "comment": ""
        },
        {
            "title": "扇",
            "content": "宝扇持来入禁宫，本教花下动香风。姮娥须逐彩云降，不可通宵在月中。",
            "comment": ""
        },
        {
            "title": "题自然观",
            "content": "剑阁门西第一峰，道陵成道有高踪。行人若上升仙处，须拨白云三四重。",
            "comment": ""
        },
        {
            "title": "句",
            "content": "蜀道易，易于履平地。蝉噪入云树，风开无主花。",
            "comment": ""
        },
        {
            "title": "别刘端公",
            "content": "连骑出都门，秋蝉噪高柳。落日辞故人，自醉不关酒。",
            "comment": ""
        },
        {
            "title": "宿陕府北楼奉酬崔大夫二首",
            "content": "楼压黄河山满坐，风清水凉谁忍卧。人定军州禁漏传，不妨秋月城头过。一别朱门三四春，再来应笑尚风尘。昨宵唯有楼前月，识是谢公诗酒人。",
            "comment": ""
        },
        {
            "title": "出蓝田关寄董使君",
            "content": "万里烟萝锦帐间，云迎水送度蓝关。七盘九折难行处，尽是龚黄界外山。",
            "comment": ""
        },
        {
            "title": "闻早蝉",
            "content": "落日早蝉急，客心闻更愁。一声来枕上，梦里故园秋。",
            "comment": ""
        },
        {
            "title": "云安公主下降奉诏作催妆诗",
            "content": "云安公主贵，出嫁五侯家。天母亲调粉，日兄怜赐花。催铺百子帐，待障七香车。借问妆成未，东方欲晓霞。",
            "comment": ""
        },
        {
            "title": "夜到泗州酬崔使君",
            "content": "徐城洪尽到淮头，月里山河见泗州。闻道泗滨清庙磬，雅声今在谢家楼。",
            "comment": ""
        },
        {
            "title": "题商山庙",
            "content": "商洛秦时四老翁，人传羽化此山空。若无仙眼何由见，总在庙前花洞中。",
            "comment": ""
        },
        {
            "title": "送深上人归江南",
            "content": "留得莲花偈付谁，独携金策欲归时。江南无限萧家寺，曾与白云何处期。",
            "comment": ""
        },
        {
            "title": "帘",
            "content": "劳将素手卷虾须，琼室流光更缀珠。玉漏报来过半夜，可怜潘岳立踟蹰。",
            "comment": ""
        },
        {
            "title": "山出云",
            "content": "灵山蓄云彩，纷郁出清晨。望树繁花白，看峰小雪新。映松张盖影，依涧布鱼鳞。高似从龙处，低如触石频。浓光藏半岫，浅色类飘尘。玉叶开天际，遥怜占早春。",
            "comment": ""
        },
        {
            "title": "赠贺若少府",
            "content": "十日广陵城里住，听君花下抚金徽。新声指上怀中纸，莫怪潜偷数曲归。",
            "comment": ""
        },
        {
            "title": "解内人嘲",
            "content": "粉面仙郎选圣朝，偶逢秦女学吹箫。须教翡翠闻王母，不奈乌鸢噪鹊桥。",
            "comment": ""
        },
        {
            "title": "新晴爱月",
            "content": "野性平生惟爱月，新晴半夜睹蝉娟。起来自擘纱窗破，恰漏清光落枕前。",
            "comment": ""
        },
        {
            "title": "游城东王驸马亭",
            "content": "城外无尘水间松，秋天木落见山容。共寻萧史江亭去，一望终南紫阁峰。",
            "comment": ""
        },
        {
            "title": "筹笔店江亭",
            "content": "九折岩边下马行，江亭暂歇听江声。白云绿树不关我，枉与樵人乐一生。",
            "comment": ""
        },
        {
            "title": "成都送别费冠卿",
            "content": "红椒花落桂花开，万里同游俱未回。莫厌客中频送客，思乡独上望乡台。",
            "comment": ""
        },
        {
            "title": "阶",
            "content": "甃玉编金次第平，花纹隐起踏无声。几重便上华堂里，得见天人吹凤笙。",
            "comment": ""
        },
        {
            "title": "惊雪",
            "content": "怪得北风急，前庭如月辉。天人宁许巧，剪水作花飞。",
            "comment": ""
        },
        {
            "title": "送崔员外使回入京金钩驿逢因赠",
            "content": "六星宫里一星归，行到金钩近紫微。侍史别来经岁月，今宵应梦护香衣。",
            "comment": ""
        },
        {
            "title": "题悟公禅堂",
            "content": "临坛付法十三春，家本长城若下人。芸阁少年应不识，南山钞主是前身。",
            "comment": ""
        },
        {
            "title": "云安公主出降杂咏催妆二首",
            "content": "天上琼花不避秋，今宵织女嫁牵牛。万人惟待乘鸾出，乞巧齐登明月楼。少妆银粉饰金钿，端正天花贵自然。闻道禁中时节异，九秋香满镜台前。",
            "comment": ""
        },
        {
            "title": "送独孤秀才下第归太白山",
            "content": "逸翮暂时成落羽，将归太白赏灵踪。须寻最近碧霄处，拟倩和云买一峰。",
            "comment": ""
        },
        {
            "title": "长安新晴",
            "content": "九重深浅人不知，金殿玉楼倚朝日。一夜城中新雨晴，御沟流得宫花出。",
            "comment": ""
        },
        {
            "title": "太子刘舍人邀看花",
            "content": "年少风流七品官，朱衣白马冶游盘。负心不报春光主，几处偷看红牡丹。",
            "comment": ""
        },
        {
            "title": "疾愈步庭花",
            "content": "桃红李白觉春归，强步闲庭力尚微。从困不扶灵寿杖，恐惊花里早莺飞。",
            "comment": ""
        },
        {
            "title": "下第后病中",
            "content": "献玉频年命未通，穷秋成病悟真空。笑看朝市趋名者，不病那知在病中。",
            "comment": ""
        },
        {
            "title": "送李山人归山",
            "content": "来从千山万山里，归向千山万山去。山中白云千万重，却望人间不知处。",
            "comment": ""
        },
        {
            "title": "陕州逢窦巩同宿，寄江陵韦协律",
            "content": "共出丘门岁九霜，相逢凄怆对离觞。荆南为报韦从事，一宿同眠御史床。",
            "comment": ""
        },
        {
            "title": "望毛女峰",
            "content": "我种东峰千叶莲，此峰毛女始求仙。今朝暗算当时事，已是人间七万年。",
            "comment": ""
        },
        {
            "title": "蔷薇花",
            "content": "锦窠花朵灯丛醉，翠叶眉稠裛露垂。莫引美人来架下，恐惊红片落燕支。",
            "comment": ""
        },
        {
            "title": "坐障",
            "content": "白玉为竿丁字成，黄金绣带短长轻。强遮天上花颜色，不隔云中语笑声。",
            "comment": ""
        },
        {
            "title": "题独孤少府园林",
            "content": "四面青山是四邻，烟霞成伴草成茵。年年洞口桃花发，不记曾经迷几人。",
            "comment": ""
        }
    ]
}