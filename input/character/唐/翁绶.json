{
    "dynasty": "唐",
    "author": "翁绶",
    "poems": [
        {
            "title": "杂曲歌辞·行路难",
            "content": "行路艰难不复歌，故人荣达我蹉跎。双轮晚上铜梁雪，一叶春浮瘴海波。自古要津皆若此，方今失路欲如何。君看西汉翟丞相，凤沼朝辞暮雀罗。",
            "comment": ""
        },
        {
            "title": "横吹曲辞·雨雪曲",
            "content": "边声四合殷河流，雨雪飞来遍陇头。铁岭探人迷鸟道，阴山飞将湿貂裘。斜飘旌旆过戎帐，半杂风沙入戍楼。一自塞垣无李蔡，何人为解北门忧。",
            "comment": ""
        },
        {
            "title": "横吹曲辞·折杨柳",
            "content": "紫陌金堤映绮罗，游人处处动离歌。阴移古戍迷荒草，花带残阳落远波。台上少年吹白雪，楼中思妇敛青蛾。殷勤攀折赠行客，此去关山雨雪多。",
            "comment": ""
        },
        {
            "title": "白马",
            "content": "渥洼龙种雪霜同，毛骨天生胆气雄。金埒乍调光照地，玉关初别远嘶风。花明锦襜垂杨下，露湿朱缨细草中。一夜羽书催转战，紫髯骑出佩騂弓。",
            "comment": ""
        },
        {
            "title": "横吹曲辞·陇头吟",
            "content": "陇水潺湲陇树黄，征人陇上尽思乡。马嘶斜日朔风急，雁过寒云边思长。残月出林明剑戟，平沙隔水见牛羊。横行俱足封侯者，谁斩楼兰献未央。",
            "comment": ""
        },
        {
            "title": "句",
            "content": "海国欧乡浙水东，暂烦良守此凭熊。",
            "comment": ""
        },
        {
            "title": "相和歌辞·婕妤怨",
            "content": "谗谤潜来起百忧，朝承恩宠暮仇雠。火烧白玉非因玷，霜翦红兰不待秋。花落昭阳谁共辇，月明长信独登楼。繁华事逐东流水，团扇悲歌万古愁。",
            "comment": ""
        },
        {
            "title": "咏酒",
            "content": "逃暑迎春复送秋，无非绿蚁满杯浮。百年莫惜千回醉，一盏能消万古愁。几为芳菲眠细草，曾因雨雪上高楼。平生名利关身者，不识狂歌到白头。",
            "comment": ""
        },
        {
            "title": "横吹曲辞·关山月",
            "content": "裴回汉月满边州，照尽天涯到陇头。影转银河寰海静，光分玉塞古今愁。笳吹远戍孤烽灭，雁下平沙万里秋。况是故园摇落夜，那堪少妇独登楼。",
            "comment": ""
        }
    ]
}