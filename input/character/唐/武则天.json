{
    "dynasty": "唐",
    "author": "武则天",
    "poems": [
        {
            "title": "唐明堂乐章·商音",
            "content": "律中夷则，序应收成。功宣建武，义表惟明。爰申礼奠，庶展翘诚。九秋是式，百谷斯盈。",
            "comment": ""
        },
        {
            "title": "唐享昊天乐·第六",
            "content": "昭昭上帝，穆穆下临。礼崇备物，乐奏锵金。兰羞委荐，桂醑盈斟。敢希明德，幸罄庄心。",
            "comment": ""
        },
        {
            "title": "如意娘",
            "content": "看朱成碧思纷纷，憔悴支离为忆君。不信比来长下泪，开箱验取石榴裙。",
            "comment": ""
        },
        {
            "title": "唐大飨拜洛乐章·归和",
            "content": "调云阕兮神座兴，骖云驾兮俨将升。腾绛霄兮垂景祜，翘丹恳兮荷休征。",
            "comment": ""
        },
        {
            "title": "唐大飨拜洛乐章·显和",
            "content": "顾德有惭虚菲，明祇屡降祯符。汜水初呈秘象，温洛荐表昌图。玄泽流恩载洽，丹襟荷渥增愉。",
            "comment": ""
        },
        {
            "title": "唐大飨拜洛乐章·归和",
            "content": "言旋云洞兮蹑烟涂，永宁中宇兮安下都。包涵动植兮顺荣枯，长贻宝贶兮赞璇图。",
            "comment": ""
        },
        {
            "title": "唐享昊天乐·第十二",
            "content": "式乾路，辟天扉。回日驭，动云衣。登金阙，入紫微。望仙驾，仰恩徽。",
            "comment": ""
        },
        {
            "title": "唐明堂乐章·皇嗣出入升降",
            "content": "至人光俗，大孝通神。谦以表性，恭惟立身。洪规载启，茂典方陈。誉隆三善，祥开万春。",
            "comment": ""
        },
        {
            "title": "唐大飨拜洛乐章·咸和",
            "content": "坎泽祠容备举，坤坛祭典爰申。灵眷遥行秘躅，嘉贶荐委殊珍。肃礼恭禋载展，翘襟邈志逾殷。方期交际悬应，",
            "comment": ""
        },
        {
            "title": "唐享昊天乐·第十",
            "content": "肃肃祀典，邕邕礼秩。三献已周，九成斯毕。爰撤其俎，载迁其实。或升或降，惟诚惟质。",
            "comment": ""
        },
        {
            "title": "游九龙潭",
            "content": "山窗游玉女，涧户对琼峰。岩顶翔双凤，潭心倒九龙。酒中浮竹叶，杯上写芙蓉。故验家山赏，惟有风入松。",
            "comment": ""
        },
        {
            "title": "唐明堂乐章·登歌",
            "content": "礼崇宗祀，志表严禋。笙镛合奏，文物惟新。敬遵茂典，敢择良辰。絜诚斯著，奠谒方申。",
            "comment": ""
        },
        {
            "title": "唐明堂乐章·羽音",
            "content": "葭律肇启隆冬，蘋藻攸陈飨祭。黄钟既陈玉烛，红粒方殷稔岁。",
            "comment": ""
        },
        {
            "title": "唐享昊天乐·第七",
            "content": "尊浮九酝，礼备三周。陈诚菲奠，契福神猷。",
            "comment": ""
        },
        {
            "title": "唐明堂乐章·角音",
            "content": "出震位，开平秩。扇条风，乘甲乙。龙德盛，鸟星出。荐珪篚，陈诚实。",
            "comment": ""
        },
        {
            "title": "石淙",
            "content": "三山十洞光玄箓，压峤金峦镇紫微。均露均霜标胜壤，交风交雨列皇畿。万仞高岩藏日色，千寻幽涧浴云衣。且驻欢筵赏仁智，雕鞍薄晚杂尘飞。",
            "comment": ""
        },
        {
            "title": "唐明堂乐章·迎送王公",
            "content": "千官肃事，万国朝宗。载延百辟，爰集三宫。君臣德合，鱼水斯同。睿图方水，周历长隆。",
            "comment": ""
        },
        {
            "title": "唐明堂乐章·徵音",
            "content": "赫赫离精御炎陆，滔滔炽景开隆暑。冀延神鉴俯兰尊，式表虔襟陈桂俎。",
            "comment": ""
        },
        {
            "title": "唐享昊天乐·第八",
            "content": "奠璧郊坛昭大礼，锵金拊石表虔诚。始奏承云娱帝赏，复歌调露畅韶英。",
            "comment": ""
        },
        {
            "title": "曳鼎歌",
            "content": "羲农首出，轩昊膺期。唐虞继踵，汤禹乘时。天下光宅，海内雍熙。上玄降鉴，方建隆基。",
            "comment": ""
        },
        {
            "title": "制袍字赐狄仁杰",
            "content": "敷政术，守清勤。升显位，励相臣。",
            "comment": ""
        },
        {
            "title": "从驾幸少林寺",
            "content": "陪銮游禁苑，侍赏出兰闱。云偃攒峰盖，霞低插浪旂。日宫疏涧户，月殿启岩扉。金轮转金地，香阁曳香衣。铎吟轻吹发，幡摇薄雾霏。昔遇焚芝火，山红连野飞。花台无半影，莲塔有全辉。实赖能仁力，攸资善世威。慈缘兴福绪，于此罄归依。风枝不可静，泣血竟何追。",
            "comment": ""
        },
        {
            "title": "赠胡天师",
            "content": "高人叶高志，山服往山家。迢迢间风月，去去隔烟霞。碧岫窥玄洞，玉灶炼丹砂。今日星津上，延首望灵槎。",
            "comment": ""
        },
        {
            "title": "早春夜宴",
            "content": "九春开上节，千门敞夜扉。兰灯吐新焰，桂魄朗圆辉。送酒惟须满，流杯不用稀。务使霞浆兴，方乘泛洛归。",
            "comment": ""
        },
        {
            "title": "唐大飨拜洛乐章·昭和",
            "content": "九玄眷命，三圣基隆。奉成先旨，明台毕功。宗祀展敬，冀表深衷。永昌帝业，式播淳风。",
            "comment": ""
        },
        {
            "title": "唐大飨拜洛乐章·致和",
            "content": "神功不测兮运阴阳，包藏万宇兮孕八荒。天符既出兮帝业昌，愿临明祀兮降祯祥。",
            "comment": ""
        },
        {
            "title": "唐享昊天乐·第十一",
            "content": "礼终肆类，乐阕九成。仰惟明德，敢荐非馨。顾惭菲奠，久驰云輧。瞻荷灵泽，悚恋兼盈。",
            "comment": ""
        },
        {
            "title": "腊日宣诏幸上苑",
            "content": "明朝游上苑，火急报春知。花须连夜发，莫待晓风吹。",
            "comment": ""
        },
        {
            "title": "唐享昊天乐·第二",
            "content": "瞻紫极，望玄穹。翘至恳，罄深衷。听虽远，诚必通。垂厚泽，降云宫。",
            "comment": ""
        },
        {
            "title": "唐享昊天乐·第四",
            "content": "巍巍睿业广，赫赫圣基隆。菲德承先顾，祯符萃眇躬。铭开武岩侧，图荐洛川中。微诚讵幽感，景命忽昭融。有怀惭紫极，无以谢玄穹。",
            "comment": ""
        },
        {
            "title": "唐明堂乐章·配飨",
            "content": "笙镛间玉宇，文物昭清辉。晬影临芳奠，休光下太微。孝思期有感，明絜庶无违。",
            "comment": ""
        },
        {
            "title": "唐享昊天乐·第九",
            "content": "荷恩承顾托，执契恭临抚。庙略静边荒，天兵曜神武。有截资先化，无为遵旧矩。祯符降昊穹，大业光寰宇。",
            "comment": ""
        },
        {
            "title": "唐大飨拜洛乐章·昭和",
            "content": "舒云致养，合大资生。德以恒固，功由永贞。升歌荐序，垂币翘诚。虹开玉照，凤引金声。",
            "comment": ""
        },
        {
            "title": "唐大飨拜洛乐章·九和",
            "content": "祗荷坤德，钦若乾灵。惭惕罔置，兴居匪宁。恭崇礼则，肃奉仪形。惟凭展敬，敢荐非馨。",
            "comment": ""
        },
        {
            "title": "唐大飨拜洛乐章·拜洛",
            "content": "菲躬承睿顾，薄德忝坤仪。乾乾遵后命，翼翼奉先规。抚俗勤虽切，还淳化尚亏。未能弘至道，何以契明祇。",
            "comment": ""
        },
        {
            "title": "唐明堂乐章·宫音",
            "content": "履艮包群望，居中冠百灵。万方资广运，庶品荷财成。神功谅匪测，盛德实难名。藻奠申诚敬，恭祀表惟馨。",
            "comment": ""
        },
        {
            "title": "唐明堂乐章·皇帝行",
            "content": "仰膺历数，俯顺讴歌。远安迩肃，俗阜时和。化光玉镜，讼息金科。方兴典礼，永戢干戈。",
            "comment": ""
        },
        {
            "title": "唐大飨拜洛乐章·齐和",
            "content": "沉潜演贶分三极，广大凝祯总万方。既荐羽旌文化启，还呈干戚武威扬。",
            "comment": ""
        },
        {
            "title": "唐武氏享先庙乐章",
            "content": "先德谦撝冠昔，严规节素超今。奉国忠诚每竭，承家至孝纯深。追崇惧乖尊意，显号恐玷徽音。既迫王公屡请，方乃俯遂群心。有限无由展敬，奠醑每阙亲斟。大礼虔申典册，蘋藻敬荐翘襟。",
            "comment": ""
        },
        {
            "title": "唐享昊天乐·第五",
            "content": "朝坛雾卷，曙岭烟沉。爰设筐币，式表诚心。筵辉丽璧，乐畅和音。仰惟灵鉴，俯察翘襟。",
            "comment": ""
        },
        {
            "title": "唐享昊天乐·第三",
            "content": "乾仪混成冲邃，天道下济高明，闓阳晨披紫阙，太一晓降黄庭。圜坛敢申昭报，方璧冀殿虔情。丹襟式敷衷恳，玄鉴庶察微诚。",
            "comment": ""
        },
        {
            "title": "唐享昊天乐·第一",
            "content": "太阴凝至化，真耀蕴轩仪。德迈娥台敞，仁高似幄披。扪天遂启极，梦日乃升曦。",
            "comment": ""
        },
        {
            "title": "唐明堂乐章·外办将出",
            "content": "总章陈昔典，衢室礼惟神。宏规则天地，神用叶陶钧。负扆三春旦，充庭万宇宾。顾己诚虚薄，空惭驭兆人。",
            "comment": ""
        },
        {
            "title": "唐大飨拜洛乐章·敬和",
            "content": "兰俎既升，蘋羞可荐。金石载设，咸英已变。林泽斯总，山川是遍。敢用敷诚，实惟忘倦。",
            "comment": ""
        },
        {
            "title": "唐大飨拜洛乐章·通和",
            "content": "皇皇灵眷，穆穆神心。暂动凝质，还归积阴。功玄枢纽，理寂高深。衔恩佩德，耸志翘襟。",
            "comment": ""
        },
        {
            "title": "唐大飨拜洛乐章·德和",
            "content": "夕惕同龙契，晨兢当凤扆。崇儒习旧规，偃伯循先旨。绝壤飞冠盖，遐区丽山水。幸承三圣馀，忻属千年始。",
            "comment": ""
        },
        {
            "title": "唐大飨拜洛乐章·禋和",
            "content": "百礼崇容，千官肃事。灵降舞兆，神凝有粹。奠享咸周，威仪毕备。奏夏登列，歌雍撤肆。",
            "comment": ""
        }
    ]
}