{
    "dynasty": "唐",
    "author": "丁泽",
    "poems": [
        {
            "title": "上元日梦王母献白玉环",
            "content": "梦中朝上日，阙下拜天颜。仿佛瞻王母，分明献玉环。灵姿趋甲帐，悟道契玄关。似见霜姿白，如看月彩弯。霓裳归物外，凤历晓人寰。仙圣非相远，昭昭寤寐间。",
            "comment": ""
        },
        {
            "title": "良田无晚岁",
            "content": "人功虽未及，地力信非常。不任耕耘早，偏宜黍稷良。无年皆有获，后种亦先芳。膴膴盈千亩，青青保万箱。何须祭田祖，讵要察农祥。况是春三月，和风日又长。",
            "comment": ""
        },
        {
            "title": "龟负图（东都试）",
            "content": "天意将垂象，神龟出负图。五方行有配，八卦义宁孤。作瑞旌君德，披文协帝谟。乘流喜得路，逢圣幸存躯。莲叶池通泛，桃花水自浮。还寻九江去，安肯曳泥途。",
            "comment": ""
        }
    ]
}