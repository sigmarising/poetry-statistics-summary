{
    "dynasty": "唐",
    "author": "魏徵",
    "poems": [
        {
            "title": "横吹曲辞·出关",
            "content": "中原还逐鹿，投笔事戎轩。纵横计不就，慷慨志犹存。策杖谒天子，驱马出关门。请缨羁南越，凭轼下东藩。郁纡陟高岫，出没望平原。古木吟寒鸟，空山啼夜猿。既伤千里目，还惊九折魂。岂不惮艰险，深怀国士恩。季布无二诺，侯嬴重一言。人生感意气，功名谁复论。",
            "comment": ""
        }
    ]
}