{
    "dynasty": "唐",
    "author": "陈陶",
    "poems": [
        {
            "title": "经徐稚墓",
            "content": "郏鄏妖兴炎汉衰，先生南国卧明夷。凤凰屡降玄纁礼，琼石终藏烈火诗。禁掖衣冠加宋鹊，湖山耕钓没尧时。千年垄树何人哭，寂寞苍苔内史碑。",
            "comment": ""
        },
        {
            "title": "闽川梦归",
            "content": "千里潺湲建溪路，梦魂一夕西归去。龙舼欲上巴兽滩，越王金鸡报天曙。",
            "comment": ""
        },
        {
            "title": "送沈次鲁南游（一作卢堠石送沈次鲁）",
            "content": "高台赠君别，满握轩辕风。落日一挥手，金鹅云雨空。鳌洲石梁外，剑浦罗浮东。兹兴不可接，翛翛烟际鸿。",
            "comment": ""
        },
        {
            "title": "寄元孚道人",
            "content": "梵宇章句客，佩兰三十年。长乘碧云马，时策翰林鞭。曩事五岳游，金衣曳祥烟。高攀桐君手，左倚鸑鷟肩。哭玉秋雨中，摘星春风前。横輈截洪偃，凭几见广宣。尔来寤华胥，石壁孤云眠。龙降始得偈，龟老方巢莲。内殿无文僧，驺虞谁能牵。因之问楚水，吊屈几潺湲。",
            "comment": ""
        },
        {
            "title": "题赠高闲上人",
            "content": "檐卜花间客，轩辕席上珍。笔江秋菡萏，僧国瑞麒麟。内殿初招隐，曹溪得后尘。龙蛇惊粉署，花雨对金轮。白马方依汉，朱星又入秦。剧谈凌凿齿，清论倒波旬。拂石先天古，降龙旧国春。珠还合浦老，龙去玉州贫。鸳鹭输黄绢，场坛绕白蘋。鼎湖闲入梦，金阁静通神。海气成方丈，山泉落净巾。猕猴深爱月，鸥鸟不猜人。拂岳萧萧竹，垂空澹澹津。汉珠难觅对，荆璞本来真。伊傅多联壁，刘雷竞买邻。江边有国宝，时为劚星辰。",
            "comment": ""
        },
        {
            "title": "飞龙引",
            "content": "长洲茂苑朝夕池，映日含风结细漪。坐当伏槛红莲披，雕轩洞户青蘋吹。轻幌芳烟郁金馥，绮檐花簟桃李枝。苕苕翡翠但相逐，桂树鸳鸯恒并宿。",
            "comment": ""
        },
        {
            "title": "闲居杂兴五首",
            "content": "虞韶九奏音犹在，只是巴童自弃遗。闲卧清秋忆师旷，好风摇动古松枝。一顾成周力有余，白云闲钓五溪鱼。中原莫道无麟凤，自是皇家结网疏。长爱真人王子乔，五松山月伴吹箫。从他浮世悲生死，独驾苍鳞入九霄。越里娃童锦作襦，艳歌声压郢中姝。无人说向张京兆，一曲江南十斛珠。云堆西望贼连营，分阃何当举义兵。莫道羔裘无壮节，古来成事尽书生。",
            "comment": ""
        },
        {
            "title": "旅泊涂江",
            "content": "烟雨南江一叶微，松潭渔父夜相依。断沙雁起金精出，孤岭猿愁木客归。楚国柑橙劳梦想，丹陵霞鹤间音徽。无因得似沧溟叟，始忆离巢已倦飞。",
            "comment": ""
        },
        {
            "title": "小笛弄（一作小弄莲）",
            "content": "一尺玲珑握中翠，仙娥月浦呼龙子。五夜流珠粲梦卿，九青鸾倚洪崖醉。丹穴饥儿笑风雨，娲皇碧玉星星语。蛇蝎愁闻骨髓寒，江山恨老眠秋雾。绮席鸳鸯冷朱翠，星流露泫谁驱使。江南一曲罢伶伦，芙蓉水殿春风起。",
            "comment": ""
        },
        {
            "title": "吴苑思",
            "content": "今人地藏古人骨，古人花为今人发。江南何处葬西施，谢豹空闻采香月。",
            "comment": ""
        },
        {
            "title": "避世翁",
            "content": "海上一蓑笠，终年垂钓丝。沧洲有深意，冠盖何由知。直钩不营鱼，蜗室无妻儿。渴饮寒泉水，饥餐紫朮芝。鹤发披两肩，高怀如澄陂。尝闻仙老言，云是古鸱夷。石窦閟雷雨，金潭养蛟螭。乘槎上玉津，骑鹿游峨嵋。以人为语默，与世为雄雌。兹焉乃磻溪，豹变应须时。自古隐沦客，无非王者师。",
            "comment": ""
        },
        {
            "title": "闽中送任畹端公还京",
            "content": "燕台下榻玉为人，月桂曾输次第春。几日酬恩坐炎瘴，九秋高驾拂星辰。汉庭凤进鹓行喜，隋国珠还水府贫。多少嘉谟奏风俗，斗牛孤剑在平津。",
            "comment": ""
        },
        {
            "title": "题豫章西山香城寺",
            "content": "十地严宫礼竺皇，旃檀楼阁半天香。祇园树老梵声小，雪岭花香灯影长。霄汉落泉供月界，蓬壶灵鸟侍云房。何年七七金人降，金锡珠坛满上方。",
            "comment": ""
        },
        {
            "title": "钱塘对酒曲",
            "content": "风天雁悲西陵愁，使君红旗弄涛头。东海神鱼骑未得，江天大笑闲悠悠。嵯峨吴山莫夸碧，河阳经年一宵白。南州彩凤为君生，古狱愁蛇待恩泽。三清羽童来何迟，十二玉楼胡蝶飞。炎荒翡翠九门去，辽东白鹤无归期。鸱夷公子休悲悄，六鳌如镜天始老。尊前事去月团圆，琥珀无情忆苏小。",
            "comment": ""
        },
        {
            "title": "关山月",
            "content": "昔年嫖姚护羌月，今照嫖姚双鬓雪。青冢曾无尺寸归，锦书多寄穷荒骨。百战金疮体沙碛，乡心一片悬秋碧。汉城应期破镜时，胡尘万里婵娟隔。度碛冲云朔风起，边笳欲晚生青珥。陇上横吹霜色刀，何年断得匈奴臂。",
            "comment": ""
        },
        {
            "title": "谪仙词",
            "content": "牧龙丈人病高秋，群童击节星汉愁。瑶台凤辇不胜恨，太古一声龙白头。玉气兰光久摧折，上清鸡犬音书绝。蜺旌失手远于天，三岛空云对秋月。人间磊磊浮沤客，鸑鷟蜻蜓飞自隔。不应冠盖逐黄埃，长梦真君旧恩泽。",
            "comment": ""
        },
        {
            "title": "钟陵秋夜",
            "content": "洪崖岭上秋月明，野客枕底章江清。蓬壶宫阙不可梦，一一入楼归雁声。",
            "comment": ""
        },
        {
            "title": "临风叹",
            "content": "芙蓉楼中饮君酒，骊驹结言春杨柳。豫章花落不见归，一望东风堪白首。",
            "comment": ""
        },
        {
            "title": "殿前生桂树",
            "content": "仙娥玉宫秋夜明，桂枝拂槛参差琼。香风下天漏丁丁，牛渚翠梁横浅清，羽帐不眠恨吹笙。栖乌暗惊仙子落，步月鬃云堕金雀。蕙楼凉簟翠波空，银缕香寒凤凰薄。东海即为郎斟酌，绮疏长悬七星杓。",
            "comment": ""
        },
        {
            "title": "题僧院紫竹",
            "content": "喜游蛟井寺，复见炎州竹。杳霭万丈间，啸风清独速。江南正霜霰，吐秀弄颛顼。似瑞惊坚贞，如魔试金粟。笋非孝子泣，文异湘灵哭。金碧谁与邻，萧森自成族。新闻赤帝种，子落毛人谷。远祖赐鹪鹏，遗芳遍南陆。对烟苏麻丑，夹涧筼筜伏。美誉动丹青，瑰姿艳秦蜀。因缘鹿苑识，想像蛇丘劚。几叶别黄茅，何年依白足。龙树蛰一花，砌瑶扫云屋。色静曼仙花，名高给孤独。青葱太子树，洒落观音目。法雨每沾濡，玉毫时照烛。离居鸾节变，住冷金颜缩。岂念葛陂荣，幸无祖父辱。光摇水精串，影送莲花轴。江鹜日相寻，野鹗时寄宿。幽香入茶灶，静翠直棋局。肯羡垣上蒿，自多篱下菊。从来道生一，况伴龟藏六。栖托讵星回，檀栾已云矗。霞杯传缥叶，羽管吹紫玉。久绝钓竿歌，聊裁竹枝曲。愧生黄金地，千秋为师绿。",
            "comment": ""
        },
        {
            "title": "续古二十九首",
            "content": "大尧登宝位，麟凤焕宸居。海曲沾恩泽，还生比目鱼。生值揖逊历，长歌东南春。钓鳌年三十，未见天子巡。轩辕承化日，群凤戏池台。大朴衰丧后，仲尼生不来。大道归孟门，萧兰日争长。想得巢居时，碧江应无浪。矻矻蓬舍下，慕君麒麟阁。笑杀王子乔，寥天乘白鹤。杳杳巫峡云，悠悠汉江水。愁杀几少年，春风相忆地。吴洲采芳客，桂棹木兰船。日晚欲有寄，裴回春风前。仙家风景晏，浮世年华速。邂逅汉武时，蟠桃海东熟。南国珊瑚树，好裁天马鞭。鱼龙不解语，海曲空蝉娟。周穆恣游幸，横天驱八龙。宁知泰山下，日日望登封。秦国饶罗网，中原绝麟凤。万乘巡海回，鲍鱼空相送。秦家无庙略，遮虏续长城。万姓陇头死，中原荆棘生。秦作东海桥，中州鬼辛苦。纵得跨蓬莱，群仙亦飞去。隋炀弃中国，龙舟巡海涯。春风广陵苑，不见秦宫花。范子相句践，灭吴成大勋。虽然五湖去，终愧磻溪云。麟凤识翔蛰，圣贤明卷舒。哀哉嵇叔夜，智不及鶢鶋。战地三尺骨，将军一身贵。自古若吊冤，落花少于泪。楚国千里旱，土龙日已多。九谷竟枯死，好云闲嵯峨。汉家三殿色，恩泽若飘风。今日黄金屋，明朝长信宫。南园杏花发，北渚梅花落。吴女妒西施，容华日消铄。山鸡理毛羽，自言胜乌鸢。一朝逢鸑鷟，羞死南海边。秦家卷衣贵，本是倡家子。金殿一承恩，貂蝉满乡里。魏宫薛家女，秀色倾三殿。武帝鼎湖归，一身似秋扇。婵娟越机里，织得双栖凤。慰此殊世花，金梭忽停弄。学古三十载，犹依白云居。每览班超传，令人慵读书。雄剑久濩落，夜吟秋风起。不是懒为龙，此非延平水。朝为杨柳色，暮作芙蓉好。春风若有情，江山相逐老。景龙临太极，五凤当庭舞。谁信壁间梭，升天作云雨。曾梦诸侯笑，康囚议脱枷。千根池底藕，一朵火中花。",
            "comment": ""
        },
        {
            "title": "赠别",
            "content": "海国一尺绮，冰壶万缕丝。以君西攀桂，赠此金莲枝。高鸟思茂林，穷鱼乐洿池。平生握中宝，无使岁寒移。",
            "comment": ""
        },
        {
            "title": "旅次铜山途中先寄温州韩使君",
            "content": "乱山沧海曲，中有横阳道。束马过铜梁，苕华坐堪老。鸠鸣高崖裂，熊斗深树倒。绝壑无坤维，重林失苍昊。跻攀寡俦侣，扶接念舆皂。俯仰栗嵌空，无因掇灵草。梯穷闻戍鼓，魂续赖丘祷。敞豁天地归，萦纡村落好。悠悠思蒋径，扰扰愧商皓。驰想永嘉侯，应伤此怀抱。",
            "comment": ""
        },
        {
            "title": "海昌望月",
            "content": "何处无今夕，岂期在海头。贾客不爱月，婵娟闲沧洲。浩然伤岁华，独望湖边楼。烟岛青历历，蓝田白悠悠。谁无破镜期，繄我信虚舟？谁无桂枝念，繄我方摧輈？始见弯环春，又逢团圆秋。莫厌绫扇夕，百年多银钩。金盘谁雕镌，玉窟难冥搜。重轮运时节，三五不自由。疑抛云上锅，欲搂天边球。孀居应寒冷，捣药青冥愁。兔子树下蹲，虾蟆池中游。如何名金波，不共水东流。天花辟膻腥，野云无边陬。蚌蛤乘大运，含珠相对酬。夜鹊思南乡，露华清东瓯。百宝安可觑，老龙锁深湫。究究如情人，盗者即仇雠。海涯上皎洁，九门更清幽。亭亭劝金尊，夜久喘吴牛。夷俗皆轻掷，北山思今游。雁声故乡来，客泪堕南洲。平生烟霞志，读书觅封侯。四海尚白身，岂无故乡羞。壈坎何足叹，壮如水中虬。猎猎谷底兰，摇摇波上鸥。中途丧资斧，两地生繁忧。一杯太阴君，鹪鹩岂无求。明日将片叶，三山东南浮。",
            "comment": ""
        },
        {
            "title": "塞下曲",
            "content": "边头能走马，猿臂李将军。射虎群胡伏，开弓绝塞闻。海山谙向背，攻守别风云。只为坑降罪，轻车未转勋。望湖关下战，杂虏丧全师。鸟啄豺狼将，沙埋日月旗。牛羊奔赤狄，部落散燕耆。都护凌晨出，铭功瘗死尸。",
            "comment": ""
        },
        {
            "title": "题居上人法华新院",
            "content": "浮名深般若，方寺设莲华。钟呗成僧国，湖山称法家。一尘多宝塔，千佛大牛车。能诱泥犁客，超然识聚沙。",
            "comment": ""
        },
        {
            "title": "草木言",
            "content": "何生我苍苍，何育我黄黄。草木无知识，幸君同三光。始自受姓名，葳蕤立衣裳。山河既分丽，齐首乳青阳。甘辛各有荣，好丑不相防。常忧刀斧劫，窃慕仁寿乡。愿天雨无暴，愿地风无狂。雨足因衰惫，风多因夭伤。在山不为桂，徒辱君高冈。在水不为莲，徒占君深塘。勿轻培塿阜，或有奇栋梁。勿轻蒙胧泽，或有奇馨香。涓毫可粗差，朝菌寿为长。拥肿若无取，大椿命为伤。婆娑不材生，苒苒向秋荒。幸遭薰风日，有得皆簸扬。所愧雨露恩，愿效幽微芳。希君频采择，勿使枯雪霜。",
            "comment": ""
        },
        {
            "title": "江上逢故人",
            "content": "十年蓬转金陵道，长哭青云身不早。故乡逢尽白头人，清江颜色何曾老。",
            "comment": ""
        },
        {
            "title": "吴兴秋思二首",
            "content": "不是苕溪厌看月，天涯有程云树凉。何意汀洲剩风雨，白蘋今日似潇湘。日夕鲲鱼梦南国，苕阳水高迷渡头。故山秋风忆归去，白云又被王孙留。",
            "comment": ""
        },
        {
            "title": "投赠福建路罗中丞",
            "content": "越艳新谣不厌听，楼船高卧静南溟。未闻建水窥龙剑，应喜家山接女星。三捷楷模光典策，一生封爵笑丹青。皇恩几日西归去，玉树扶疏正满庭。",
            "comment": ""
        },
        {
            "title": "渡（一作济）浙江",
            "content": "适越一轻艘，凌兢截鹭涛。曙光金海近，晴雪玉峰高。静寇思投笔，伤时欲钓鳌。壮心殊未展，登涉漫劳劳。",
            "comment": ""
        },
        {
            "title": "洛城见贺自真飞升",
            "content": "子晋鸾飞古洛川，金桃再熟贺郎仙。三清乐奏嵩丘下，五色云屯御苑前。朱顶舞低迎绛节，青鬟歌对驻香輧。谁能白昼相悲泣，太极光阴亿万年。",
            "comment": ""
        },
        {
            "title": "南海送韦七使君赴象州任",
            "content": "一鹗韦公子，新恩颁郡符。岛夷通荔浦，龙节过苍梧。地理金城近，天涯玉树孤。圣朝朱绂贵，从此展雄图。",
            "comment": ""
        },
        {
            "title": "赠江南从事张侍郎（一作御）",
            "content": "平南门馆凤凰毛，二十华轩立最高。几处谈天致云雨，早时文海得鲸鳌。姻联紫府萧窗贵，职称青钱绣服豪。江徼无虞才不展，衔杯终日咏离骚。",
            "comment": ""
        },
        {
            "title": "送谢山人归江夏",
            "content": "黄鹤春风二千里，山人佳期碧江水。携琴一醉杨柳堤，日暮龙沙白云起。",
            "comment": ""
        },
        {
            "title": "种兰",
            "content": "种兰幽谷底，四远闻馨香。春风长养深，枝叶趁人长。智水润其根，仁锄护其芳。蒿藜不生地，恶鸟弓已藏。椒桂夹四隅，茅茨居中央。左邻桃花坞，右接莲子塘。一月薰手足，两月薰衣裳。三月薰肌骨，四月薰心肠。幽人饥如何，采兰充餱粮。幽人渴如何，酝兰为酒浆。地无青苗租，白日如散王。不尝仙人药，端坐红霞房。日夕望美人，佩花正煌煌。美人久不来，佩花徒生光。刈获及葳蕤，无令见雪霜。清芬信神鬼，一叶岂可忘。举头愧青天，鼓腹咏时康。下有贤公卿，上有圣明王。无阶答风雨，愿献兰一筐。",
            "comment": ""
        },
        {
            "title": "双桂咏",
            "content": "青冥结根易倾倒，沃洲山中双树好。琉璃宫殿无斧声，石上萧萧伴僧老。",
            "comment": ""
        },
        {
            "title": "登宝历寺阁",
            "content": "金碧高层世界空，凭蜺长啸八蛮风。横轩水壮蛟龙府，倚栋星开牛斗宫。三楚故墟残景北，六朝荒苑断山东。不堪怀古劳悲笑，安得鹏抟颢气中。",
            "comment": ""
        },
        {
            "title": "早发始兴",
            "content": "云里山已曙，舟中火初爇。绿浦待行桡，玄猿催落月。沿流信多美，况复秋风发。挂席借前期，晨鸡莫嘲哳。",
            "comment": ""
        },
        {
            "title": "陇西行",
            "content": "誓扫匈奴不顾身，五千貂锦丧胡尘。可怜无定河边骨，犹是春闺梦里人。",
            "comment": "【注释】【注解】：１、陇西行：古代歌曲名。２、貂锦：这里指战士。３、无定河：在陕西北部。４、深闺：这里指战死者的妻子。【简析】：这首诗是对战争所造成的不幸的控诉，人人读了都感到沉痛！【评析】：����《陇西行》共四首，这是第二首。首二句写将士忠勇，丧亡甚众；末二句写牺牲者是春闺少妇日夜盼望归来团聚的情人。全诗反映了唐代长期征战带给人民的痛苦和灾难，表达了非战情绪。三、四两句，以“无定河边骨”与“春闺梦里人”比照，虚实相对，宛若电影中的蒙太奇，用意工妙。诗情凄楚，吟来潸然泪下。--引自\"超纯斋诗词\"bookbest.163.net 翻译、评析：刘建勋　《陇西行》是乐府《相和歌·瑟调曲》旧题，内容写边塞战争。陇西，即今甘肃宁夏陇山以西的地方。陈陶的《陇西行》共四首，此其二。诗反映了唐代长期的边塞战争给人民带来的痛苦和灾难。　　首二句以精炼概括的语言，叙述了一个慷慨悲壮的激战场面。唐军誓死杀敌，奋不顾身，但结果五千将士全部丧身“胡尘”。“誓扫”、“不顾”，表现了唐军将士忠勇敢战的气概和献身精神。汉代羽林军穿锦衣貂裘，这里借指精锐部队。部队如此精良，战死者达五千之众，足见战斗之激烈和伤亡之惨重。　　接着，笔锋一转，逼出正意：“可怜无定河边骨，犹是春闺梦里人。”这里没有直写战争带来的悲惨景象，也没有渲染家人的悲伤情绪，而是匠心独运，把“河边骨”和“春闺梦”联系起来，写闺中妻子不知征人战死，仍然在梦中想见已成白骨的丈夫，使全诗产生震撼心灵的悲剧力量。知道亲人死去，固然会引起悲伤，但确知亲人的下落，毕竟是一种告慰。而这里，长年音讯杳然，人早已变成无定河边的枯骨，妻子却还在梦境之中盼他早日归来团聚。灾难和不幸降临到身上，不但毫不觉察，反而满怀着热切美好的希望，这才是真正的悲剧。　　明代杨慎《升庵诗话》认为，此诗化用了汉代贾捐之《议罢珠崖疏》“父战死于前，子斗伤于后，女子乘亭鄣，孤儿号于道，老母、寡妻饮泣巷哭，遥设虚祭，想魂乎万里之外”的文意，称它“一变而妙，真夺胎换骨矣”。贾文着力渲染孤儿寡母遥祭追魂，痛哭于道的悲哀气氛，写得沉痛而富有情致。文中写家人“设祭”、“想魂”，显然已知征人战死。而陈陶诗中的少妇则深信丈夫还活着，丝毫不疑其已经死去，几番梦中相逢。诗意更深挚，情景更凄惨，因而也更能使人一洒同情之泪。　　这诗的跌宕处全在三、四两句。“可怜”句紧承前句，本题中之义；“犹是”句荡开一笔，另辟新境。“无定河边骨”和“春闺梦里人”，一边是现实，一边是梦境；一边是悲哀凄凉的枯骨，一边是年轻英俊的战士，虚实相对，荣枯迥异，造成强烈的艺术效果。一个“可怜”，一个“犹是”，包含着多么深沉的感慨，凝聚了诗人对战死者及其家人的无限同情。　　明王世贞《艺苑卮言》赞赏此诗后二句“用意工妙”，但指责前二句“筋骨毕露”，后二句为其所累。其实，首句写唐军将士奋不顾身“誓扫匈奴”，给人留下了深刻的印象。而次句写五千精良之兵，一旦之间丧身于“胡尘”，确实令人痛惜。征人战死得悲壮，少妇的命运就更值得同情。所以这些描写正是为后二句表现少妇思念征人张本。可以说，若无前二句明白畅达的叙述描写作铺垫，想亦难见后二句“用意”之“工妙”。　　（阎昭典）"
        },
        {
            "title": "寄兵部任畹郎中",
            "content": "常思剑浦越清尘，豆蔻花红十二春。昆玉已成廊庙器，涧松犹是薜萝身。虽同橘柚依南土，终愧魁罡近北辰。好向昌时荐遗逸，莫教千古吊灵均。",
            "comment": ""
        },
        {
            "title": "古意",
            "content": "麻姑井边一株杏，花开不如古时红。西邻蔡家十岁女，年年二月卖东风。",
            "comment": ""
        },
        {
            "title": "南昌道中",
            "content": "古道夤缘蔓黄葛，桓伊冢西春水阔。村翁莫倚横浦罾，一半鱼虾属鹈獭。",
            "comment": ""
        },
        {
            "title": "送江西周尚书赴滑台",
            "content": "楚谣襦袴整三千，喉舌新恩下九天。天角雄都分节钺，蛟龙旧国罢楼船。昆河已在兵钤内，棠树空留鹤岭前。多病无因酬一顾，鄢陵千骑去翩翩。",
            "comment": ""
        },
        {
            "title": "剑池",
            "content": "秦帝南巡厌火精，苍黄埋剑故丰城。霸图缭戾金龙蛰，坤道扶摇紫气生。星斗卧来闲窟穴，雌雄飞去变澄泓。永怀惆怅中宵作，不见春雷发匣声。",
            "comment": ""
        },
        {
            "title": "和西江（一作江南）李助副使早登开元寺阁",
            "content": "虚豁登宝阁，三休极层构。独立天地间，烟云满襟袖。鳌荒初落日，剑野呈绮绣。秋槛祝融微，阴轩九江凑。拂檐皇姑舍，错落白榆秀。倚砌天竺祠，蛟龙蟠古甃。翛然观六合，一指齐宇宙。书剑忽若□，青云日方昼。南朝空苍莽，楚泽稀耕耨。万事溺颓波，一航安可涭。徒云寄麟泣，六五终难就。资斧念余生，湖光隐圭窦。早闻群黄鹤，飘举此江岫。陵谷空霭然，人樵已雏鷇。燕宫豸冠客，凭览发清奏。珠玉难嗣音，摐辕愧孤陋。",
            "comment": ""
        },
        {
            "title": "鄱阳秋夕",
            "content": "忆昔鄱阳旅游日，曾听南家争捣衣。今夜重开旧砧杵，当时还见雁南飞。",
            "comment": ""
        },
        {
            "title": "赋得古莲塘",
            "content": "阖闾宫娃能采莲，明珠作佩龙为船。三千巧笑不复见，江头废苑花年年。",
            "comment": ""
        },
        {
            "title": "上建溪",
            "content": "崆峒一派泻苍烟，长揖丹丘逐水仙。云树杳冥通上界，峰峦回合下闽川。侵星愁过蛟龙国，采碧时逢婺女船。已判猿催鬓先白，几重滩濑在秋天。",
            "comment": ""
        },
        {
            "title": "竹十一首",
            "content": "不厌东溪绿玉君，天坛双凤有时闻。一峰晓似朝仙处，青节森森倚绛云。万枝朝露学潇湘，杳霭孤亭白石凉。谁道乖龙不得雨，春雷入地马鞭狂。啸入新篁一里行，万竿如瓮锁龙泓。惊巢翡翠无寻处，闲倚云根刻姓名。青岚帚亚思吾祖，绿润偏多忆蔡邕。长听南园风雨夜，恐生鳞甲尽为龙。迸玉闲抽上钓矶，翠苗番次脱霞衣。山童泥乞青骢马，骑过春泉掣手飞。须题内史琅玕坞，几醉山阳瑟瑟村。剩养万茎将扫俗，莫教凡鸟闹云门。一溪云母间灵花，似到封侯逸士家。谁识雌雄九成律，子乔丹井在深涯。燕燕雏时紫米香，野溪羞色过东墙。诸儿莫拗成蹊笋，从结高笼养凤凰。一节呼龙万里秋，数茎垂海六鳌愁。更须瀑布峰前种，云里阑干过子猷。丘壑谁堪话碧鲜，静寻春谱认婵娟。会当小杀青瑶简，图写龟鱼把上天。玄圃千春闭玉丛，湛阳一祖碧云空。不须骚屑愁江岛，今日南枝在国风。",
            "comment": ""
        },
        {
            "title": "赠容南韦中丞",
            "content": "普宁都护军威重，九驿梯航压要津。十二铜鱼尊画戟，三千犀甲拥朱轮。风云已静西山寇，闾井全移上国春。不独来苏发歌咏，天涯半是泣珠人。",
            "comment": ""
        },
        {
            "title": "永嘉赠别",
            "content": "芳草温阳客，归心浙水西。临风青桂楫，几日白蘋溪。",
            "comment": ""
        },
        {
            "title": "陇西行四首",
            "content": "汉主东封报太平，无人金阙议边兵。纵饶夺得林胡塞，碛地桑麻种不生。誓扫匈奴不顾身，五千貂锦丧胡尘。可怜无定河边骨，犹是春闺梦里人。陇戍三看塞草青，楼烦新替护羌兵。同来死者伤离别，一夜孤魂哭旧营。黠虏生擒未有涯，黑山营阵识龙蛇。自从贵主和亲后，一半胡风似汉家。",
            "comment": ""
        },
        {
            "title": "将进酒",
            "content": "金尊莫倚青春健，龌龊浮生如走电。琴瑟盘倾从世珠，黄泥局泻流年箭。麻姑爪秃瞳子昏，东皇肉角生鱼鳞。灵鳌柱骨半枯朽，骊龙德悔愁耕人。周孔蓍龟久沦没，黄蒿谁认贤愚骨。兔苑词才去不还，兰亭水石空明月。姮娥弄箫香雨收，江滨迸瑟鱼龙愁。灵芝九折楚莲醉，翾风一叹梁庭秋。醁亚蛮觥奉君寿，玉山三献春红透。银鸭金鹅言待谁，隋家岳渎皇家有。珊瑚座上凌香云，凤□龙炙猩猩唇。芝兰此日不倾倒，南山白石皆贤人。文康调笑麒麟起，一曲飞龙寿天地。",
            "comment": ""
        },
        {
            "title": "答莲花妓",
            "content": "近来诗思清于水，老去风情薄似云。已向升天得门户，锦衾深愧卓文君。",
            "comment": ""
        },
        {
            "title": "镜道中吹箫",
            "content": "金栏白的善篸差，双凤夜伴江南栖。十洲人听玉楼晓，空向千山桃杏枝。",
            "comment": ""
        },
        {
            "title": "钟陵道中作",
            "content": "原隰经霜蕙草黄，塞鸿消息怨流芳。秋山落照见麋鹿，南国异花开雪霜。烟火近通槃瓠俗，水云深入武陵乡。曾逢啮缺话东海，长忆萧家青玉床。",
            "comment": ""
        },
        {
            "title": "怀仙吟二首",
            "content": "丹陵五牙客，昨日罗浮归。赤斧寻不得，烟霞空满衣。试于华阳问，果遇三茅知。采药向十洲，同行牧羊儿。十洲隔八海，浩渺不可期。空留双白鹤，巢在长松枝。云溪古流水，春晚桃花香。忆与我师别，片帆归沧浪。沧浪在何许，相思泪如雨。黄鹤不复来，云深离别处。石渠泉泠泠，三见菖蒲生。日夜劳梦魂，随波注东溟。空怀别时惠，长读消魔经。",
            "comment": ""
        },
        {
            "title": "赠漳州张怡使君",
            "content": "旧德徐方天下闻，当年熊轼继清芬。井田异政光蛮竹，符节深恩隔瘴云。已见嘉祥生北户，尝嫌夷貊蠹南薰。几时征拜征西越，学著缦胡从使君。",
            "comment": ""
        },
        {
            "title": "圣帝击壤歌四十声",
            "content": "百六承尧绪，艰难土运昌。太虚横彗孛，中野斗豺狼。帝曰更吾嗣，时哉忆圣唐。英星垂将校，神岳诞忠良。炼石医元气，屠鳌正昊苍。扫原铺一德，驱祲立三光。大道重苏息，真风再发扬。芟夷逾旧迹，神圣掩前王。郊酒酣寥廓，鸿恩受渺茫。地图龟负出，天诰凤衔将。杂贡来山峙，群夷入雁行。紫泥搜海岱，鸿笔富岩廊。鹰象敷宸极，寰瀛作瑞坊。泥丸封八表，金镜照中央。构殿基麟趾，开藩表凤翔。銮舆亲稼穑，朱幌务蚕桑。戎羯输天马，灵仙侍玉房。宫仪水蒐甲，门卫绿沈枪。陶铸超三古，车书混万方。时巡望虞舜，蒐狩法殷汤。化合讴谣满，年丰鬼蜮藏。政源归牧马，公法付神羊。宝鼎无灵应，金瓯肯破伤。封山昭茂绩，祠执答嘉祥。在昔宫闱僭，仍罹羿浞殃。牝鸡何譈讠万，猘犬漫劻勷。苗祷三灵怒，桓偷九族亡。鲸鲵寻挂网，魑魅旋投荒。松柏霜逾翠，芝兰露更香。圣谟流祚远，仙系发源长。岛屿征徭薄，漪澜泛稻凉。凫鱼餍餐啖，荷薜足衣裳。寤寐华胥国，嬉游太素乡。鹰鹯飞接翼，忠孝住连墙。有叟能调鼎，无媒隐钓璜。乾坤资识量，江海入文章。野鹤思蓬阙，山麋忆庙堂。泥沙空淬砺，星斗屡低昂。历草何因见，衢尊岂暂忘。终随嘉橘赋，霄汉谒羲皇。",
            "comment": ""
        },
        {
            "title": "闲居寄太学卢景博士",
            "content": "无路青冥夺锦袍，耻随黄雀住蓬蒿。碧云梦后山风起，珠树诗成海月高。久滞鼎书求羽翼，未忘龙阙致波涛。闲来长得留侯癖，罗列楂梨校六韬。",
            "comment": ""
        },
        {
            "title": "赠野老",
            "content": "何年种芝白云里，人传先生老莱子。消磨世上名利心，澹若岩间一流水。",
            "comment": ""
        },
        {
            "title": "空城雀",
            "content": "古城蒙蒙花覆水，昔日住人今住鬼。野雀荒台遗子孙，千年饮啄枯桑根。不随海燕柏梁去，应无玉环衔报恩。近村红栗香压枝，嗷嗷黄口诉朝饥。生来未见凤凰语，欲飞常怕蜘蛛丝。断肠四隅天四绝，清泉绿蒿无恐疑。",
            "comment": ""
        },
        {
            "title": "夏日怀天台",
            "content": "竹斋睡余柘浆清，麟凤诱我劳此生。勿忆天台掩书坐，涧云起尽红峥嵘。",
            "comment": ""
        },
        {
            "title": "投赠福建桂常侍二首",
            "content": "后来台席更何人，都护朝天拜近臣。长笑当时汉卿士，等闲恩泽画麒麟。匝地歌钟镇海隅，城池鞅掌旧名都。不知珠履三千外，更许侯嬴寄食无。",
            "comment": ""
        },
        {
            "title": "哭宝月三藏大禅师",
            "content": "五峰习圣罢，乾竺化身归。帝子传真印，门人哭宝衣。一囊穷海没，三藏故园稀。无复天花落，悲风满铁围。",
            "comment": ""
        },
        {
            "title": "赠别离",
            "content": "碧玉飞天星坠地，玉剑分风交合水。杨柳听歌莫向隅，鸡鸣一石留髡醉。蹄轮送客沟水东，月娥挥手崦嵫峰。蛮天列嶂俨相待，风官扫道迎游龙。天姥剪霞铺晓空，漴漴大帝开明宫。文鲸掉尾四海通，分明瀑布收灵桐。山妖水魅骑旋风，魇梦啮魂黄瘴中。借君朗鉴入崆峒，灵光草照闲花红。",
            "comment": ""
        },
        {
            "title": "冬夜吟",
            "content": "黑夜天寒愁散玉，东皇海上张仙烛。侯家歌舞按梨园，石氏宾寮醉金谷。鲁家襜褕暗披水，雪花灯下甘垂翅。散帙高编折桂枝，披纱密甃青云地。霜白溪松转斜盖，铜龙唤曙咽声细。八埏蝼蚁厌寒栖，早晚青旗引春帝。展转城乌啼紫天，曈曚千骑衙楼前。",
            "comment": ""
        },
        {
            "title": "酬元亨（一作孚）上人",
            "content": "一衲净居云梦合，秋来诗思祝融高。何因知我津涯阔，远寄东溟六巨鳌。",
            "comment": ""
        },
        {
            "title": "朝元引四首",
            "content": "帝烛荧煌下九天，蓬莱宫晓玉炉烟。无央鸾凤随金母，来贺熏风一万年。正殿云开露冕旒，下方珠翠压鳌头。天鸡唱罢南山晓，春色光辉十二楼。万宇灵祥拥帝居，东华元老荐屠苏。龙池遥望非烟拜，五色曈曨在玉壶。宝祚河宫一向清，龟鱼天篆益分明。近臣谁献登封草，五岳齐呼万岁声。",
            "comment": ""
        },
        {
            "title": "蜀葵咏",
            "content": "绿衣宛地红倡倡，熏风似舞诸女郎。南邻荡子妇无赖，锦机春夜成文章。",
            "comment": ""
        },
        {
            "title": "泉州刺桐花咏兼呈赵使君",
            "content": "仿佛三株植世间，风光满地赤城闲。无因秉烛看奇树，长伴刘公醉玉山。海曲春深满郡霞，越人多种刺桐花。可怜虎竹西楼色，锦帐三千阿母家。石氏金园无此艳，南都旧赋乏灵材。只因赤帝宫中树，丹凤新衔出世来。猗猗小艳夹通衢，晴日熏风笑越姝。只是红芳移不得，刺桐屏障满中都。不胜攀折怅年华，红树南看见海涯。故国春风归去尽，何人堪寄一枝花。赤帝常闻海上游，三千幢盖拥炎州。今来树似离宫色，红翠斜欹十二楼。",
            "comment": ""
        },
        {
            "title": "杂歌谣辞·步虚引",
            "content": "小隐山人十洲客，莓苔为衣双耳白。青编为我忽降书，暮雨虹霓一千尺。赤城门闭六丁直，晓日已烧东海色。朝天半夜闻玉鸡，星斗离离碍龙翼。第三十卷",
            "comment": ""
        },
        {
            "title": "子规思",
            "content": "春山杜鹃来几日，夜啼南家复北家。野人听此坐惆怅，恐畏踏落东园花。",
            "comment": ""
        },
        {
            "title": "湓城赠别",
            "content": "楚岸青枫树，长随送远心。九江春水阔，三峡暮云深。气调桓伊笛，才华蔡琰琴。迢迢嫁湘汉，谁不重黄金。",
            "comment": ""
        },
        {
            "title": "悲哉行",
            "content": "中岳仇先生，遗余饵松方。服之一千日，肢体生异香。步履如风旋，天涯不赍粮。仍云为地仙，不得朝虚皇。狡兔有三穴，人生又何常。悲哉二廉士，饿死于首阳。",
            "comment": ""
        },
        {
            "title": "句",
            "content": "蝉声将月短，草色与秋长。比屋歌黄竹，何人撼白榆。好看如镜夜，莫笑似弓时。江湖水清浅，不足掉鲸尾。饮水狼子瘦，思日鹧鸪寒。一鼎雄雌金液火，十年寒暑鹿麑裘。寄语东流任斑鬓，向隅终守铁梭飞。乾坤见了文章懒，龙虎成来印绶疏。近来世上无徐庶，谁向桑麻识卧龙。",
            "comment": ""
        },
        {
            "title": "贺容府韦中丞大府贤兄新除黔南经略",
            "content": "蓬瀛簪笏旧联行，紫极差池降宠章。列国山河分雁字，一门金玉尽龙骧。耿家符节朝中美，袁氏芝兰阃外香。烽戍悠悠限巴越，伫听歌咏两甘棠。",
            "comment": ""
        },
        {
            "title": "西川座上听金五云唱歌",
            "content": "蜀王殿上华筵开，五云歌从天上来。满堂罗绮悄无语，喉音止驻云裴回。管弦金石还依转，不随歌出灵和殿。白云飘飖席上闻，贯珠历历声中见。旧样钗篦浅淡衣，元和梳洗青黛眉。低丛小鬓腻髟杏委，碧牙镂掌山参差。曲终暂起更衣过，还向南行座头坐。低眉欲语谢贵侯，檀脸双双泪穿破。自言本是宫中嫔，武皇改号承恩新。中丞御史不足比，水殿一声愁杀人。武皇铸鼎登真箓，嫔御蒙恩免幽辱。茂陵弓剑不得亲，嫁与卑官到西蜀。卑官到官年未周，堂衡禄罢东西游。蜀江水急驻不得，复此萍蓬二十秋。今朝得侍王侯宴，不觉途中妾身贱。愿持卮酒更唱歌，歌是伊州第三遍。唱著右丞征戍词，更闻闺月添相思。如今声韵尚如在，何况宫中年少时。五云处处可怜许，明朝道向褒中去。须臾宴罢各东西，雨散云飞莫知处。",
            "comment": ""
        },
        {
            "title": "游子吟",
            "content": "栖乌喜林曙，惊蓬伤岁阑。关河三尺雪，何处是天山。朔风无重衣，仆马饥且寒。惨戚别妻子，迟回出门难。男儿值休明，岂是长泥蟠。何者为木偶，何人侍金銮。郁郁守贫贱，悠悠亦无端。进不图功名，退不处岩峦。穷通在何日，光景如跳丸。富贵苦不早，令人摧心肝。誓期春之阳，一振摩霄翰。",
            "comment": ""
        },
        {
            "title": "涂山怀古",
            "content": "落拓书剑晚，清秋鹰正笼。涂山间来上，敬爱如登龙。览古觉神王，翛然天地空。东南更何有，一醉先王风。惟昔放勋世，阴晦彻成洪。皇图化鱼鳖，天道漂无踪。帝乃命舟楫，掇芳儒素中。高陈九州力，百道驱归东。旧物复光明，洪炉再埏熔。经门不私子，足知天下公。亮曰那并生，唐虞禅华虫。兹山朝万国，一赋寰海同。十载有区宇，秋毫皆帝功。垂衣不骄德，子桀如何聋。握发闻礼贤，葺茅见卑宫。凡夫色难事，神圣安能恭。道隐三千年，遗芳播笙镛。当时执圭处，佳气仍童童。海屿俨清庙，天人盛祇供。玄恩及花木，丹谶名崆峒。异代草泽臣，何由树勋庸。尧阶未曾识，谁信平生忠。恨不当际会，预为执鞭僮。劳歌下山去，怀德心无穷。",
            "comment": ""
        },
        {
            "title": "春日行",
            "content": "鶗鴂初鸣洲渚满，龙蛇洗鳞春水暖。病多欲问山寺僧，湖上人传石桥断。",
            "comment": ""
        },
        {
            "title": "哭王赞府",
            "content": "白水流今古，青山送死生。驱驰三楚掾，倏忽一空名。金玉埋皋壤，芝兰哭弟兄。龙头孤后进，鹏翅失前程。愁变风云色，悲连鼓角声。落星辞圣代，寒梦闭佳城。伊昔来江邑，从容副国英。德逾栖棘美，公亚饮冰清。大厦亡孤直，群儒忆老成。白驹悲里巷，梁木恸簪缨。陇遂添新草，珠还满旧籝。苍苍难可问，原上晚烟横。",
            "comment": ""
        },
        {
            "title": "和容南韦中丞题瑞亭白燕、白鼠、六眸龟、嘉",
            "content": "伏波恩信动南夷，交趾喧传四瑞诗。燕鼠孕灵褒上德，龟莲增耀答无私。回翔雪侣窥檐处，照映红巢出水时。尽写流传在轩槛，嘉祥从此百年知。",
            "comment": ""
        },
        {
            "title": "宿天竺寺",
            "content": "一宵何期此灵境，五粒松香金地冷。西僧示我高隐心，月在中峰葛洪井。",
            "comment": ""
        },
        {
            "title": "南海石门戍怀古",
            "content": "汉家征百越，落地丧貔貅。大野朱旗没，长江赤血流。鬼神寻覆族，宫庙变荒丘。唯有朝台月，千年照戍楼。",
            "comment": ""
        },
        {
            "title": "赠温州韩使君",
            "content": "康乐风流五百年，永嘉铃阁又登贤。严城鼓动鱼惊海，华屋尊开月下天。内使笔锋光案牍，鄢陵诗句满山川。今来谁似韩家贵，越绝麾幢雁影连。",
            "comment": ""
        },
        {
            "title": "赠江南李偕副使",
            "content": "世禄三朝压凤池，杜陵公子汉庭知。雷封始贺堂溪剑，花府寻邀玉树枝。几日坐谈诛叛逆，列城归美见歌诗。从军莫厌千场醉，即是金銮宠命时。",
            "comment": ""
        },
        {
            "title": "题徐稚湖亭",
            "content": "伏龙山横洲渚地，人如白蘋自生死。洪崖成道二千年，唯有徐君播青史。",
            "comment": ""
        },
        {
            "title": "番禺道中作",
            "content": "博罗程远近，海塞愁先入。瘴雨出虹蝀，蛮江渡山急。常闻岛夷俗，犀象满城邑。雁至草犹春，潮回樯半湿。丹丘凤凰隐，水庙蛟龙集。何处树能言，几乡珠是泣。千年赵佗国，霸气委原隰。龌龊笑终军，长缨祸先及。",
            "comment": ""
        },
        {
            "title": "春归去",
            "content": "九十春光在何处，古人今人留不住。年年白眼向黔娄，唯放蛴螬飞上树。",
            "comment": ""
        },
        {
            "title": "鸡鸣曲",
            "content": "鸡声春晓上林中，一声惊落虾蟆宫。二声唤破枕边梦，三声行人烟海红。平旦慵将百雏语，蓬松锦绣当阳处。愧君饮食长相呼，为君昼鸣下高树。",
            "comment": ""
        },
        {
            "title": "将归钟陵留赠南海李尚书",
            "content": "楚国有田舍，炎州长梦归。怀恩似秋燕，屡绕玉堂飞。越酒岂不甘，海鱼宁无肥。山裘醉歌舞，事与初心违。晔晔文昌公，英灵世间稀。长江浩无际，龙蜃皆归依。贱子感一言，草茅发光辉。从来鸡凫质，得假凤凰威。常欲讨玄珠，青云报巍巍。龙门竟多故，双泪别旍旂。",
            "comment": ""
        },
        {
            "title": "豫章江楼望西山有怀",
            "content": "水护星坛列太虚，烟霓十八上仙居。时人未识辽东鹤，吾祖曾传宝鼎书。终日章江催白鬓，何年丹灶见红蕖。桃花谷口春深浅，欲访先生赤鲤鱼。",
            "comment": ""
        },
        {
            "title": "独摇手",
            "content": "汉宫新燕矜蛾眉，春台艳妆莲一枝。迎春侍宴瑶华池，游龙七盘娇欲飞。冶袖莺鸾拂朝曦，摩烟袅雪金碧遗。愁鸿连翾蚕曳丝，飒遝明珠掌中移。仙人龙凤云雨吹，朝哀暮愁引哑咿。鸳鸯翡翠承宴私，南山一笑君无辞。仙蛾泣月清露垂，六宫烧烛愁风欷。",
            "comment": ""
        },
        {
            "title": "赠江西周大夫（一作赠周太史）",
            "content": "否极生大贤，九元降灵气。独立正始风，蔚然中兴瑞。渊伦照三古，磊落涵泾渭。真貌月悬秋，雄词雷出地。具瞻先皇宠，欲践东华贵。咫尺时不来，千秋鼎湖泪。因分三辅职，进领南平位。报政黄霸惭，提兵吕蒙醉。岁星临斗牛，水国嘉祥至。不独苍生苏，仍兼六驺喜。恭闻庙堂略，欲断匈奴臂。刬释自宸衷，平戍在连帅。时康簪笏冗，世梗忠良议。丘壑非无人，松香有私志。三朝倚天剑，十万浮云骑。可使河曲清，群公信儿戏。沧溟用谦德，百谷走童稚。御众付深人，参筹须伟器。他年蓬荜贱，愿附鹓鸾翅。",
            "comment": ""
        },
        {
            "title": "冬日暮旅泊庐陵",
            "content": "螺亭倚棹哭飘蓬，白浪欺船自向东。楚国蕙兰增怅望，番禺筐篚旅虚空。江城雪落千家梦，汀渚冰生一夕风。弃置侯鲭任羁束，不劳龟瓦问穷通。",
            "comment": ""
        },
        {
            "title": "自归山",
            "content": "海岳南归远，天门北望深。暂为青琐客，难换白云心。富贵老闲事，猿猱思旧林。清平无乐志，尊酒有瑶琴。",
            "comment": ""
        },
        {
            "title": "蒲门戍观海作",
            "content": "廓落溟涨晓，蒲门郁苍苍。登楼礼东君，旭日生扶桑。毫厘见蓬瀛，含吐金银光。草木露未晞，蜃楼气若藏。欲游蟠桃国，虑涉魑魅乡。徐市惑秦朝，何人在岩廊。惜哉千童子，葬骨于眇茫。恭闻槎客言，东池接天潢。即此聘牛女，曰祈长寿方。灵津水清浅，余亦慕修航。",
            "comment": ""
        },
        {
            "title": "有所思（一作长相思）",
            "content": "欲唱玄云曲，知音复谁是。采掇情未来，临池画春水。",
            "comment": ""
        },
        {
            "title": "巫山高",
            "content": "玉峰青云十二枝，金母和云赐瑶姬。花宫磊砢楚宫外，列仙八面星斗垂。秀色无双怨三峡，春风几梦襄王猎。青鸾不在懒吹箫，斑竹题诗寄江妾。飘飖丝散巴子天，苔裳玉辔红霞幡。归时白帝掩青琐，琼枝草草遗湘烟。",
            "comment": ""
        },
        {
            "title": "宿岛径夷山舍",
            "content": "百里遵岛径，蓬征信邅回。暝依渔樵宿，似过黄金台。缺啮心未理，寥寥夜猿哀。山深石床冷，海近腥气来。主人意不浅，屡献流霞杯。对月抚长剑，愁襟纷莫开。九衢平如水，胡为涉崔嵬。一饭未遑饱，鹏图信悠哉。山涛谑细君，吾岂厌蓬莱。明发又驱马，客思一裴回。",
            "comment": ""
        },
        {
            "title": "水调词十首",
            "content": "黠虏迢迢未肯和，五陵年少重横戈。谁家不结空闺恨，玉箸阑干妾最多。羽管慵调怨别离，西园新月伴愁眉。容华不分随年去，独有妆楼明镜知。忆饯良人玉塞行，梨花三见换啼莺。边场岂得胜闺阁，莫逞雕弓过一生。惆怅江南早雁飞，年年辛苦寄寒衣。征人岂不思乡国，只是皇恩未放归。水阁莲开燕引雏，朝朝攀折望金吾。闻道碛西春不到，花时还忆故园无。自从清野戍辽东，舞袖香销罗幌空。几度长安发梅柳，节旄零落不成功。长夜孤眠倦锦衾，秦楼霜月苦边心。征衣一倍装绵厚，犹虑交河雪冻深。瀚海长征古别离，华山归马是何时。仍闻万乘尊犹屈，装束千娇嫁郅支。沙塞依稀落日边，寒宵魂梦怯山川。离居渐觉笙歌懒，君逐嫖姚已十年。万里轮台音信稀，传闻移帐护金微。会须麟阁留踪迹，不斩天骄莫议归。",
            "comment": ""
        },
        {
            "title": "飞龙引",
            "content": "有熊之君好神仙，餐霞炼石三千年。一旦黄龙下九天，骑龙枿枿升紫烟。万姓攀髯髯堕地，啼呼弓剑飘寒水。紫鸾八九堕玉笙，金镜空留照魑魅。羽幢褵褷银汉秋，六宫望断芙蓉愁。应龙下挥中园笑，泓泓水绕青苔洲。瑞风飒遝天光浅，瑶阙峨峨横露苑。沆瀣楼头紫凤歌，三株树下青牛饭。鸿胧九阙相玉皇，钧天乐引金华郎。散花童子鹤衣短，投壶姹女蛾眉长。彤庭侍宴瑶池席，老兔春高桂宫白。蓬莱下国赐分珪，阿母金桃容小摘。仙流万缄虫篆春，三十六洞交风云。千年小兆一蝉蜕，丹台职亚扶桑君。金乌试浴青门水，下界蜉蝣几回死。",
            "comment": ""
        },
        {
            "title": "古镜篇",
            "content": "紫皇玉镜蟾蜍字，堕地千年光不死。发匣身沈古井寒，悬台日照愁成水。海户山窗几梳绾，菱花开落何人见。野老曾耕太白星，神狐夜哭秋天片。下国青铜旋磨灭，回鸾万影成枯骨。会待搏风雨泬寥，长恐莓苔蚀明月。",
            "comment": ""
        }
    ]
}