{
    "dynasty": "唐",
    "author": "王铎",
    "poems": [
        {
            "title": "和于兴宗登越王楼诗",
            "content": "谢脁题诗处，危楼压郡城。雨余江水碧，云断雪山明。锦绣来仙境，风光入帝京。恨无青玉案，何以报高情。",
            "comment": ""
        },
        {
            "title": "谒梓潼张恶子庙",
            "content": "盛唐圣主解青萍，欲振新封济顺名。夜雨龙抛三尺匣，春云凤入九重城。剑门喜气随雷动，玉垒韶光待贼平。惟报关东诸将相，柱天功业赖阴兵。",
            "comment": ""
        },
        {
            "title": "蝴蝶洞",
            "content": "庄周已与蝶俱飞，说着遗衣事可疑。只怪山中蝴蝶洞，仙家四季总春时。",
            "comment": ""
        },
        {
            "title": "罢都统守镇滑州作",
            "content": "用军何事敢迁延，恩重才轻分使然。黜诏已闻来阙下，檄书犹未遍军前。腰间尽解苏秦印，波上虚迎范蠡船。正会星辰扶北极，却驱戈甲镇南燕。三尘上相逢明主，九合诸侯愧昔贤。看却中兴扶大业，杀身无路好归田。",
            "comment": ""
        },
        {
            "title": "句",
            "content": "华表尚迷丁令鹤，竹坡犹认葛溪龙。",
            "comment": ""
        }
    ]
}