{
    "dynasty": "唐",
    "author": "麹信陵",
    "poems": [
        {
            "title": "酬谈上人咏海石榴",
            "content": "真僧相劝外浮华，万法无常可叹嗟。但试寻思阶下树，何人种此我看花。",
            "comment": ""
        },
        {
            "title": "移居洞庭",
            "content": "重林将叠嶂，此处可逃秦。水隔人间世，花开洞里春。荷锄分地利，纵酒乐天真。万事更何有，吾今已外身。",
            "comment": ""
        },
        {
            "title": "出自贼中谒恒上人",
            "content": "再拜吾师喜复悲，誓心从此永归依。浮生恍忽若真梦，何事于中有是非。",
            "comment": ""
        },
        {
            "title": "句",
            "content": "台笠冒山雨，渚田耕荇花。",
            "comment": ""
        },
        {
            "title": "吴门送客",
            "content": "乱山吴苑外，临水让王祠。素是伤情处，春非送客时。不须愁落日，且愿驻青丝。千里会应到，一尊谁共持。",
            "comment": ""
        },
        {
            "title": "长安道",
            "content": "朱门映绿杨，双阙抵通庄。玉珮声逾远，红尘犹自香。",
            "comment": ""
        },
        {
            "title": "过真律师旧院",
            "content": "寂然秋院闭秋光，过客闲来礼影堂。坚冰销尽还成水，本自无形何足伤。",
            "comment": ""
        }
    ]
}