{
    "dynasty": "唐",
    "author": "马异",
    "poems": [
        {
            "title": "送皇甫湜赴举",
            "content": "马蹄声特特，去入天子国。借问去是谁，秀才皇甫湜。吞吐一腹文，八音兼五色。主文有崔李，郁郁为朝德。青铜镜必明，朱丝绳必直。称意太平年，愿子长相忆。",
            "comment": ""
        },
        {
            "title": "贞元旱岁",
            "content": "赤地炎都寸草无，百川水沸煮虫鱼。定应焦烂无人救，泪落三篇古尚书。",
            "comment": ""
        },
        {
            "title": "答卢仝结交诗",
            "content": "有鸟自南翔，口衔一书扎，达我山之维。开缄金玉焕陆离，乃是卢仝结交诗。此诗峭绝天边格，力与文星色相射。长河拔作数条丝，太华磨成一拳石。莫嗟独笑无往还，月中芳桂难追攀。况值乱邦不平年，回陵倒谷如等闲。与君俯首大艰阻，喙长三尺不得语，因君今日形章句。羡猕猴兮著衣裳，悲蚯蚓兮安翅羽。上天不识察，仰我为辽天失所，将吾剑兮切淤泥，使良骥兮捕老鼠。昨日脱身卑贱笼，卯星借与老人峰。抱锄劚地芸芝朮，偃盖参天旧有松，术与松兮保身世。卧居居兮起于于，漱潺潺兮聆嘒嘒。道在其中可终岁，不教辜负尧为帝。烧我荷衣摧我身，回看天地如砥平。钢刀剉骨不辞去，卑躬君子今明明。俯首辞山心惨恻，白云虽好恋不得。看云且拟直须臾，疾风又卷西飞翼。为报覃怀心结交，死生富贵存后凋。我心不畏朱公叔，君意须防刘孝标。以胶投漆苦不早，就中相去万里道。河水悠悠山之间，无由把袂摅怀抱。忆仝吟能文，洽臭成兰薰。不知何处清风夕，拟使张华见陆云。",
            "comment": ""
        },
        {
            "title": "暮春醉中寄李干秀才",
            "content": "欢异且交亲，酒生开瓮春。不须愁犯卯，且乞醉过申。折草为筹箸，铺花作锦裀。娇莺解言语，留客也殷勤。",
            "comment": ""
        }
    ]
}