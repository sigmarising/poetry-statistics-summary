{
    "dynasty": "唐",
    "author": "韦述",
    "poems": [
        {
            "title": "奉和圣制送张说上集贤学士赐宴（赋得华字）",
            "content": "修文中禁启，改字令名加。台座征人杰，书坊应国华。赋诗开广宴，赐酒酌流霞。云散明金阙，池开照玉沙。掖垣留宿鸟，温树落馀花。谬此天光及，衔恩醉日斜。",
            "comment": ""
        },
        {
            "title": "晚渡伊水",
            "content": "悠悠涉伊水，伊水清见石。是时春向深，两岸草如积。迢递望洲屿，逶迤亘津陌。新树落疏红，遥原上深碧。回瞻洛阳苑，遽有长山隔。烟雾犹辨家，风尘已为客。登陟多异趣，往来见行役。云起早已昏，鸟飞日将夕。光阴逝不借，超然慕畴昔。远游亦何为，归来存竹帛。",
            "comment": ""
        },
        {
            "title": "春日山庄",
            "content": "初岁开韶月，田家喜载阳。晚晴摇水态，迟景荡山光。浦净渔舟远，花飞樵路香。自然成野趣，都使俗情忘。",
            "comment": ""
        },
        {
            "title": "广陵送别宋员外佐越郑舍人还京（一作张谔诗",
            "content": "朱绂临秦望，皇华赴洛桥。文章南渡越，书奏北归朝。树入江云尽，城衔海月遥。秋风将客思，川上晚萧萧。",
            "comment": ""
        }
    ]
}