{
    "dynasty": "唐",
    "author": "慕幽",
    "poems": [
        {
            "title": "酬和友人见寄（一作冬日淮上别文上人）",
            "content": "劳歌好自看，终久偶齐桓。五字若教易，一名争得难。侵窗红树老，荫砌雪花残。莫效齐僚属，东归剪钓竿。",
            "comment": ""
        },
        {
            "title": "三峡闻猿",
            "content": "谁向兹来不恨生，声声都是断肠声。七千里外一家住，十二峰前独自行。瘴雨晚藏神女庙，蛮烟寒锁夜郎城。凭君且听哀吟好，会待青云道路平。",
            "comment": ""
        },
        {
            "title": "灯",
            "content": "钟断危楼鸟不飞，荧荧何处最相宜。香然水寺僧开卷，笔写春帏客著诗。忽尔思多穿壁处，偶然心尽断缨时。孙康勤苦谁能念，少减馀光借与伊。",
            "comment": ""
        },
        {
            "title": "剑客",
            "content": "去住知何处，空将一剑行。杀人虽取次，为事爱公平。戟立嗔髭鬓，星流忿眼睛。晓来湘市说，拂曙别辽城。",
            "comment": ""
        },
        {
            "title": "冬日淮上别文上人（一作酬和友人见寄）",
            "content": "家国各万里，同吟六七年。可堪随北雁，迢递向南天。水共行人远，山将落日连。春淮有双鲤，莫忘尺书传。",
            "comment": ""
        },
        {
            "title": "柳",
            "content": "今古凭君一赠行，几回折尽复重生。五株斜傍渊明宅，千树低垂太尉营。临水带烟藏翡翠，倚风兼雨宿流莺。隋皇堤畔依依在，曾惹当时歌吹声。",
            "comment": ""
        }
    ]
}