{
    "dynasty": "唐",
    "author": "卿云",
    "poems": [
        {
            "title": "秋日江居闲咏",
            "content": "寄居江岛边，闲咏见秋残。草白牛羊瘦，风高猿鸟寒。检方医故疾，挑荠备中餐。时复停书卷，鉏莎种木兰。",
            "comment": ""
        },
        {
            "title": "长安言怀寄沈彬侍郎",
            "content": "故园梨岭下，归路接天涯。生作长安草，胜为边地花。雁南飞不到，书北寄来赊。堪羡神仙客，青云早致家。",
            "comment": ""
        },
        {
            "title": "送人游塞",
            "content": "去去玉关路，省君曾未行。塞深多伏寇，时静亦屯兵。雪每先秋降，花尝近夏生。闲陪射雕将，应到受降城。",
            "comment": ""
        },
        {
            "title": "旧国里",
            "content": "旧居梨岭下，风景近炎方。地暖生春早，家贫觉岁长。石房云过湿，杉径雨馀香。日夕竟无事，诗书聊自强。",
            "comment": ""
        }
    ]
}