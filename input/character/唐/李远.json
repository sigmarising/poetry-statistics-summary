{
    "dynasty": "唐",
    "author": "李远",
    "poems": [
        {
            "title": "长安即事寄友人",
            "content": "绮陌千年思断蓬，今来还宿凤城东。瑶台钟鼓长依旧，巫陕烟花自不同。千结故心为怨网，万条新景作愁笼。何时更伴刘郎去，却见夭桃满树红。",
            "comment": ""
        },
        {
            "title": "句",
            "content": "长日惟消一局棋。",
            "comment": ""
        },
        {
            "title": "听王氏话归州昭君庙",
            "content": "献之闲坐说归州，曾到昭君庙里游。自古行人多怨恨，至今乡土尽风流。泉如珠泪侵阶滴，花似红妆满岸愁。河畔犹残翠眉样，有时新月傍帘钩。",
            "comment": ""
        },
        {
            "title": "及第后送家兄游蜀",
            "content": "人谁无远别，此别意多违。正鹄虽言中，冥鸿不共飞。玉京烟雨断，巴国梦魂归。若过严家濑，殷勤看钓矶。",
            "comment": ""
        },
        {
            "title": "赠写御真李长史",
            "content": "玉座烟销砚水清，龙髯不动彩毫轻。乍分隆准山河秀，初点重瞳日月明。宫女卷帘皆暗认，侍臣开殿尽遥惊。六朝天下应无敌，始觉僧繇浪得名。",
            "comment": ""
        },
        {
            "title": "闲居",
            "content": "尘事久相弃，沈浮皆不知。牛羊归古巷，燕雀绕疏篱。买药经年晒，留僧尽日棋。唯忧钓鱼伴，秋水隔波时。",
            "comment": ""
        },
        {
            "title": "赠潼关不下山僧",
            "content": "与君同在苦空间，君得空门我爱闲。禁足已教修雁塔，终身不拟下鸡山。窗中遥指三千界，枕上斜看百二关。香茗一瓯从此别，转蓬流水几时还。",
            "comment": ""
        },
        {
            "title": "慈恩寺避暑",
            "content": "香荷疑散麝，风铎似调琴。不觉清凉晚，归人满柳阴。",
            "comment": ""
        },
        {
            "title": "听话丛台",
            "content": "有客新从赵地回，自言曾上古丛台。云遮襄国天边去，树绕漳河地里来。弦管变成山鸟哢，绮罗留作野花开。金舆玉辇无行迹，风雨惟知长绿苔。",
            "comment": ""
        },
        {
            "title": "赠写御容李长史",
            "content": "玉座尘消砚水清，龙髯不动彩毫轻。初分隆准山河秀，乍点重瞳日月明。宫女卷帘皆暗认，侍臣开殿尽遥惊。三朝供奉无人敌，始觉僧繇浪得名。",
            "comment": ""
        },
        {
            "title": "闻明上人逝寄友人",
            "content": "萧寺曾过最上方，碧桐浓叶覆西廊。游人缥缈红衣乱，座客从容白日长。别后旋成庄叟梦，书来忽报惠休亡。他时若更相随去，只是含酸对影堂。",
            "comment": ""
        },
        {
            "title": "陪新及第赴同年会",
            "content": "曾攀芳桂英，处处共君行。今日杏园宴，当时天乐声。柳浓堪系马，花上未藏莺。满座皆仙侣，同年别有情。",
            "comment": ""
        },
        {
            "title": "赠咸阳李少府",
            "content": "美貌雄才已少齐，宝书仙简两看题。金刀片片裁新锦，玉步重重上旧梯。鹏到碧天排雾去，凤游琼树拣枝栖。蓬瀛宴罢试回首，一望尘中路正迷。",
            "comment": ""
        },
        {
            "title": "读田光传",
            "content": "秦灭燕丹怨正深，古来豪客尽沾襟。荆卿不了真闲事，辜负田光一片心。",
            "comment": ""
        },
        {
            "title": "赠南岳僧",
            "content": "曾住衡阳岳寺边，门开江水与云连。数州城郭藏寒树，一片风帆著远天。猿啸不离行道处，客来皆到卧床前。今朝惆怅红尘里，惟忆闲陪尽日眠。",
            "comment": ""
        },
        {
            "title": "吴越怀古",
            "content": "吴越千年奈怨何，两宫清吹作樵歌。姑苏一败云无色，范蠡长游水自波。霞拂故城疑转旆，月依荒树想嚬蛾。行人欲问西施馆，江鸟寒飞碧草多。",
            "comment": ""
        },
        {
            "title": "句",
            "content": "钗斜穿彩燕，罗薄剪春虫。",
            "comment": ""
        },
        {
            "title": "友人下第因以赠之",
            "content": "刘毅虽然不掷卢，谁人不道解樗蒲。黄金百万终须得，只有挼莎更一呼。",
            "comment": ""
        },
        {
            "title": "过马嵬山",
            "content": "金甲云旗尽日回，仓皇罗袖满尘埃。浓香犹自飘銮辂，恨魄无因离马嵬。南内宫人悲帐殿，东溟方士问蓬莱。唯余坡上弯环月，时送残蛾入帝台。",
            "comment": ""
        },
        {
            "title": "赠殷山人",
            "content": "有客抱琴宿，值予多怨怀。啼乌弦易断，啸鹤调难谐。曲罢月移幌，韵清风满斋。谁能将此妙，一为奏金阶。",
            "comment": ""
        },
        {
            "title": "立春日",
            "content": "暖日傍帘晓，浓春开箧红。钗斜穿彩燕，罗薄剪春虫。巧著金刀力，寒侵玉指风。娉婷何处戴，山鬓绿成丛。",
            "comment": ""
        },
        {
            "title": "游故王驸马池亭",
            "content": "花树杳玲珑，渔舟处处通。醉销罗绮艳，香暖芰荷风。野鸟翻萍绿，斜桥印水红。子猷箫管绝，谁爱碧鲜浓。",
            "comment": ""
        },
        {
            "title": "咏壁鱼",
            "content": "鳞细粉光鲜，开书乱眼前。透窗疑漏网，落砚似流泉。潜穴河图内，吞钩乙字边。莫言鬐鬣小，食尽白蘋篇。",
            "comment": ""
        },
        {
            "title": "赠弘文杜校书",
            "content": "高倚霞梯万丈余，共看移步入宸居。晓随鹓鹭排金锁，静对铅黄校玉书。漠漠禁烟笼远树，泠泠宫漏响前除。还闻汉帝亲词赋，好为从容奏子虚。",
            "comment": ""
        },
        {
            "title": "咏鸳鸯",
            "content": "鸳鸯离别伤，人意似鸳鸯。试取鸳鸯看，多应断寸肠。",
            "comment": ""
        },
        {
            "title": "仆久客钱塘有吹笛月下者同旅闻之凄然皆有归",
            "content": "柯亭之椽不复得，蕲州黄竹今尚存。苍崖翠壁产修干，千顷萧索烟云昏。羌人眼力发天巧，长笛裁成凤膺饱。老龙馀响出空星，欲喷炎天作秋晓。西湖夜寂凉风生，山头一钩新月明。商声恓悲羽声壮，行子忽忽难为情。时无绿珠清音激皓齿，野王临风三弄亦已矣。唯有愁端无古今，举刀不断东流水。深闺兰灯照空床，笛声不如离恨长。曲终人散一惆怅，回首江山非故乡。万事浮云过寥廓，且醉杯中琥珀薄。君不见玉管横吹黄鹤楼，江城五月梅花落。",
            "comment": "【注释】【原题】：仆久客钱塘有吹笛月下者同旅闻之凄然皆有归思属令赋之"
        },
        {
            "title": "咏雁",
            "content": "早晚辞沙漠，南来处处飞。关山多雨雪，风水损毛衣。碧海魂应断，红楼信自稀。不知矰缴外，留得几行归。",
            "comment": ""
        },
        {
            "title": "失鹤",
            "content": "秋风吹却九皋禽，一片闲云万里心。碧落有情应怅望，青天无路可追寻。来时白云翎犹短，去日丹砂顶渐深。华表柱头留语后，更无消息到如今。",
            "comment": ""
        },
        {
            "title": "过旧游见双鹤怆然有怀",
            "content": "谢公何岁掩松楸，双鹤依然傍玉楼。朱顶巑岏荒草上，雪毛零落小池头。蓬瀛路断君何在，云水情深我尚留。他日若来华表上，更添多少令威愁。",
            "comment": ""
        },
        {
            "title": "与碧溪上人别",
            "content": "欲入凤城游，西溪别惠休。色随花旋落，年共水争流。客思偏来夜，蝉声觉送秋。明朝逢旧侣，唯拟上歌楼。",
            "comment": ""
        },
        {
            "title": "句",
            "content": "人事三杯酒，流年一局棋。青山不厌三杯酒，长日惟消一局棋。",
            "comment": ""
        },
        {
            "title": "题僧院",
            "content": "不用问汤休，何人免白头。百年如过鸟，万事尽浮沤。别绪长牵梦，情由乱种愁。却嫌风景丽，窗外碧云秋。",
            "comment": ""
        },
        {
            "title": "送人入蜀",
            "content": "蜀客本多愁，君今是胜游。碧藏云外树，红露驿边楼。杜魄呼名语，巴江作字流。不知烟雨夜，何处梦刀州。",
            "comment": ""
        },
        {
            "title": "句",
            "content": "红压驿边楼。",
            "comment": ""
        },
        {
            "title": "赠筝妓伍卿",
            "content": "轻轻没后更无筝，玉腕红纱到伍卿。座客满筵都不语，一行哀雁十三声。",
            "comment": ""
        },
        {
            "title": "悲铜雀台",
            "content": "西陵树已尽，铜雀思偏多。雪密疑楼阁，花开想绮罗。影销堂上舞，声断帐前歌。唯有漳河水，年年旧绿波。",
            "comment": ""
        },
        {
            "title": "翦彩",
            "content": "翦彩赠相亲，银钗缀凤真。双双衔绶鸟，两两度桥人。叶逐金刀出，花随玉指新。愿君千万岁，无岁不逢春。",
            "comment": ""
        },
        {
            "title": "观廉女真葬",
            "content": "玉窗抛翠管，轻袖掩银鸾。错落云车断，丁泠金磬寒。鹤寻深院宿，人借旧书看。寂寞焚香处，红花满石坛。",
            "comment": ""
        },
        {
            "title": "赠友人",
            "content": "凤城烟霭思偏多，曾向刘郎住处过。银烛焰前贪劝酒，玉箫声里已闻歌。佳人惜别看嘶马，公子含情向翠蛾。今日重来门巷改，出墙桐树绿婆娑。",
            "comment": ""
        },
        {
            "title": "邻人自金仙观移竹",
            "content": "移居新竹已堪看，劚破莓苔得几竿。圆节不教伤粉箨，低枝犹拟拂霜坛。墙头枝动如烟绿，枕上风来送夜寒。第一莫教渔父见，且从萧飒满朱栏。",
            "comment": ""
        }
    ]
}