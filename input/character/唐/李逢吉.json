{
    "dynasty": "唐",
    "author": "李逢吉",
    "poems": [
        {
            "title": "再赴襄阳，辱宣武相公贻诗，今用奉酬",
            "content": "解韍辞丹禁，扬旌去赤墀。自惊非素望，何力及清时。又据三公席，多惭四老祠。岘山风已远，棠树事难追。江汉饶春色，荆蛮足梦思。唯怜吐凤句，相示凿龙期。",
            "comment": ""
        },
        {
            "title": "酬致政杨祭酒见寄",
            "content": "初还相印罢戎旃，获守皇居在紫烟。妄比酂侯功蔑尔，每怀疏傅意悠然。应将半俸沾闾里，料入中条访洞天。十载别离那可道，倍令惊喜见来篇。",
            "comment": ""
        },
        {
            "title": "送令狐秀才赴举",
            "content": "子有雄文藻思繁，龆年射策向金门。前随鸾鹤登霄汉，却望风沙走塞垣。独忆忘机陪出处，自怜何力继飞翻。那堪两地生离绪，蓬户长扃行旅喧。",
            "comment": ""
        },
        {
            "title": "奉送李相公重镇襄阳",
            "content": "海内埏埴遍，汉阴旌旆还。望留丹阙下，恩在紫霄间。冰雪背秦岭，风烟经武关。树皆人尚爱，辕即吏曾攀。自惜两心合，相看双鬓斑。终期谢戎务，同隐凿龙山。",
            "comment": ""
        },
        {
            "title": "郊庙歌辞·享惠昭太子庙乐章·迎俎酌献",
            "content": "既洁酒醴，聿陈熟腥。肃将震念，昭格储灵。展矣礼典，薰然德馨。愔愔管磬，亦具是听。",
            "comment": ""
        },
        {
            "title": "和严揆省中宿斋遇令狐员外当直之作",
            "content": "致斋分直宿南宫，越石卢谌此夜同。位极班行犹念旧，名题章奏亦从公。曾驱爪士三边静，新赠髯参六义穷。竟夕文昌知有月，可怜如在庾楼中。",
            "comment": ""
        },
        {
            "title": "奉酬忠武李相公见寄",
            "content": "直继先朝卫与英，能移孝友作忠贞。剑门失险曾缚虎，淮水安流缘斩鲸。黄阁碧幢惟是俭，三公二伯未为荣。惠连忽赠池塘句，又遣羸师破胆惊。",
            "comment": ""
        },
        {
            "title": "望京楼上寄令狐华州",
            "content": "祇役滞南服，颓思属暮年。闲上望京台，万山蔽其前。落日归飞翼，连翩东北天。涪江适在下，为我久潺湲。中叶成文教，德威清远边。颁条信徒尔，华发生苍然。寄怀三峰守，岐路隔云烟。",
            "comment": ""
        }
    ]
}