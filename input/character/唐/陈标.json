{
    "dynasty": "唐",
    "author": "陈标",
    "poems": [
        {
            "title": "僧院牡丹",
            "content": "琉璃地上开红艳，碧落天头散晓霞。应是向西无地种，不然争肯重莲花。",
            "comment": ""
        },
        {
            "title": "焦桐树",
            "content": "江上烹鱼采野樵，鸾枝摧折半曾烧。未经良匠材虽散，待得知音尾已焦。若使琢磨徽白玉，便来风律轸青瑶。还能万里传山水，三峡泉声岂寂寥。",
            "comment": ""
        },
        {
            "title": "寄友人",
            "content": "杜甫在时贪入蜀，孟郊生处却归秦。如今始会麻姑意，借问山川与后人。",
            "comment": ""
        },
        {
            "title": "蜀葵",
            "content": "眼前无奈蜀葵何，浅紫深红数百窠。能共牡丹争几许，得人嫌处只缘多。",
            "comment": ""
        },
        {
            "title": "公无渡河",
            "content": "阴云飒飒浪花愁，半度惊湍半挂舟。声尽云天君不住，命悬鱼鳖妾同休。黛娥芳脸垂珠泪，罗袜香裾赴碧流。余魄岂能衔木石，独将遗恨付箜篌。",
            "comment": ""
        },
        {
            "title": "长安秋思",
            "content": "吴女秋机织曙霜，冰蚕吐丝月盈筐。金刀玉指裁缝促，水殿花楼弦管长。舞袖慢移凝瑞雪，歌尘微动避雕梁。唯愁陌上芳菲度，狼藉风池荷叶黄。",
            "comment": ""
        },
        {
            "title": "江南行",
            "content": "水光春色满江天，蘋叶风吹荷叶钱。香蚁翠旗临岸市，艳娥红袖渡江船。晓惊白鹭联翩雪，浪蹙青茭潋滟烟。不怕江洲芳草暮，待将秋兴折湖莲。",
            "comment": ""
        },
        {
            "title": "饮马长城窟",
            "content": "日日风吹虏骑尘，年年饮马汉营人。千堆战骨那知主，万里枯沙不辨春。浴谷气寒愁坠指，断崖冰滑恐伤神。金鞍玉勒无颜色，泪满征衣怨暴秦。",
            "comment": ""
        },
        {
            "title": "赠元和十三年登第进士",
            "content": "春官南院粉墙东，地色初分月色红。文字一千重马拥，喜欢三十二人同。眼看鱼变辞凡水，心逐鹦飞出瑞风。莫怪云泥从此别，总曾惆怅去年中。",
            "comment": ""
        },
        {
            "title": "婕妤怨",
            "content": "掌上恩移玉帐空，香珠满眼泣春风。飘零怨柳凋眉翠，狼藉愁桃坠脸红。凤辇只应三殿北，鸾声不向五湖中。笙歌处处回天眷，独自无情长信宫。",
            "comment": ""
        },
        {
            "title": "秦王卷衣",
            "content": "秦王宫阙霭春烟，珠树琼枝近碧天。御气馨香苏合启，帘光浮动水精悬。霏微罗縠随芳袖，宛转鲛鮹逐宝筵。从此咸阳一回首，暮云愁色已千年。",
            "comment": ""
        },
        {
            "title": "啄木谣",
            "content": "丁丁向晚急还稀，啄遍庭槐未肯归。终日与君除蠹害，莫嫌无事不频飞。",
            "comment": ""
        }
    ]
}