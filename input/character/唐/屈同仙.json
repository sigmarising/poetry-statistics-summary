{
    "dynasty": "唐",
    "author": "屈同仙",
    "poems": [
        {
            "title": "燕歌行",
            "content": "君不见渔阳八月塞草腓，征人相对并思归。云和朔气连天黑，蓬杂惊沙散野飞。是时天地阴埃遍，瀚海龙城皆习战。两军鼓角暗相闻，四面旌旗看不见。昭君远嫁已年多，戎狄无厌不复和。汉兵候月秋防塞，胡骑乘冰夜渡河。河塞东西万馀里，地与京华不相似。燕支山下少春晖，黄沙碛里无流水。金戈玉剑十年征，红粉青楼多怨情。厌向殊乡久离别，秋来愁听捣衣声。",
            "comment": ""
        },
        {
            "title": "乌江女",
            "content": "越艳谁家女，朝游江岸傍。青春犹未嫁，红粉旧来娼。锦袖盛朱橘，银钩摘紫房。见人羞不语，回艇入溪藏。",
            "comment": ""
        }
    ]
}