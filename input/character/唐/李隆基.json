{
    "dynasty": "唐",
    "author": "李隆基",
    "poems": [
        {
            "title": "惟此温泉是称愈疾，岂予独受其福，思与兆人",
            "content": "桂殿与山连，兰汤涌自然。阴崖含秀色，温谷吐潺湲。绩为蠲邪著，功因养正宣。愿言将亿兆，同此共昌延。",
            "comment": ""
        },
        {
            "title": "句",
            "content": "昔见漳滨卧，言将人事违。今逢庆诞日，犹谓学仙归。棠棣花重发，鴒原鸟再飞。德比代云布，心如晋水清。第四卷",
            "comment": ""
        },
        {
            "title": "途经华岳",
            "content": "饬驾去京邑，鸣鸾指洛川。循途经太华，回跸暂周旋。翠崿留斜影，悬岩冒夕烟。四方皆石壁，五位配金天。仿佛看高掌，依稀听子先。终当铭岁月，从此记灵仙。",
            "comment": ""
        },
        {
            "title": "南出雀鼠谷答张说",
            "content": "雷出应乾象，风行顺国人。川途犹在晋，车马渐归秦。背陕关山险，横汾鼓吹频。草依阳谷变，花待北岩春。闻有鹓鸾客，清词雅调新。求音思欲报，心迹竟难陈。",
            "comment": ""
        },
        {
            "title": "行次成皋，途经先圣擒建德之所，缅思功业，",
            "content": "有隋政昏虐，群雄已交争。先圣按剑起，叱咤风云生。饮马河洛竭，作气嵩华惊。克敌睿图就，擒俘帝道亨。顾惭嗣宝历，恭承天下平。幸过翦鲸地，感慕神且英。",
            "comment": ""
        },
        {
            "title": "早登太行山中言志",
            "content": "清跸度河阳，凝笳上太行。火龙明鸟道，铁骑绕羊肠。白雾埋阴壑，丹霞助晓光。涧泉含宿冻，山木带余霜。野老茅为屋，樵人薜作裳。宣风问耆艾，敦俗劝耕桑。凉德惭先哲，徽猷慕昔皇。不因今展义，何以冒垂堂。",
            "comment": ""
        },
        {
            "title": "送忠州太守康昭远等",
            "content": "端拱临中枢，缅怀共予理。不有台阁英，孰振循良美。分符侯甸内，拜手明庭里。誓节期饮冰，调人方导水。嘉声驰九牧，惠化光千祀。时雨侔昔贤，芳猷贯前史。伫尔颂中和，吾将令卿士。",
            "comment": ""
        },
        {
            "title": "左丞相说右丞相璟太子少傅乾曜同日上官命宴",
            "content": "赤帝收三杰，黄轩举二臣。由来丞相重，分掌国之钧。我有握中璧，双飞席上珍。子房推道要，仲子讶风神。复辍台衡老，将为调护人。鹓鸾同拜日，车骑拥行尘。乐聚南宫宴，觞连北斗醇。俾予成百揆，垂拱问彝伦。",
            "comment": ""
        },
        {
            "title": "幸蜀西至剑门",
            "content": "剑阁横云峻，銮舆出狩回。翠屏千仞合，丹嶂五丁开。灌木萦旗转，仙云拂马来。乘时方在德，嗟尔勒铭才。",
            "comment": "【注释】[注释]（1）幸蜀西至剑门：幸蜀：驾临四川。剑门，古县名，今四川省剑阁东北，因剑门山而得名。此诗是唐玄宗李隆基在平息安史之乱后从四川回长安时，行至剑门时所写。（2）銮舆[音“于”]：皇帝的车驾，此处是李隆基子指。出狩：皇帝到外地巡视称出狩。（3）五丁井：传说中蜀道是由五个大力士（五丁）开通的。（4）乘时：造就时势。（5）勒铭才：建功立业的才能。西晋时张载作《剑阁铭》，晋世组司马炎派人刻于石上。铭中有“兴时在德，险亦难恃”之语。[译文]剑门山高耸入云，险峻无比；我避乱到蜀，今日得以回京。只见那如翠色屏风的山峰，高有千仞，那如红色屏障的石壁，全凭五位大力士开出路径。灌木丛生，好似缠绕旌旗，时隐时现；白云有如飞仙，迎面拂拭着马来。治理国家应该顺应时势，施行仁德之政，各位大臣，你们平定叛乱，建功立业，是国家的栋梁之才。"
        },
        {
            "title": "答司马承祯上剑镜",
            "content": "宝照含天地，神剑合阴阳。日月丽光景，星斗裁文章。写鉴表容质，佩服为身防。从兹一赏玩，永德保龄长。",
            "comment": ""
        },
        {
            "title": "送李邕之任滑台",
            "content": "汉家重东郡，宛彼白马津。黎庶既蕃殖，临之劳近臣。远别初首路，今行方及春。课成应第一，良牧尔当仁。",
            "comment": ""
        },
        {
            "title": "赐道士邓紫阳",
            "content": "太乙三门诀，元君六甲符。下传金版术，上刻玉清书。有美探真士，囊中得秘书。自知三醮后，翊我灭残胡。",
            "comment": ""
        },
        {
            "title": "鶺鴒颂",
            "content": "伊我轩宫，奇树青葱，蔼周庐兮。冒霜停雪，以茂以悦，恣卷舒兮。连枝同荣，吐绿含英，曜春初兮。蓐收御节，寒露微结，气清虚兮。桂宫兰殿，唯所息宴，栖雍渠兮。行摇飞鸣，急难有情，情有余兮。顾惟德凉，夙夜兢惶，惭化疏兮。上之所教，下之所效，实在予兮。天伦之性，鲁卫分政，亲贤居兮。爰游爰处，爰笑爰语，巡庭除兮。观此翔禽，以悦我心，良史书兮。",
            "comment": ""
        },
        {
            "title": "幸凤泉汤",
            "content": "西狩观周俗，南山历汉宫。荐鲜知路近，省敛觉年丰。阴谷含神爨，汤泉养圣功。益龄仙井合，愈疾醴源通。不重鸣岐凤，谁矜陈宝雄。愿将无限泽，沾沐众心同。",
            "comment": ""
        },
        {
            "title": "送张说巡边",
            "content": "端拱复垂裳，长怀御远方。股肱申教义，戈剑靖要荒。命将绥边服，雄图出庙堂。三台入武帐，八座起文昌。宝胄匡韩主，华宗辅汉王。茂先惭博物，平子谢文章。尽节恢时佐，输诚御寇场。三军临朔野，驷马即戎行。鼓吹威夷狄，旌轩溢洛阳。云台先著美，今日更贻芳。",
            "comment": ""
        },
        {
            "title": "首夏花萼楼观群臣宴，宁王山亭回楼下又申之",
            "content": "今年通闰月，入夏展春辉。楼下风光晚，城隅宴赏归。九歌扬政要，六舞散朝衣。天喜时相合，人和事不违。礼中推意厚，乐处感心微。别赏阳台乐，前旬暮雨飞。",
            "comment": ""
        },
        {
            "title": "千秋节赐群臣镜",
            "content": "铸得千秋镜，光生百炼金。分将赐群后，遇象见清心。台上冰华澈，窗中月影临。更衔长绶带，留意感人深。",
            "comment": ""
        },
        {
            "title": "早度蒲津关",
            "content": "钟鼓严更曙，山河野望通。鸣銮下蒲坂，飞旆入秦中。地险关逾壮，天平镇尚雄。春来津树合，月落戍楼空。马色分朝景，鸡声逐晓风。所希常道泰，非复候繻同。",
            "comment": ""
        },
        {
            "title": "饯王晙巡边",
            "content": "振武威荒服，扬文肃远墟。金坛申将礼，玉节授军符。免胄三方外，衔刀万里余。昔时吴会静，今日虏庭虚。分阃仍推毂，援桴且训车。风扬旌旆远，雨洗甲兵初。坐见台阶谧，行闻袄祲除。檄来虽插羽，箭去亦飞书。舟楫功须著，盐梅望匪疏。不应陈七德，欲使化先敷。",
            "comment": ""
        },
        {
            "title": "好时光",
            "content": "宝髻偏宜宫样，莲脸嫩，体红香。眉黛不须张敞画，天教入鬓长。莫倚倾国貌，嫁取个，有情郎。彼此当年少，莫负好时光。",
            "comment": "【注释】①张敞：汉宣帝时，为京兆尹。曾为妻子画眉。后来成为夫妻恩爱的典故，传为佳话。②倾国：极言妇女之美貌。【评解】此词取篇末三字为名。词中着意描写一位倾国丽人，莲脸修眉，年轻貌美。希望她能及时“嫁取个”多情郎君，莫辜负“好时光”。这首小令，抒情委婉，描写细腻，对后世词风有一定影响。"
        },
        {
            "title": "温汤对雪",
            "content": "北风吹同云，同云飞白雪。白雪乍回散，同云何惨烈。未见温泉冰，宁知火井灭。表瑞良在兹，庶几可怡悦。",
            "comment": ""
        },
        {
            "title": "端午",
            "content": "端午临中夏，时清日复长。盐梅已佐鼎，曲糵且传觞。事古人留迹，年深缕积长。当轩知槿茂，向水觉芦香。亿兆同归寿，群公共保昌。忠贞如不替，贻厥后昆芳。",
            "comment": ""
        },
        {
            "title": "集贤书院成，送张说上集贤学士，赐宴得珍字",
            "content": "广学开书院，崇儒引席珍。集贤招衮职，论道命台臣。礼乐沿今古，文章革旧新。献酬尊俎列，宾主位班陈。节变云初夏，时移气尚春。所希光史册，千载仰兹晨。",
            "comment": ""
        },
        {
            "title": "同刘晃喜雨",
            "content": "节变寒初尽，时和气已春。繁云先合寸，膏雨自依旬。飒飒飞平野，霏霏静暗尘。悬知花叶意，朝夕望中新。",
            "comment": ""
        },
        {
            "title": "送贺知章归四明",
            "content": "遗荣期入道，辞老竟抽簪。岂不惜贤达，其如高尚心。寰中得秘要，方外散幽襟。独有青门饯，群僚怅别深。",
            "comment": ""
        },
        {
            "title": "王屋山送道士司马承祯还天台",
            "content": "紫府求贤士，清溪祖逸人。江湖与城阙，异迹且殊伦。间有幽栖者，居然厌俗尘。林泉先得性，芝桂欲调神。地道逾稽岭，天台接海滨。音徽从此间，万古一芳春。",
            "comment": ""
        },
        {
            "title": "过老子庙",
            "content": "仙居怀圣德，灵庙肃神心。草合人踪断，尘浓鸟迹深。流沙丹灶没，关路紫烟沉。独伤千载后，空馀松柏林。",
            "comment": ""
        },
        {
            "title": "旋师喜捷",
            "content": "边服胡尘起，长安汉将飞。龙蛇开阵法，貔虎振军威。诈虏脑涂地，征夫血染衣。今朝书奏入，明日凯歌归。",
            "comment": ""
        },
        {
            "title": "春中兴庆宫酺宴",
            "content": "九达长安道，三阳别馆春。还将听朝暇，回作豫游晨。不战要荒服，无刑礼乐新。合酺覃土宇，欢宴接群臣。玉斝飞千日，琼筵荐八珍。舞衣云曳影，歌扇月开轮。伐鼓鱼龙杂，撞钟角牴陈。曲终酣兴晚，须有醉归人。",
            "comment": ""
        },
        {
            "title": "平胡",
            "content": "杂虏忽猖狂，无何敢乱常。羽书朝继入，烽火夜相望。将出凶门勇，兵因死地强。蒙轮皆突骑，按剑尽鹰扬。鼓角雄山野，龙蛇入战场。流膏润沙漠，溅血染锋铓。雾扫清玄塞，云开静朔方。武功今已立，文德愧前王。",
            "comment": ""
        },
        {
            "title": "过王濬墓",
            "content": "吴国分牛斗，晋室命龙骧。受任敌已灭，策勋名不彰。居美未尽善，矜功徒自伤。长戟今何在，孤坟此路傍。不观松柏茂，空余荆棘场。叹嗟悬剑陇，谁识梦刀祥。",
            "comment": ""
        },
        {
            "title": "初入秦川路逢寒食",
            "content": "洛阳芳树映天津，灞岸垂杨窣地新。直为经过行处乐，不知虚度两京春。去年余闰今春早，曙色和风著花草。可怜寒食与清明，光辉并在长安道。自从关路入秦川，争道何人不戏鞭。公子途中妨蹴鞠，佳人马上废秋千。渭水长桥今欲渡，葱葱渐见新丰树。远看骊岫入云霄，预想汤池起烟雾。烟雾氛氲水殿开，暂拂香轮归去来。今岁清明行已晚，明年寒食更相陪。",
            "comment": ""
        },
        {
            "title": "过大哥山池题石壁",
            "content": "澄潭皎镜石崔巍，万壑千岩暗绿苔。林亭自有幽贞趣，况复秋深爽气来。",
            "comment": ""
        },
        {
            "title": "赐崔日知往潞州",
            "content": "潞国开新府，壶关宠旧林。妙旌循吏德，持悦庶氓心。礼乐中朝贵，神明列郡钦。扬风非赠扇，易俗是张琴。藩镇讴谣满，行宫雨露深。会书丞相策，先赐颍川金。",
            "comment": ""
        },
        {
            "title": "同玉真公主过大哥山池",
            "content": "地有招贤处，人传乐善名。鹜池临九达，龙岫对层城。桂月先秋冷，蘋风向晚清。凤楼遥可见，仿佛玉箫声。",
            "comment": ""
        },
        {
            "title": "校猎义成，喜逢大雪，率题九韵，以示群官",
            "content": "弧矢威天下，旌旗游近县。一面施鸟罗，三驱教人战。暮云成积雪，晓色开行殿。皓然原隰同，不觉林野变。北风勇士马，东日华组练。触地银獐出，连山缟鹿见。月兔落高矰，星狼下急箭。既欣盈尺兆，复忆磻溪便。岁丰将遇贤，俱荷皇天眷。",
            "comment": ""
        },
        {
            "title": "观拔河俗戏",
            "content": "壮徒恒贾勇，拔拒抵长河。欲练英雄志，须明胜负多。噪齐山岌嶪，气作水腾波。预期年岁稔，先此乐时和。",
            "comment": ""
        },
        {
            "title": "登蒲州逍遥楼",
            "content": "长榆息烽火，高柳静风尘。卜征巡九洛，展豫出三秦。昔是潜龙地，今为上理辰。时平乘道泰，聊赏遇年春。黄河分地络，飞观接天津。一览遗芳翰，千载肃如神。",
            "comment": ""
        },
        {
            "title": "过大哥宅探得歌字韵",
            "content": "鲁卫情先重，亲贤爱转多。冕旒丰暇日，乘景暂经过。戚里申高宴，平台奏雅歌。复寻为善乐，方验保山河。",
            "comment": ""
        },
        {
            "title": "潼关口号",
            "content": "河曲回千里，关门限二京。所嗟非恃德，设险到天平。",
            "comment": ""
        },
        {
            "title": "春晚宴两相及礼官丽正殿学士探得风字",
            "content": "乾道运无穷，恒将人代工。阴阳调历象，礼乐报玄穹。介胄清荒外，衣冠佐域中。言谈延国辅，词赋引文雄。野霁伊川绿，郊明巩树红。冕旒多暇景，诗酒会春风。",
            "comment": ""
        },
        {
            "title": "途次陕州",
            "content": "境出三秦外，途分二陕中。山川入虞虢，风俗限西东。树古棠阴在，耕余让畔空。鸣笳从此去，行见洛阳宫。",
            "comment": ""
        },
        {
            "title": "续薛令之题壁",
            "content": "啄木觜距长，凤凰羽毛短。苦嫌松桂寒，任逐桑榆暖。",
            "comment": ""
        },
        {
            "title": "送赵法师还蜀因名山奠简",
            "content": "道家奠灵简，自昔仰神仙。真子今将命，苍生福可传。江山寻故国，城郭信依然。二室遥相望，云回洞里天。",
            "comment": ""
        },
        {
            "title": "端午三殿宴群臣探得神字",
            "content": "五月符天数，五音调夏钧。旧来传五日，无事不称神。穴枕通灵气，长丝续命人。四时花竞巧，九子粽争新。方殿临华节，圆宫宴雅臣。进对一言重，遒文六义陈。股肱良足咏，凤化可还淳。",
            "comment": ""
        },
        {
            "title": "送道士薛季昌还山",
            "content": "洞府修真客，衡阳念旧居。将成金阙要，愿奉玉清书。云路三天近，松溪万籁虚。犹期传秘诀，来往候仙舆。",
            "comment": ""
        },
        {
            "title": "送胡真师还西山",
            "content": "仙客厌人间，孤云比性闲。话离情未已，烟水万重山。",
            "comment": ""
        },
        {
            "title": "赐诸州刺史以题座右",
            "content": "眷言思共理，鉴梦想维良。猗欤此推择，声绩著周行。贤能既俟进，黎献实伫康。视人当如子，爱人亦如伤。讲学试通论，阡陌劝耕桑。虚誉不可饰，清知不可忘。求名迹易见，安贞德自彰。讼狱必以情，教民贵有常。恤惸且存老，抚弱复绥强。勉哉各祗命，知予眷万方。",
            "comment": ""
        },
        {
            "title": "为赵法师别造精院过院赋诗",
            "content": "宗师心物外，为道运虚舟。不恋岩泉赏，来从宫禁游。探玄知几岁，习静更宜秋。烟树辨朝色，风湍闻夜流。坐朝繁听览，寻胜在清幽。欲广无为化，因兹庶可求。",
            "comment": ""
        },
        {
            "title": "轩游宫十五夜",
            "content": "行迈离秦国，巡方赴洛师。路逢三五夜，春色暗中期。关外长河转，宫中淑气迟。歌钟对明月，不减旧游时。",
            "comment": ""
        },
        {
            "title": "送玄同真人李抱朴谒灊山仙祠",
            "content": "城阙天中近，蓬瀛海上遥。归期千载鹤，春至一来朝。采药逢三秀，餐霞卧九霄。参同如有旨，金鼎待君烧。",
            "comment": ""
        },
        {
            "title": "过晋阳宫",
            "content": "缅想封唐处，实惟建国初。俯察伊晋野，仰观乃参虚。井邑龙斯跃，城池凤翔余。林塘犹沛泽，台榭宛旧居。运革祚中否，时迁命兹符。顾循承丕构，怵惕多忧虞。尚恐威不逮，复虑化未孚。岂徒劳辙迹，所期训戎车。习俗问黎人，亲巡慰里闾。永言念成功，颂德临康衢。长怀经纶日，叹息履庭隅。艰难安可忘，欲去良踟蹰。",
            "comment": ""
        },
        {
            "title": "游兴庆宫作",
            "content": "代邸青门右，离宫紫陌陲。庭如过沛日，水若渡江时。绮观连鸡岫，朱楼接雁池。从来敦棣萼，今此茂荆枝。万叶传余庆，千年志不移。凭轩聊属目，轻辇共追随。务本方崇训，相辉保羽仪。时康俗易渐，德薄政难施。鼓吹迎飞盖，弦歌送羽卮。所希覃率土，孝弟一同规。",
            "comment": ""
        },
        {
            "title": "巡省途次上党旧宫赋",
            "content": "三千初击浪，九万欲抟空。天地犹惊否，阴阳始遇蒙。存贞期历试，佐贰伫昭融。多谢时康理，良惭实赖功。长怀问鼎气，夙负拔山雄。不学刘琨舞，先歌汉祖风。英髦既包括，豪杰自牢笼。人事一朝异，讴歌四海同。如何昔朱邸，今此作离宫。雁沼澄澜翠，猿岩落照红。小山秋桂馥，长坂旧兰丛。即是淹留处，乘欢乐未穷。",
            "comment": ""
        },
        {
            "title": "傀儡吟",
            "content": "刻木牵丝作老翁，鸡皮鹤发与真同。须臾弄罢寂无事，还似人生一梦中。",
            "comment": ""
        },
        {
            "title": "经河上公庙",
            "content": "昔闻有耆叟，河上独遗荣。迹与尘嚣隔，心将道德并。讵以天地累，宁为宠辱惊。矫然翔寥廓，如何屈坚贞。玄玄妙门启，肃肃祠宇清。冥漠无先后，那能纪姓名。",
            "comment": ""
        },
        {
            "title": "春日出苑游瞩（太子时作）",
            "content": "三阳丽景早芳辰，四序佳园物候新。梅花百树障去路，垂柳千条暗回津。鸟飞直为惊风叶，鱼没都由怯岸人。惟愿圣主南山寿，何愁不赏万年春。",
            "comment": ""
        },
        {
            "title": "春台望",
            "content": "暇景属三春，高台聊四望。目极千里际，山川一何壮。太华见重岩，终南分叠嶂。郊原纷绮错，参差多异状。佳气满通沟，迟步入绮楼。初莺一一鸣红树，归雁双双去绿洲。太液池中下黄鹤，昆明水上映牵牛。闻道汉家全盛日，别馆离宫趣非一。甘泉逶迤亘明光，五柞连延接未央。周庐徼道纵横转，飞阁回轩左右长。须念作劳居者逸，勿言我后焉能恤。为想雄豪壮柏梁，何如俭陋卑茅室。阳乌黯黯向山沉，夕鸟喧喧入上林。薄暮赏余回步辇，还念中人罢百金。",
            "comment": ""
        },
        {
            "title": "喜雪",
            "content": "日观卜先征，时巡顺物情。风行未备礼，云密遽飘霙。委树寒花发，萦空落絮轻。朝如玉已会，庭似月犹明。既睹肤先合，还欣尺有盈。登封何以报，因此谢功成。",
            "comment": ""
        },
        {
            "title": "题梅妃画真",
            "content": "忆昔娇妃在紫宸，铅华不御得天真。霜绡虽似当时态，争奈娇波不顾人。",
            "comment": ""
        },
        {
            "title": "千秋节宴",
            "content": "兰殿千秋节，称名万寿觞。风传率土庆，日表继天祥。玉宇开花萼，宫县动会昌。衣冠白鹭下，帟幕翠云长。献遗成新俗，朝仪入旧章。月衔花绶镜，露缀彩丝囊。处处祠田祖，年年宴杖乡。深思一德事，小获万人康。",
            "comment": ""
        },
        {
            "title": "野次喜雪",
            "content": "拂曙辟行宫，寒皋野望通。每云低远岫，飞雪舞长空。赋象恒依物，萦回屡逐风。为知勤恤意，先此示年丰。",
            "comment": ""
        },
        {
            "title": "同二相已下群官乐游园宴",
            "content": "撰日岩廊暇，需云宴乐初。万方朝玉帛，千品会簪裾。地入南山近，城分北斗余。池塘垂柳密，原隰野花疏。帟幕看逾暗，歌钟听自虚。兴阑归骑转，还奏弼违书。",
            "comment": ""
        },
        {
            "title": "千秋节赐群臣镜",
            "content": "瑞露垂花绶，寒冰澈宝轮。对兹台上月，聊以庆佳辰。",
            "comment": ""
        }
    ]
}