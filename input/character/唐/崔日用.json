{
    "dynasty": "唐",
    "author": "崔日用",
    "poems": [
        {
            "title": "郊庙歌辞·享龙池乐章·第六章",
            "content": "龙兴白水汉兴符，圣主时乘运斗枢。岸上丰茸五花树，波中的皪千金珠。操环昔闻迎夏启，发匣先来瑞有虞。风色云光随隐见，赤云神化象江湖。",
            "comment": ""
        },
        {
            "title": "夜宴安乐公主宅",
            "content": "银烛金屏坐碧堂，只言河汉动神光。主家盛时欢不极，才子能歌夜未央。",
            "comment": ""
        },
        {
            "title": "句",
            "content": "彼名流兮左氏癖，意玄远兮冠今夕。",
            "comment": ""
        },
        {
            "title": "奉和圣制春日幸望春宫应制",
            "content": "东郊风物正熏馨，素浐凫鹥戏绿汀。凤阁斜通平乐观，龙旂直逼望春亭。光风摇动兰英紫，淑气依迟柳色青。渭浦明晨修禊事，群公倾贺水心铭。",
            "comment": ""
        },
        {
            "title": "奉和圣制送张说巡边",
            "content": "轩相推风后，周官重夏卿。庙谋能允迪，韬略又纵横。吉日四黄马，宣王六月兵。拟清鸡臣塞，先指朔方城。列将怀威抚，匈奴畏盛名。去当推毂送，来伫出郊迎。绝漠蓬将断，华筵槿正荣。壮心看舞剑，别绪应悬旌。睿锡承优旨，乾文复龙行。暂劳期永逸，赫矣振天声。",
            "comment": ""
        },
        {
            "title": "奉和人日重宴大明宫恩赐彩缕人胜应制",
            "content": "新年宴乐坐东朝，钟鼓铿锽大乐调。金屋瑶筐开宝胜，花笺彩笔颂春椒。曲池苔色冰前液，上苑梅香雪里矫。宸极此时飞圣藻，微臣窃抃预闻韶。",
            "comment": ""
        },
        {
            "title": "奉和送金城公主适西蕃",
            "content": "圣后经纶远，谋臣计画多。受降追汉策，筑馆计戎和。俗化乌孙垒，春生积石河。六龙今出饯，双鹤愿为歌。",
            "comment": ""
        },
        {
            "title": "乞金鱼词",
            "content": "台中鼠子直须谙，信足跳梁上壁龛。倚翻灯脂污张五，还来啮带报韩三。莫浪语，直王相。大家必若赐金龟，卖却猫儿相报赏。",
            "comment": ""
        },
        {
            "title": "钱唐永昌",
            "content": "洛阳桴鼓今不鸣，朝野咸推重太平。冬至冰霜俱怨别，春来花鸟若为情。",
            "comment": ""
        },
        {
            "title": "又赐宴自歌",
            "content": "东馆总是鹓鸾，南台自多杞梓。日用读书万卷，何忍不蒙学士。墨制帘下出来，微臣眼看喜死。",
            "comment": ""
        },
        {
            "title": "奉和立春游苑迎春应制",
            "content": "乘时迎气正璇衡，灞浐烟氛向晚清。剪绮裁红妙春色，宫梅殿柳识天情。瑶筐彩燕先呈端，金缕晨鸡未学鸣。圣泽阳和宜宴乐，年年捧日向东城。",
            "comment": ""
        },
        {
            "title": "奉和九月九日登慈恩寺浮图应制",
            "content": "紫宸欢每洽，绀殿法初隆。菊泛延龄酒，兰吹解愠风。咸英调正乐，香梵遍秋空。临幸浮天瑞，重阳日再中。",
            "comment": ""
        }
    ]
}