{
    "dynasty": "唐",
    "author": "李德裕",
    "poems": [
        {
            "title": "临海太守惠予赤城石，报以是诗",
            "content": "闻君采奇石，剪断赤城霞。潭上倒虹影，波中摇日华。仙岩接绛气，谿路杂桃花。若值客星去，便应随海槎。",
            "comment": ""
        },
        {
            "title": "山信至说平泉别墅草木滋长，地转幽深，怅然",
            "content": "忽闻樵客语，暂慰野人心。幽径芳兰密，闲庭秀木深。麇麚来涧底，凫鹄遍川浔。谁念沧溟上，归欤起叹音。",
            "comment": ""
        },
        {
            "title": "余所居平泉村舍，近蒙韦常侍大尹，特改嘉名",
            "content": "未谢留侯疾，常怀仲蔚园。闲谣紫芝曲，归梦赤松村。忽改蓬蒿色，俄吹黍谷暄。多惭孔北海，传教及衡门。",
            "comment": ""
        },
        {
            "title": "洛中士君子多以平泉见呼，愧获方外方之名，",
            "content": "非高柳下逸，自爱竹林闲。才异居东里，愚因在北山。径荒寒未扫，门设昼长关。不及鸱夷子，悠悠烟水间。",
            "comment": ""
        },
        {
            "title": "初归平泉，过龙门南岭，遥望山居即事",
            "content": "初归故乡陌，极望且徐轮。近野樵蒸至，平泉烟火新。农夫馈鸡黍，渔子荐霜鳞。惆怅怀杨仆，惭为关外人。",
            "comment": ""
        },
        {
            "title": "比闻龙门敬善寺有红桂树独秀伊川，尝于江南",
            "content": "昔闻红桂枝，独秀龙门侧。越叟遗数株，周人未尝识。平生爱此树，攀玩无由得。君子知我心，因之为羽翼。岂烦嘉客誉，且就清阴息。来自天姥岑，长疑翠岚色。芬芳世所绝，偃蹇枝渐直。琼叶润不凋，珠英粲如织。犹疑翡翠宿，想待鹓雏食。宁止暂淹留，终当更封植。",
            "comment": ""
        },
        {
            "title": "忆平泉山居，赠沈吏部一首",
            "content": "昔闻羊叔子，茅屋在东渠。岂不念归路，徘徊畏简书。乃知轩冕客，自与田园疏。殁世有遗恨，精诚何所如。嗟予寡时用，夙志在林闾。虽抱山水癖，敢希仁智居。清泉绕舍下，修竹荫庭除。幽径松盖密，小池莲叶初。从来有好鸟，近复跃鲦鱼。少室映川陆，鸣皋对蓬庐。张何旧寮寀，相勉在悬舆。常恐似伯玉，瞻前惭魏舒。",
            "comment": ""
        },
        {
            "title": "近于伊川卜山居，将命者画图而至，欣然有感",
            "content": "弱岁弄词翰，遂叨明主恩。怀章过越邸，建旆守吴门。西圯阴难驻，东皋意尚存。惭逾六百石，愧负五千言。寄世知婴缴，辞荣类触藩。欲追绵上隐，况近子平村。邑有桐乡爱，山余黍谷暄。既非逃相地，乃是故侯园。野竹多微径，严泉岂一源。映池方树密，傍涧古藤繁。邛杖堪扶老，黄牛已服辕。只应将唳鹤，幽谷共翩翻。",
            "comment": ""
        },
        {
            "title": "早入中书行公主册礼事毕，登集贤阁成咏",
            "content": "明星入东陌，灿灿光层宙。皎月映高梧，轻风发凉候。金门列葆吹，钟室传清漏。简册自中来，貂黄忝宣授。更登天禄阁，极眺终南岫。遥羡商山翁，闲歌紫芝秀。晨兴念始辱，夕惕思致寇。倾夺非我心，凄然感田窦。",
            "comment": ""
        },
        {
            "title": "秋日美晴，郡楼闲眺，寄荆南张书记",
            "content": "高槛凉风起，清川旭景开。秋声向野去，爽气自山来。霄外鸿初返，檐间燕已归。不因烟雨夕，何处梦阳台。",
            "comment": ""
        },
        {
            "title": "雨中自秘书省访王三侍御，知早入朝，便入集",
            "content": "共怜独鹤青霞姿，瀛洲故山归已迟。仁者焉能效鸷鹗，飞舞自合追长离。梧桐迥齐鳷鹊观，烟雨屡拂蛟龙旗。鸿雁冲飙去不尽，寒声晚下天泉池。顾我蓬莱静无事，玉版宝书藏众瑞。青编尽以汲冢来，科斗皆从鲁室至。金门待诏何逍遥，名儒早问张子侨。王褒轶材晚始入，宫女已能传洞箫。应令柏台长对户，别来相望独寥寥。",
            "comment": ""
        },
        {
            "title": "寒食日三殿侍宴，奉进诗一首",
            "content": "宛转龙歌节，参差燕羽高。风光摇禁柳，霁色暖宫桃。春露明仙掌，晨霞照御袍。雪凝陈组练，林植耸干旄。广乐初跄凤，神山欲抃鳌。鸣笳朱鹭起，叠鼓紫騂豪。象舞严金铠，丰歌耀宝刀。不劳孙子法，自得太公韬。分席罗玄冕，行觞举绿醪。彀中时落羽，橦末乍升猱。瑞景开阴翳，薰风散郁陶。天颜欢益醉，臣节劲尤高。楛矢方来贡，雕弓已载櫜。英威扬绝漠，神算尽临洮。赤县阳和布，苍生雨露膏。野平惟有麦，田辟久无蒿。禄秩荣三事，功勋乏一毫。寝谋惭汲黯，秉羽贵孙敖。焕若游玄圃，欢如享太牢。轻生何以报，只自比鸿毛。",
            "comment": ""
        },
        {
            "title": "郊坛回舆，中书二相公蒙圣慈召至御马前，仰",
            "content": "七萃和銮动，三条葆吹回。相星环日道，苍马近龙媒。咫尺天颜接，光华喜气来。自惭衰且病，无以效涓埃。",
            "comment": ""
        },
        {
            "title": "句",
            "content": "检经求绿字，凭酒借红颜。君不见秋山寂历风飙歇，半夜青崖吐明月。寒光乍出松筱间，万籁萧萧从此发。忽闻歌管吟朔风，精魂想在幽岩中。银花悬院榜，神撼引铃绦。葳蕤轻风里，若衔若垂何可拟。自从一梦高唐后，可是无人胜楚王。牛羊具特俎。心悟觉身劳，云中弃宝刀。久闲生髀肉，多寿长眉毫。书空跷足睡，路险侧身行。谁家幼女敲箸歌，何处丁妻点灯织。鱼虾集橘市。休咎占人甲，挨持见天丁。洛下推年少，山东许地高。世上文章士，谁为第一人。老生夸隐拙，时辈毁尖新。氵晶濴寒泉深百尺。奇觚率尔操，讽谏欣然纳。",
            "comment": ""
        },
        {
            "title": "尊师是桃源黄先生传法弟子，常见尊师称先师",
            "content": "后学方成市，吾师又上宾。洞天应不夜，源树只如春。棋客留童子，山精避直神。无因握石髓，及与养生人。",
            "comment": ""
        },
        {
            "title": "岭外守岁",
            "content": "冬逐更筹尽，春随斗柄回。寒暄一夜隔，客鬓两年催。",
            "comment": ""
        },
        {
            "title": "汨罗",
            "content": "远谪南荒一病身，停舟暂吊汨罗人。都缘靳尚图专国，岂是怀王厌直臣。万里碧潭秋景静，四时愁色野花新。不劳渔父重相问，自有招魂拭泪巾。",
            "comment": ""
        },
        {
            "title": "北固怀古",
            "content": "自有此山川，于今几太守。近世二千石，毕公宣化厚。丞相量纳川，平阳气冲斗。三贤若时雨，所至跻仁寿。",
            "comment": ""
        },
        {
            "title": "忆平泉杂咏·忆春耕",
            "content": "郊外杏花坼，林间布谷鸣。原田春雨后，谿水夕流平。野老荷蓑至，和风吹草轻。无因共沮溺，相与事岩耕。",
            "comment": ""
        },
        {
            "title": "访韦楚老不遇",
            "content": "昔日征黄绮，余惭在凤池。今来招隐士，恨不见琼枝。",
            "comment": ""
        },
        {
            "title": "忆平泉杂咏·忆新藤",
            "content": "遥闻碧潭上，春晚紫藤开。水似晨霞照，林疑彩凤来。清香凝岛屿，繁艳映莓苔。金谷如相并，应将锦帐回。",
            "comment": ""
        },
        {
            "title": "忆平泉杂咏·忆春雨",
            "content": "春鸠鸣野树，细雨入池塘。潭上花微落，溪边草更长。梳风白鹭起，拂水彩鸳翔。最羡归飞燕，年年在故乡。",
            "comment": ""
        },
        {
            "title": "忆平泉杂咏·忆野花",
            "content": "虽游洛阳道，未识故园花。晓忆东谿雪，晴思冠岭霞。谷深兰色秀，村迥柳阴斜。怅望龙门晚，谁知小隐家。",
            "comment": ""
        },
        {
            "title": "忆平泉杂咏·忆茗芽",
            "content": "谷中春日暖，渐忆掇茶英。欲及清明火，能销醉客酲。松花飘鼎泛，兰气入瓯轻。饮罢闲无事，扪萝溪上行。",
            "comment": ""
        },
        {
            "title": "忆平泉杂咏·忆晚眺",
            "content": "伊川新雨霁，原上见春山。缑岭晴虹断，龙门宿鸟还。牛羊平野外，桑柘夕烟间。不及乡园叟，悠悠尽日闲。",
            "comment": ""
        },
        {
            "title": "忆平泉杂咏·忆药栏",
            "content": "野人清旦起，扫雪见兰芽。始畎春泉入，惟愁暮景斜。未抽萱草叶，才发款冬花。谁念江潭老，中宵旅梦赊。",
            "comment": ""
        },
        {
            "title": "忆平泉杂咏·忆寒梅",
            "content": "寒塘数树梅，常近腊前开。雪映缘岩竹，香侵泛水苔。遥思清景暮，还有野禽来。谁是攀枝客，兹辰醉始回。",
            "comment": ""
        },
        {
            "title": "忆平泉杂咏·忆辛夷",
            "content": "昔年将出谷，几日对辛夷。倚树怜芳意，攀条惜岁滋。清阴须暂憩，秀色正堪思。只待挥金日，殷勤泛羽卮。",
            "comment": ""
        },
        {
            "title": "盘陀岭驿楼",
            "content": "嵩少心期杳莫攀，好山聊复一开颜。明朝便是南荒路，更上层楼望故关。",
            "comment": ""
        },
        {
            "title": "忆平泉杂咏·忆初暖",
            "content": "今日初春暖，山中事若何。雪开喧鸟至，澌散跃鱼多。幽翠生松栝，轻烟起薜萝。柴扉常昼掩，惟有野人过。",
            "comment": ""
        },
        {
            "title": "晨起见雪忆山居",
            "content": "忽忆岩中雪，谁人拂薜萝。竹梢低未举，松盖偃应多。山溜随冰落，林麇带霰过。不劳闻鹤语，方奏苦寒歌。",
            "comment": ""
        },
        {
            "title": "怀伊川郊居",
            "content": "衰疾常怀土，郊园欲掩扉。虽知明目地，不及有身归。巩树秋阴遍，伊原霁色微。此生看白首，良愿已应违。",
            "comment": ""
        },
        {
            "title": "重忆山居六首·漏潭石",
            "content": "常疑六合外，未信漆园书。及此闻溪漏，方欣验尾闾。大哉天地气，呼吸有盈虚。美石劳相赠，琼瑰自不如。",
            "comment": ""
        },
        {
            "title": "重忆山居六首·罗浮山",
            "content": "龙伯钓鳌时，蓬莱一峰坼。飞来碧海畔，遂与三山隔。其下多长溪，潺湲淙乱石。知君分如此，赠逾荆山璧。",
            "comment": ""
        },
        {
            "title": "重忆山居六首·泰山石",
            "content": "鸡鸣日观望，远与扶桑对。沧海似熔金，众山如点黛。遥知碧峰首，独立烟岚内。此石依五松，苍苍几千载。",
            "comment": ""
        },
        {
            "title": "重忆山居六首·平泉源",
            "content": "山谷才浮芥，中园已滥觞。逶迤过竹坞，浩淼走兰塘。夜静闻鱼跃，风微见雁翔。从兹东向海，可泛济川航。",
            "comment": ""
        },
        {
            "title": "重忆山居六首·巫山石",
            "content": "十二峰前月，三声猿夜愁。此中多怪石，日夕漱寒流。必是归星渚，先求历斗牛。还疑烟雨霁，仿佛是嵩丘。",
            "comment": ""
        },
        {
            "title": "思在山居日偶成此咏邀松阳子同作",
            "content": "闲思昔岁事，忽忽念伊川。乘月步秋坂，满山闻石泉。回塘碧潭映，高树绿萝悬。露下叫田鹤，风来嘶晚蝉。怀兹长在梦，归去且无缘。幽谷人未至，兰苕应更鲜。",
            "comment": ""
        },
        {
            "title": "思平泉树石杂咏一十首·二猿",
            "content": "钓濑水涟漪，富春山合沓。松上夜猿鸣，谷中清响合。冲网忽见羁，故山从此辞。无由碧潭饮，争接绿萝枝。",
            "comment": ""
        },
        {
            "title": "思平泉树石杂咏一十首·舴艋舟",
            "content": "无轻舴艋舟，始自鸱夷子。双阙挂朝衣，五湖极烟水。时游杏坛下，乍入湘川里。永日歌濯缨，超然谢尘滓。",
            "comment": ""
        },
        {
            "title": "思平泉树石杂咏一十首·泛池舟",
            "content": "桂舟兰作枻，芬芳皆绝世。只可弄潺湲，焉能济大川。树悬凉夜月，风散碧潭烟。未得同鱼子，菱歌共扣舷。",
            "comment": ""
        },
        {
            "title": "思平泉树石杂咏一十首·海鱼骨",
            "content": "昔日任公子，期年钓此鱼。无由见成岳，聊喜识专车。皎皎连霜月，高高映碧渠。陶潜虽好事，观海只披图。",
            "comment": ""
        },
        {
            "title": "思平泉树石杂咏一十首·白鹭鹚",
            "content": "余心怜白鹭，潭上日相依。拂石疑星落，凌风似雪飞。碧沙常独立，清景自忘归。所乐惟烟水，徘徊恋钓矶。",
            "comment": ""
        },
        {
            "title": "思平泉树石杂咏一十首·重台芙蓉",
            "content": "芙蓉含露时，秀色波中溢。玉女袭朱裳，重重映皓质。晨霞耀丹景，片片明秋日。兰泽多众芳，妍姿不相匹。",
            "comment": ""
        },
        {
            "title": "思平泉树石杂咏一十首·叠石",
            "content": "潺湲桂水湍，漱石多奇状。鳞次冠烟霞，蝉联叠波浪。今来碧梧下，迥出秋潭上。岁晚苔藓滋，怀贤益惆怅。",
            "comment": ""
        },
        {
            "title": "思平泉树石杂咏一十首·钓台",
            "content": "我有严湍思，怀人访故台。客星依钓隐，仙石逐槎回。倒影含清沚，凝阴长碧苔。飞泉信可挹，幽客未归来。",
            "comment": ""
        },
        {
            "title": "首夏清景想望山居",
            "content": "嘉树阴初合，山中赏更新。禽言未知夏，兰径尚余春。散满萝垂带，扶疏桂长轮。丹青写不尽，宵梦叹非真。累榭空留月，虚舟若待人。何时倚兰棹，相与掇汀蘋。",
            "comment": ""
        },
        {
            "title": "春暮思平泉杂咏二十首·自叙",
            "content": "五岳径虽深，遍游心已荡。苟能知止足，所遇皆清旷。七十难可期，一丘乃微尚。遥怀少室山，常恐非吾望。",
            "comment": ""
        },
        {
            "title": "春暮思平泉杂咏二十首·花药栏",
            "content": "蕙草春已碧，兰花秋更红。四时发英艳，三径满芳丛。秀色濯清露，鲜辉摇惠风。王孙未知返，幽赏竟谁同。",
            "comment": ""
        },
        {
            "title": "重忆山居六首·钓石",
            "content": "严光隐富春，山色谿又碧。所钓不在鱼，挥纶以自适。余怀慕君子，且欲坐潭石。持此返伊川，悠然慰衰疾。",
            "comment": ""
        },
        {
            "title": "思平泉树石杂咏一十首·似鹿石",
            "content": "林中有奇石，仿佛兽潜行。乍似依岩桂，还疑食野苹。茸长绿藓映，斑细紫苔生。不是见羁者，何劳如顿缨。",
            "comment": ""
        },
        {
            "title": "春暮思平泉杂咏二十首·竹径",
            "content": "野竹自成径，绕溪三里余。檀栾被层阜，萧瑟荫清渠。日落见林静，风行知谷虚。田家故人少，谁肯共焚鱼。",
            "comment": ""
        },
        {
            "title": "春暮思平泉杂咏二十首·双碧潭",
            "content": "清剡与严湍，潺湲皆可忆。适来玩山水，无此秋潭色。莫辨幽兰丛，难分翠禽翼。迟迟洲渚步，临眺忘餐食。",
            "comment": ""
        },
        {
            "title": "春暮思平泉杂咏二十首·海石楠",
            "content": "昔见历阳山，鸡笼已孤秀。今看海峤树，翠盖何幽茂。霰雪讵能侵，烟岚自相揉。攀条独临憩，况值清阴昼。",
            "comment": ""
        },
        {
            "title": "春暮思平泉杂咏二十首·西园",
            "content": "西园最多趣，永日自忘归。石濑流清浅，风岑澹翠微。晓翻红药艳，晴袅碧潭辉。独望娟娟月，宵分半掩扉。",
            "comment": ""
        },
        {
            "title": "春暮思平泉杂咏二十首·鸂鶒",
            "content": "清沚双鸂鶒，前年海上雏。今来恋洲屿，思若在江湖。欲起摇荷盖，闲飞溅水珠。不能常泛泛，惟作逐波凫。",
            "comment": ""
        },
        {
            "title": "春暮思平泉杂咏二十首·东谿",
            "content": "近蓄东谿水，悠悠起渌波。彩鸳留不去，芳草日应多。夹岸生奇筱，缘岩覆女萝。兰桡思无限，为感濯缨歌。",
            "comment": ""
        },
        {
            "title": "春暮思平泉杂咏二十首·流杯亭",
            "content": "激水自山椒，析波分浅濑。回环疑古篆，诘曲如萦带。宁愬羽觞迟，惟欢亲友会。欲知中圣处，皓月临松盖。",
            "comment": ""
        },
        {
            "title": "春暮思平泉杂咏二十首·柏",
            "content": "闻有三株树，惟应秘阆风。珊瑚不生叶，朱草又无丛。未若凌云柏，常能终岁红。晨霞与落日，相照在岩中。",
            "comment": ""
        },
        {
            "title": "春暮思平泉杂咏二十首·山桂",
            "content": "吾爱山中树，繁英满目鲜。临风飘碎锦，映日乱非烟。影入春潭底，香凝月榭前。岂知幽独客，赖此当朱弦。",
            "comment": ""
        },
        {
            "title": "春暮思平泉杂咏二十首·芳荪",
            "content": "楚客重兰荪，遗芳今未歇。叶抽清浅水，花照暄妍节。紫艳映渠鲜，轻香含露洁。离居若有赠，暂与幽人折。",
            "comment": ""
        },
        {
            "title": "思平泉树石杂咏一十首·海上石笋",
            "content": "常爱仙都山，奇峰千仞悬。迢迢一何迥，不与众山连。忽逢海峤石，稍慰平生忆。何以慰我心，亭亭孤且直。",
            "comment": ""
        },
        {
            "title": "春暮思平泉杂咏二十首·月桂",
            "content": "何年霜夜月，桂子落寒山。翠干生岩下，金英在世间。幽崖空自老，清汉未知还。惟有凉秋夜，嫦娥来暂攀。",
            "comment": ""
        },
        {
            "title": "春暮思平泉杂咏二十首·瀑泉亭",
            "content": "向老多悲恨，凄然念一丘。岩泉终古在，风月几年游。菌阁饶佳树，菱潭有钓舟。不如羊叔子，名与岘山留。",
            "comment": ""
        },
        {
            "title": "春暮思平泉杂咏二十首·西岭望鸣皋山",
            "content": "高秋对凉野，四望何萧瑟。远见鸣皋山，青峰原上出。晨兴采薇蕨，向暮归蓬荜。讵假数挥金，餐和养余日。",
            "comment": ""
        },
        {
            "title": "春暮思平泉杂咏二十首·金松",
            "content": "台岭生奇树，佳名世未知。纤纤疑大菊，落落是松枝。照日含金晰，笼烟淡翠滋。勿言人去晚，犹有岁寒期。",
            "comment": ""
        },
        {
            "title": "春暮思平泉杂咏二十首·望伊川",
            "content": "远村寒食后，细雨度川来。芳草连谿合，梨花映墅开。槿篱悬落照，松径长新苔。向夕亭皋望，游禽几处回。",
            "comment": ""
        },
        {
            "title": "峡山亭月夜独宿对樱桃花有怀伊川别墅",
            "content": "皎月照芳树，鲜葩含素辉。愁人惜春夜，达曙想岩扉。风静阴满砌，露浓香入衣。恨无金谷妓，为我奏思归。",
            "comment": ""
        },
        {
            "title": "春暮思平泉杂咏二十首·潭上紫藤",
            "content": "故乡春欲尽，一岁芳难再。岩树已青葱，吾庐日堪爱。幽溪人未去，芳草行应碍。遥忆紫藤垂，繁英照潭黛。",
            "comment": ""
        },
        {
            "title": "春暮思平泉杂咏二十首·红桂树",
            "content": "欲求尘外物，此树是瑶林。后素合余绚，如丹见本心。妍姿无点辱，芳意托幽深。愿以鲜葩色，凌霜照碧浔。",
            "comment": ""
        },
        {
            "title": "春暮思平泉杂咏二十首·书楼晴望",
            "content": "幽居人世外，久厌市朝喧。苍翠连双阙，微茫认九原。残红映巩树，斜日照轘辕。薄暮柴扉掩，谁知仲蔚园。",
            "comment": ""
        },
        {
            "title": "早春至言禅公法堂忆平泉别业",
            "content": "昔我伊原上，孤游竹树间。人依红桂静，鸟傍碧潭闲。松盖低春雪，藤轮倚暮山。永怀桑梓邑，衰老若为还。",
            "comment": ""
        },
        {
            "title": "雪霁晨起",
            "content": "雪覆寒溪竹，风卷野田蓬。四望无行迹，谁怜孤老翁。",
            "comment": ""
        },
        {
            "title": "山居遇雪喜道者相访",
            "content": "幽居近谷西，乔木与山齐。野竹连池合，岩松映雪低。喜君来白社，值我在青谿。应笑於陵子，遗荣自灌畦。",
            "comment": ""
        },
        {
            "title": "郊外即事寄侍郎大尹",
            "content": "高秋惭非隐，闲林喜退居。老农争席坐，稚子带经锄。竹径难回骑，仙舟但跂予。岂知陶靖节，只自爱吾庐。",
            "comment": ""
        },
        {
            "title": "潭上喜见新月",
            "content": "簪组十年梦，园庐今夕情。谁怜故乡月，复映碧潭生。皓彩松上见，寒光波际轻。还将孤赏意，暂寄玉琴声。",
            "comment": ""
        },
        {
            "title": "伊川晚眺",
            "content": "桑叶初黄梨叶红，伊川落日尽无风。汉储何假终南客，甪里先生在谷中。",
            "comment": ""
        },
        {
            "title": "张公超谷中石",
            "content": "鼓箧依绿槐，横经起秋雾。有时连岳客，尚办弦歌处。自予去幽谷，谁人袭芳杜。空留古苔石，对我岩中树。",
            "comment": ""
        },
        {
            "title": "思山居一十首·忆葛胜木禅床",
            "content": "忆我斋中榻，寒宵几独眠。管宁穿亦坐，徐孺去常悬。虫网垂应遍，苔痕染更鲜。何人及身在，归对老僧禅。",
            "comment": ""
        },
        {
            "title": "思山居一十首·忆村中老人春酒",
            "content": "二叟茅茨下，清晨饮浊醪。雨残红芍药，风落紫樱桃。巢燕衔泥疾，檐虫挂网高。闲思春谷事，转觉宦途劳。",
            "comment": ""
        },
        {
            "title": "思山居一十首·初夏有怀山居",
            "content": "山中有所忆，夏景始清幽。野竹阴无日，岩泉冷似秋。翠岑当累榭，皓月入轻舟。只有思归夕，空帘且梦游。",
            "comment": ""
        },
        {
            "title": "思山居一十首·忆药苗",
            "content": "溪上药苗齐，丰茸正堪掇。皆能扶我寿，岂止坚肌骨。味掩商山芝，英逾首阳蕨。岂如甘谷士，只得香泉啜。",
            "comment": ""
        },
        {
            "title": "思山居一十首·寄龙门僧",
            "content": "龙门有开士，爱我春潭碧。清景出东山，闲来玩松石。应怜林壑主，远作沧溟客。为我谢此僧，终当理归策。",
            "comment": ""
        },
        {
            "title": "思山居一十首·思乡园老人",
            "content": "常羡荜门翁，所思惟岁稔。遥知松月曙，尚在山窗寝。兰气入幽帘，禽言傍孤枕。晨兴步岩径，更酌寒泉饮。",
            "comment": ""
        },
        {
            "title": "思山居一十首·思登家山林岭",
            "content": "自知无世用，只是爱山游。旧有嵇康懒，今惭赵武偷。登峦未觉疾，泛水便忘忧。最惜残筋力，扪萝遍一丘。",
            "comment": ""
        },
        {
            "title": "思山居一十首·春日独坐思归",
            "content": "壮龄心已尽，孤赏意犹存。岂望图麟阁，惟思卧鹿门。无谋堪适野，何力可拘原。只有容身去，幽山自灌园。",
            "comment": ""
        },
        {
            "title": "思山居一十首·忆种苽时",
            "content": "尚平方毕娶，疏广念归期。涧底松成盖，檐前桂长枝。径闲芳草合，山静落花迟。虽有苽园在，无因及种时。",
            "comment": ""
        },
        {
            "title": "思山居一十首·题寄商山石",
            "content": "绮皓岩中石，尝经伴隐沦。紫芝呈几曲，红藓閟千春。聊用支琴尾，宁惟倚病身。自知来处所，何暇问严遵。",
            "comment": ""
        },
        {
            "title": "思山居一十首·清明后忆山中",
            "content": "遥思寒食后，野老林下醉。月照一山明，风吹百花气。飞泉与万籁，仿佛疑箫吹。不待曙华分，已应喧鸟至。",
            "comment": ""
        },
        {
            "title": "近腊对雪有怀林居",
            "content": "蓬门常昼掩，竹径寂无人。鸟起飘松霰，麇行动谷榛。应知禽鱼侣，合与薜萝亲。遥忆平皋望，溪烟已发春。",
            "comment": ""
        },
        {
            "title": "思归赤松村呈松阳子",
            "content": "昔人思避世，惟恐不深幽。禽庆潜名岳，鸱夷漾钓舟。顾余知止足，所乐在归休。不似寻山者，忘家恣远游。",
            "comment": ""
        },
        {
            "title": "怀山居邀松阳子同作",
            "content": "我有爱山心，如饥复如渴。出谷一年馀，常疑十年别。春思岩花烂，夏忆寒泉冽。秋忆泛兰卮，冬思玩松雪。晨思小山桂，暝忆深潭月。醉忆剖红梨，饭思食紫蕨。坐思藤萝密，步忆莓苔滑。昼夜百刻中，愁肠几回绝。每念羊叔子，言之岂常辍。人生不如意，十乃居七八。我未及悬舆，今犹佩朝绂。焉能逐糜鹿，便得游林樾。范恣沧波舟，张怀赤松列。惟应讵身恤，岂敢忘臣节。器满自当欹，物盈终有缺。从兹返樵径，庶可希前哲。",
            "comment": ""
        },
        {
            "title": "夏晚有怀平泉林居",
            "content": "孟夏守畏途，舍舟在徂暑。愀然何所念，念我龙门坞。密竹无蹊径，高松有四五。飞泉鸣树间，飒飒如度雨。菌桂秀层岭，芳荪媚幽渚。稚子候我归，衡门独延伫。谁言圣与哲，曾是不怀土。公旦既思周，宣尼亦念鲁。矧余窜炎裔，日夕谁晤语。眷阙悲子牟，班荆感椒举。凄凄视环玦，恻恻步庭庑。岂待庄舄吟，方知倦羁旅。",
            "comment": ""
        },
        {
            "title": "登崖州城作",
            "content": "独上高楼望帝京，鸟飞犹是半年程。青山似欲留人住，百匝千遭绕郡城。",
            "comment": " | 【注释】　　李德裕是杰出的政治家，武宗李炎朝任宰相，在短短的秉政六年中，外攘回纥，内平泽潞，扭转了长期以来唐王朝积弱不振的混乱局面。可惜宣宗李忱继位之后，政局发生变化，白敏中、令狐绹当国，一反会昌时李德裕所推行的政令。他们排除异己，嫉贤害能，无所不用其极；而李德裕则更成为与他们势不两立的打击、陷害的主要对象。其初外出为荆南节度使；不久，改为东都留守；接着左迁太子少保，分司东都；再贬潮州司马；最后，终于将他窜逐到海南，贬为崖州司户参军。这诗便是在崖州时所作。　　这首诗，同柳宗元的《与浩初上人同看山寄京华亲故》颇有相似之处：都是篇幅短小的七言绝句，作者都是迁谪失意的人，写的同样是以山作为描写的背景。然而，它们所反映的诗人的心情却不同，表现手法及其意境、风格也是迥然各别的。　　作为身系安危的重臣元老李德裕，即使处于炎海穷边之地，他那眷怀故国之情，仍然锲而不舍。王谠《唐语林》卷七云：“李卫公在珠崖郡，北亭谓之望阙亭。公每登临，未尝不北睇悲哽。题诗云……”他登临北睇，主要不是为了怀念乡土，而是出于政治的向往与感伤。“独上高楼望帝京”，诗一开头，这种心情便昭然若揭；因而全诗所抒之情，和柳诗之“望故乡”是有所区别的。“鸟飞犹是半年程”，极言去京遥远。这种艺术上的夸张，其中含有浓厚的抒情因素。人哪能象鸟那样自由地快速地飞翔！可是即使是鸟吧，也要半年才能飞到。这里，深深透露了依恋君国之情，和屈原在《哀郢》里说的“哀故都之日远”，同一用意。　　再说，虽然同在迁谪之中，李德裕的处境和柳宗元也是不相同的。　　柳宗元之在柳州，毕竟还是一个地区的行政长官，只不过因为他曾经是王叔文的党羽，弃置边陲，不加重用而已。他思归不得，但北归的这种可能性还是有的；否则他就不会乞援于“京华亲故”了。而李德裕之在崖州，则是白敏中、令狐绹等人必欲置之死地而后快所采取的一个决定性的步骤。在残酷无情的派系斗争中，他是失败一方的首领。那时，他已落入政敌所布置的弥天罗网之中。历史的经验，现实的遭遇，使他清醒地意识到自己必然会贬死在这南荒之地，断无生还之理。沉重的阴影压在他的心头，于是在登临看山时，着眼点便在于山的重叠阻深。“青山似欲留人住，百匝千遭绕郡城。”这“百匝千遭”的绕郡群山，不正成为四面环伺、重重包围的敌对势力的象征吗？人到极端困难、极端危险的时刻，由于一切希望已经断绝，对可能发生的任何不幸，思想上都有了准备，心情往往反而会平静下来。不诅咒这可恶的穷山僻岭，不说人被山所阻隔，却说“山欲留人”，正是“事到艰难意转平”的变态心理的反映。　　诗中只说“望帝京”，只说这“望帝京”的“高楼”远在群山环绕的天涯海角，通篇到底，并没有抒写政治的愤慨，迁谪的哀愁，语气是优游不迫，舒缓而宁静的。然而正是在这优游不迫、舒缓宁静的语气之中，包孕着无限的忧郁与感伤。它的情调是深沉而悲凉的。　　（马茂元）"
        },
        {
            "title": "到恶溪夜泊芦岛",
            "content": "甘露花香不再持，远公应怪负前期。青蝇岂独悲虞氏，黄犬应闻笑李斯。风雨瘴昏蛮日月，烟波魂断恶溪时。岭头无限相思泪，泣向寒梅近北枝。",
            "comment": ""
        },
        {
            "title": "题冠盖里",
            "content": "偶来冠盖里，愧是旧三公。自喜无兵术，轻裘上閟宫。",
            "comment": ""
        },
        {
            "title": "惠泉",
            "content": "兹泉由太洁，终不畜纤鳞。到底清何益，含虚势自贫。明玑难秘彩，美玉讵潜珍。未及黄陂量，滔滔岂有津。",
            "comment": ""
        },
        {
            "title": "仆射相公偶话于故集贤张学士厅写得德裕与仆",
            "content": "赋感邻人笛，诗留夫子墙。延年如有作，应不用山王。",
            "comment": ""
        },
        {
            "title": "谪岭南道中作",
            "content": "岭水争分路转迷，桄榔椰叶暗蛮溪。愁冲毒雾逢蛇草，畏落沙虫避燕泥。五月畬田收火米，三更津吏报潮鸡。不堪肠断思乡处，红槿花中越鸟啼。",
            "comment": " | 【注释】　　这首七言律诗，是李德裕在唐宣宗李忱即位后贬岭南时所作。诗的首联描写在贬谪途中所见的岭南风光，有鲜明的地方色彩。第一句写山水，岭南重峦叠嶂，山溪奔腾湍急，形成不少的支流岔道。再加上山路盘旋，行人难辨东西而迷路。这里用一“争”字，不仅使动态景物描绘得更加生动，而且也点出了“路转迷”的原因，好象道路纡曲，使人迷失方向是“岭水”故意“争分”造成的。这是作者的主观感受，但又是实感，所以诗句倍有情致。第二句紧接上句进一步描写山间景色，桄榔、椰树布满千山万壑，层林叠翠，郁郁葱葱，一派浓郁的南国风光。这一句中用一“暗”字，突出桄榔、椰树等常绿乔木的茂密，遮天蔽日，连溪流都为之阴暗。这一联是从山水林木等方面选择最具有地方特色的景物来写。　　颔联宕开一笔，写在谪贬途中处处提心吊胆的情况：害怕遇到毒雾，碰着蛇草；更担心那能使中毒致死的沙虫，连看见掉落的燕泥也要畏避。这样细致的心理状态的刻画，有力地衬托了岭南地区的荒僻险恶。从艺术表现技巧来看，这种衬托的手法，比连续的铺陈展叙、正面描绘显得更有变化，也增强了艺术感染力。清人沈德潜认为这一联“语双关”，和柳宗元被贬柳州后所作的《岭南江行》一诗中的“射工巧伺游人影，飓母偏惊旅客船”一样，都是言在此而意在彼，诗中的毒雾、蛇草、沙虫等等都有所喻指。这样讲也不无道理。　　颈联转向南方风物的具体描写，在写景中表现出一种十分惊奇的异乡之感。五月间岭南已经在收获稻米，潮汛到来的时候，三更时分鸡就会叫，津吏也就把这消息通知旅行的人，这一切和北方是多么不同啊！这两句为尾联抒发被谪贬瘴疠之地的深切思乡之情作铺垫。　　尾联是在作者惊叹岭南环境艰险，物产风俗大异于秦中之后，引起了身居异地的怀乡之情，更加上听到在鲜艳的红槿花枝上越鸟啼叫，进而想到飞鸟都不忘本，依恋故士，何况有情之人！如今自己迁谪远荒，前途茫茫，不知何日能返回故乡，思念家园，情不能已，到了令人肠断的地步。这当中也深深地含蕴着被排挤打击、非罪谪贬的愤懑。最后一句是暗用《古诗十九首·行行重行行》中“越鸟巢南枝”句意，十分贴切而又意味深长。这一联是这首抒情诗的结穴之处，所表达的感情异常深挚。　　全诗写景抒情互相交替，显得灵活多变而不呆滞，景中寓情，情中有景，情景交融，是晚唐的抒情名篇。　　（王启兴）"
        },
        {
            "title": "无题",
            "content": "松倚苍崖老，兰临碧洞衰。不劳邻舍笛，吹起旧时悲。",
            "comment": ""
        },
        {
            "title": "南梁行",
            "content": "江南郁郁春草长，悠悠汉水浮清光。杂英飞尽空和景，绿杨阴重官舍静。此时醉客纵横书，公言可荐承明庐。青天诏下宠光至，颁籍金闺征石渠。重归山路烟岚隔，巫山未深晚花折。涧底红光夺目燃，摇风有毒愁行客。杜鹃啼咽花亦殷，声悲绝艳连空山。斜阳瞥映浅深树，云雨翻迷崖谷间。山鸡锦质矜毛羽，透竹穿萝命俦侣。乔木幽谷上下同，雄雌不异飞栖处。望秦峰迥过商颜，浪叠云堆万簇山。行尽杳冥青嶂外，九重钟漏紫云间。元和列侍明光殿，谏草初焚市朝变。北阙趋臣半隙尘，南梁笑客皆飞霰。追思感叹却昏迷，霜鬓愁吟到晓鸡。故园岁深开断简，秋堂月晓掩遗袿。呜呜晓角霞辉粲，抚剑当楹一长叹。刍狗无由学圣贤，空持感激终昏旦。",
            "comment": ""
        },
        {
            "title": "鸳鸯篇",
            "content": "君不见昔时同心人，化作鸳鸯鸟。和鸣一夕不暂离，交颈千年尚为少。二月草菲菲，山樱花未稀。金塘风日好，何处不相依。既逢解佩游女，更值凌波宓妃。精光摇翠盖，丽色映珠玑。双影相伴，双心莫违。淹留碧沙上，荡漾洗红衣。春光兮宛转，嬉游兮未反。宿莫近天泉池，飞莫近长洲苑。尔愿欢爱不相忘，须去人间罗网远。南有潇湘洲，且为千里游。洞庭无苦寒，沅江多碧流。昔为薄命妾，无日不含愁。今为水中鸟，颉颃自相求。洛阳女儿在青阁，二月罗衣轻更薄。金泥文彩未足珍，画作鸳鸯始堪著。亦有少妇破瓜年，春闺无伴独婵娟。夜夜学织连枝锦，织作鸳鸯人共怜。悠悠湘水滨，清浅漾初蘋。菖花发艳无人识，江柳逶迤空自春。唯怜独鹤依琴曲，更念孤鸾隐镜尘。愿作鸳鸯被，长覆有情人。",
            "comment": ""
        },
        {
            "title": "题罗浮石",
            "content": "清景持芳菊，凉天倚茂松。名山何必去，此地有群峰。",
            "comment": ""
        },
        {
            "title": "遥伤茅山县孙尊师三首",
            "content": "蝉蜕遗虚白，蜺飞入上清。同人悲剑解，旧友觉衣轻。黄鹄遥将举，斑麟俨未行。惟应鲍靓室，中夜识琴声。金格期初至，飙轮去不停。山摧武担石，天陨少微星。弟子悲徐甲，门人泣蔡经。空闻留玉舄，犹在阜乡亭。空宇留丹灶，层霞被羽衣。旧山闻鹿化，遗舄尚凫飞。数日奇香在，何年白鹤归。想君旋下泪，方款里闾扉。",
            "comment": ""
        },
        {
            "title": "忆金门旧游奉寄江西沈大夫",
            "content": "东望沧溟路几重，无因白首更相逢。已悲泉下双琪树，又惜天边一卧龙。人事升沉才十载，宦游漂泊过千峰。思君远寄西山药，岁暮相期向赤松。",
            "comment": ""
        },
        {
            "title": "房公旧竹亭闻琴缅慕风流神期如在因重题此作",
            "content": "流水音长在，青霞意不传。独悲形解后，谁听广陵弦。",
            "comment": ""
        },
        {
            "title": "题剑门",
            "content": "奇峰百仞悬，清眺出岚烟。迥若戈回日，高疑剑倚天。参差霞壁耸，合沓翠屏连。想是三刀梦，森然在目前。",
            "comment": ""
        },
        {
            "title": "汉州月夕游房太尉西湖",
            "content": "丞相鸣琴地，何年闭玉徽。偶因明月夕，重敞故楼扉。桃柳谿空在，芙蓉客暂依。谁怜济川楫，长与夜舟归。",
            "comment": ""
        },
        {
            "title": "雨后净望河西连山怆然成咏",
            "content": "宿雨初收晚吹繁，秋光极目自销魂。烟山北下归辽海，鸿雁南飞出蓟门。只恨无功书史籍，岂悲临老事戎轩。唯怀药饵蠲衰病，为惜余年报主恩。",
            "comment": ""
        },
        {
            "title": "秋日登郡楼望赞皇山感而成咏",
            "content": "昔人怀井邑，为有挂冠期。顾我飘蓬者，长随泛梗移。越吟因病感，潘鬓入秋悲。北指邯郸道，应无归去期。",
            "comment": ""
        },
        {
            "title": "早秋龙兴寺江亭闲眺忆龙门山居寄崔张旧从事",
            "content": "江亭感秋至，兰径悲露泫。粳稻秀晚川，杉松郁晴巘。嗟予有林壑，兹夕念原衍。绿筱连岭多，青莎近溪浅。渊明菊犹在，仲蔚蒿莫翦。乔木粲凌苕，阴崖积幽藓。遥思伊川水，北渡龙门岘。苍翠双阙间，逶迤清滩转。故人在乡国，岁晏路悠缅。惆怅此生涯，无由共登践。",
            "comment": ""
        },
        {
            "title": "东郡怀古二首·阳给事",
            "content": "宋氏远家左，豺狼满中州。阳君守滑台，终古垂英猷。数仞城既毁，万夫心莫留。跳身入飞镞，免胄临霜矛。毕命在旗下，僵尸横道周。义风激河汴，壮气沦山丘。嗟尔抱忠烈，古来谁与俦。就烹感汉使，握节悲阳秋。颜子缀清藻，铿然如素璆。徘徊望故垒，尚想精魂游。",
            "comment": ""
        },
        {
            "title": "奉送相公十八丈镇扬州",
            "content": "千骑风生大旆舒，春江重到武侯庐。共悬龟印衔新绶，同忆鳣庭访旧居。取履桥边啼鸟换，钓璜溪畔落花初。今来却笑临邛客，入蜀空驰使者车。",
            "comment": ""
        },
        {
            "title": "重题",
            "content": "晚日临寒渚，微风发棹讴。凤池波自阔，鱼水运难留。亭古思宏栋，川长忆夜舟。想公高世志，只似冶城游。",
            "comment": ""
        },
        {
            "title": "离平泉马上作",
            "content": "十年紫殿掌洪钧，出入三朝一品身。文帝宠深陪雉尾，武皇恩厚宴龙津。黑山永破和亲虏，乌领全阬跋扈臣。自是功高临尽处，祸来名灭不由人。",
            "comment": ""
        },
        {
            "title": "东郡怀古二首·王京兆",
            "content": "河水昔将决，冲波溢川浔。峥嵘金堤下，喷薄风雷音。投马灾未弭，为鱼叹方深。惟公执珪璧，誓与身俱沉。诚信不虚发，神明宜尔临。湍流自此回，咫尺焉能侵。逮我守东郡，凄然怀所钦。虽非识君面，自谓知君心。意气苟相合，神明无古今。登城见遗庙，日夕空悲吟。",
            "comment": ""
        },
        {
            "title": "追和太师颜公同清远道士游虎丘寺",
            "content": "茂苑有灵峰，嗟余未游观。藏山半平陆，坏谷为高岸。冈绕数仞墙，岩潜千丈干。乃知造化意，回斡资奇玩。镠腾昔虎踞，剑没尝龙焕。潭黛入海底，崟岑耸霄半。层峦未升日，哀狖宁知旦。绿筱夏凝阴，碧林秋不换。冥搜既窈窕，回望何萧散。川晴岚气收，江春杂英乱。逸人缀清藻，前哲留篇翰。共扣哀玉音，皆舒文绣段。难追彦回赏，徒起兴公叹。一夕如再升，含毫星斗烂。",
            "comment": ""
        },
        {
            "title": "怀京国",
            "content": "海上东风犯雪来，腊前先折镜湖梅。遥思禁苑青春夜，坐待宫人画诏回。",
            "comment": ""
        },
        {
            "title": "送张中丞入台从事",
            "content": "驿骑朝天去，江城眷阙深。夜珠先去握，芳桂乍辞阴。泽国三千里，羁孤万感心。自嗟文废久，此曲为卢谌。",
            "comment": ""
        },
        {
            "title": "题奇石",
            "content": "蕴玉抱清辉，闲庭日潇洒。块然天地间，自是孤生者。",
            "comment": ""
        },
        {
            "title": "寄茅山孙炼师",
            "content": "何地最翛然，华阳第八天。松风清有露，萝月净无烟。乍警瑶坛鹤，时嘶玉树蝉。欲驰千里恋，惟有凤门泉。石上谿荪发紫茸，碧山幽蔼水溶溶。菖花定是无人见，春日惟应羽客逢。独寻兰渚玩迟晖，闲倚松窗望翠微。遥想春山明月曙，玉坛清磬步虚归。",
            "comment": ""
        },
        {
            "title": "寄题惠林李侍郎旧馆",
            "content": "栋宇非吾室，烟山是我邻。百龄惟待尽，一世乐长贫。半壁悬秋日，空林满夕尘。只应双鹤吊，松路更无人。",
            "comment": ""
        },
        {
            "title": "招隐山观玉蕊树戏书即事奉寄江西沈大夫阁老",
            "content": "玉蕊天中树，金闺昔共窥。落英闲舞雪，蜜叶乍低帷。旧赏烟霄远，前欢岁月移。今来想颜色，还似忆琼枝。",
            "comment": ""
        },
        {
            "title": "述梦诗四十韵",
            "content": "赋命诚非薄，良时幸已遭。君当尧舜日，官接凤凰曹。目睇烟霄阔，心惊羽翼高。椅梧连鹤禁，壀堄接龙韬。我后怜词客，吾僚并隽髦。著书同陆贾，待诏比王褒。重价连悬璧，英词淬宝刀。泉流初落涧，露滴更濡毫。赤豹欣来献，彤弓喜暂櫜。非烟含瑞气，驯雉洁霜毛。静室便幽独，虚楼散郁陶。花光晨艳艳，松韵晚骚骚。画壁看飞鹤，仙图见巨鳌。倚檐阴药树，落格蔓蒲桃。荷静蓬池鲙，冰寒郢水醪。荔枝来自远，卢橘赐仍叨。麝气随兰泽，霜华入杏膏。恩光惟觉重，携挈未为劳。夕阅梨园骑，宵闻禁仗獒。扇回交彩翟，雕起飏银绦。辔待袁丝揽，书期蜀客操。尽规常謇謇，退食尚忉忉。龟顾垂金钮，鸾飞曳锦袍。御沟杨柳弱，天厩骕骦豪。屡换青春直，闲随上苑遨。烟低行殿竹，风拆绕墙桃。聚散俄成昔，悲愁益自熬。每怀仙驾远，更望茂陵号。地接三茅岭，川迎伍子涛。花迷瓜步暗，石固蒜山牢。兰野凝香管，梅洲动翠篙。泉鱼惊彩妓，溪鸟避干旄。感旧心犹绝，思归首更搔。无聊燃蜜炬，谁复劝金舠。岚气朝生栋，城阴夜入濠。望烟归海峤，送雁渡江皋。宛马嘶寒枥，吴钩在锦弢。未能追狡兔，空觉长黄蒿。水国逾千里，风帆过万艘。阅川终古恨，惟见暮滔滔。",
            "comment": ""
        },
        {
            "title": "清冷池怀古",
            "content": "区囿三百里，常闻驷马来。旌旗朝甬道，箫鼓燕平台。追昔赋文雅，从容游上才。竹园秋水净，风苑雪烟开。牛祸衅将发，羊孙谋始回。袁丝徒伏剑，长孺欲成灰。兴废由所感，湮沦斯可哀。空留故池雁，刷羽尚徘徊。",
            "comment": ""
        },
        {
            "title": "长安秋夜",
            "content": "内宫传诏问戎机，载笔金銮夜始归。万户千门皆寂寂，月中清露点朝衣。",
            "comment": " | 【注释】　　李德裕是唐武宗会昌年间名相，为政六年，内制宦官，外复幽燕，定回鹘，平泽潞，有重大政治建树，曾被李商隐誉为“万古之良相”。在唐朝那个诗的时代，他同时又是一位诗人。这首《长安秋夜》颇具特色，因为这不仅是李德裕的诗，而且是诗的李德裕。它象是一则宰辅日记，反映着他从政生活的一个片断。　　中晚唐时，强藩割据，天下纷扰。李德裕坚决主张讨伐叛镇，为武宗所信用，官拜太尉，总理戎机。“内官传诏问戎机”，表面看不过从容叙事。但读者却感觉到一种非凡的襟抱、气概。因为这经历，这口气，都不是普通人所能有的。大厦之将倾，全仗栋梁的扶持，关系非轻。一“传”一“问”，反映出皇帝的殷切期望和高度信任，也间接显示出人物的身份。　　作为首辅大臣，肩负重任，不免特别操劳，有时甚至忘食废寝。“载笔金銮夜始归”，一个“始”字，感慨系之。句中特别提到的“笔”，那决不是一般的“管城子”，它草就的每一笔都将举足轻重。“载笔”云云，口气是亲切的。写到“金銮”，这决非对显达的夸耀，而是流露出一种“居庙堂之高”者重大的责任感。　　在朝堂上，决策终于拟定，他如释负重，退朝回马。当来到首都的大道上，已夜深人定，偌大长安城，坊里寂无声息，人们都沉入梦乡。月色撒在长安道上，更给一片和平宁谧的境界增添了诗意。面对“万户千门皆寂寂”，他也许感到一阵轻快；同时又未尝不意识到这和平景象要靠政治统一、社会安定来维持。骑在马上，心关“万户千门”。一方面是万家“皆寂寂”（显言）；一方面则是一己之不眠（隐言），对照之中，间接表现出一种政治家的博大情怀。　　秋夜，是下露的时候了。他若是从皇城回到宅邸所在的安邑坊，那是有一段路程的。他感到了凉意：不知什么时候朝服上已经缀上亮晶晶的露珠了。这个“露点朝衣”的细节很生动，大约也是纪实吧，但写来意境很美、很高。李煜词云：“归时休放烛花红，待踏马啼清夜月”（《玉楼春》），多么善于享乐啊！虽然也写月夜归马，也很美，但境界则较卑。这一方面是严肃作息，那一方面却是风流逍遥，情操迥别，就造成彼此诗词境界的差异。露就是露，偏写作“月中清露”，这想象是浪漫的，理想化的。“月中清露”，特点在高洁，正是作者情操的象征。那一品“朝衣”，再一次提醒他随时不忘自己的身份。他那一种以天下为己任的自尊自豪感盎然纸上。此结可谓词美、境美、情美，为诗中人物点上了一抹“高光”。　　如果我们把这首绝句当作一出轰轰烈烈戏剧的主角出台的四句唱词看，也许更有意思。一个兢兢业业的无双国士的形象活脱脱出现在人们眼前，这是有理想色彩的诗人自我形象。他唱的句句是眼前景、眼前事，毫不装腔作势，但你只觉得它豪迈高远，表现出一个秉忠为国的大臣的气度。“大用外腓”是因为“真体内充”。正因为作者胸次广、感受深，故能“持之非强，来之无穷”（司空图《诗品》）。　　（周啸天）"
        },
        {
            "title": "戏赠慎微寺主道安上座三僧正",
            "content": "甘露洒空惟一味，旃檀移植自成薰。遥知畅献分南北，应用调柔致六群。",
            "comment": ""
        },
        {
            "title": "赠奉律上人",
            "content": "知君学地厌多闻，广渡群生出世氛。饭色不应殊宝器，树香皆遣入禅薰。",
            "comment": ""
        },
        {
            "title": "赠圆明上人",
            "content": "远公说易长松下，龙树双经海藏中。今日导师闻佛慧，始知前路化成空。",
            "comment": ""
        },
        {
            "title": "奉和韦侍御陪相公游开义五言六韵",
            "content": "羊公追胜概，兹地暂逍遥。风景同南岘，丹青见北朝。石渠清夏气，高树激鲜飙。念法珍禽集，闻经醉象调。偶分甘露味，偏觉众香饶。为问毗城内，余薰几日销。",
            "comment": ""
        },
        {
            "title": "奉和太原张尚书山亭书怀",
            "content": "岩石在朱户，风泉当翠楼。始知岘亭赏，难与清晖留。馀景淡将夕，凝岚轻欲收。东山有归志，方接赤松游。",
            "comment": ""
        },
        {
            "title": "奉和圣制南郊礼毕诗",
            "content": "磬筦歌大吕，冕裘旅天神。烧萧辟阊阖，祈谷为蒸人。羽旗洒轻雪，麦陇含阳春。昌运岁今会，王猷从此新。三臣皆就日，万国望如云。仁寿信非远，群生方在钧。",
            "comment": ""
        }
    ]
}