{
    "dynasty": "唐",
    "author": "张贲",
    "poems": [
        {
            "title": "和皮陆酒病偶作",
            "content": "白编椰席镂冰明，应助杨青解宿酲。难继二贤金玉唱，可怜空作断猿声。",
            "comment": ""
        },
        {
            "title": "旅泊吴门",
            "content": "一舸吴江晚，堪忧病广文。鲈鱼谁与伴，鸥鸟自成群。反照纵横水，斜空断续云。异乡无限思，尽付酒醺醺。",
            "comment": ""
        },
        {
            "title": "偶约道流终乖文会答皮陆",
            "content": "仙侣无何访蔡经，两烦韶濩出彤庭。人间若有登楼望，应怪文星近客星。",
            "comment": ""
        },
        {
            "title": "和袭美醉中先起次韵",
            "content": "何事桃源路忽迷，惟留云雨怨空闺。仙郎共许多情调，莫遣重歌浊水泥。",
            "comment": ""
        },
        {
            "title": "以青饣迅饭分送袭美鲁望因成一绝",
            "content": "谁屑琼瑶事青饣迅，旧传名品出华阳。应宜仙子胡麻拌，因送刘郎与阮郎。",
            "comment": ""
        },
        {
            "title": "玩金鸂鶒和陆鲁望",
            "content": "翠羽红襟镂彩云，双飞常笑白鸥群。谁怜化作雕金质，从倩沉檀十里闻。",
            "comment": ""
        },
        {
            "title": "贲中间有吴门旅泊之什蒙鲁望垂和更作一章以",
            "content": "偶发陶匏响，皆蒙组绣文。清秋将落帽，子夏正离群。有恨书燕雁，无聊赋郢云。遍看心自醉，不是酒能醺。",
            "comment": ""
        },
        {
            "title": "奉和袭美醉中即席见赠次韵",
            "content": "桂枝新下月中仙，学海词锋誉蔼然。文阵已推忠信甲，穷波犹认孝廉船。清标称住羊车上，俗韵惭居鹤氅前。共许逢蒙快弓箭，再穿杨叶在明年。",
            "comment": ""
        },
        {
            "title": "酬袭美先见寄倒来韵",
            "content": "寻疑天意丧斯文，故选茅峰寄白云。酒后只留沧海客，香前唯见紫阳君。近年已绝诗书癖，今日兼将笔砚焚。为有此身犹苦患，不知何者是玄纁。",
            "comment": ""
        },
        {
            "title": "送浙东德师侍御罢府西归",
            "content": "孤云独鸟本无依，江海重逢故旧稀。杨柳渐疏芦苇白，可怜斜日送君归。",
            "comment": ""
        },
        {
            "title": "奉和袭美先辈悼鹤",
            "content": "池塘萧索掩空笼，玉树同嗟一土中。莎径罢鸣唯泣露，松轩休舞但悲风。丹台旧氅难重缉，紫府新书岂更通。云减雾消无处问，只留华发与衰翁。",
            "comment": ""
        },
        {
            "title": "奉和袭美题褚家林亭",
            "content": "疏野林亭震泽西，朗吟闲步喜相携。时时风折芦花乱，处处霜摧稻穗低。百本败荷鱼不动，一枝寒菊蝶空迷。今朝偶得高阳伴，从放山翁醉似泥。",
            "comment": ""
        },
        {
            "title": "和袭美寒夜见访",
            "content": "云孤鹤独且相亲，仿效从它折角巾。不用吴江叹留滞，风姿俱是玉清人。",
            "comment": ""
        },
        {
            "title": "和鲁望白菊",
            "content": "雪彩冰姿号女华，寄身多是地仙家。有时南国和霜立，几处东篱伴月斜。谢客琼枝空贮恨，袁郎金钿不成夸。自知终古清香在，更出梅妆弄晚霞。",
            "comment": ""
        },
        {
            "title": "奉和袭美伤开元观顾道士",
            "content": "凤麟胶尽夜如何，共叹先生剑解多。几度吊来唯白鹤，此时乘去必青骡。图中含景随残照，琴里流泉寄逝波。惆怅真灵又空返，玉书谁授紫微歌。",
            "comment": ""
        },
        {
            "title": "悼鹤和袭美",
            "content": "渥顶鲜毛品格驯，莎庭闲暇重难群。无端日暮东风起，飘散春空一片云。",
            "comment": ""
        }
    ]
}