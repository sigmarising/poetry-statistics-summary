{
    "dynasty": "唐",
    "author": "卢象",
    "poems": [
        {
            "title": "句",
            "content": "吴越山多秀，新安江甚清。书名会粹才偏逸，酒号屠苏味更醇。初疑轻烟淡古松，又似山开万仞峰。",
            "comment": ""
        },
        {
            "title": "磐蛭�。�?22_5 【杂诗二首",
            "content": "家居五原上，征战是平生。独负山西勇，谁当塞下名。死生辽海战，雨雪蓟门行。诸将封侯尽，论功独不成。君家御沟上，垂柳夹朱门。列鼎会中贵，鸣珂朝至尊。死生在片议，穷达由一言。须识苦寒士，莫矜狐白温。",
            "comment": ""
        },
        {
            "title": "驾幸温泉",
            "content": "传闻圣主幸新丰，清跸鸣銮出禁中。细草终朝随步辇，垂杨几处绕行宫。千官扈从骊山北，万国来朝渭水东。此日小臣徒献赋，汉家谁复重扬雄。",
            "comment": ""
        },
        {
            "title": "竹里馆",
            "content": "江南冰不闭，山泽气潜通。腊月闻山鸟，寒崖见蛰熊。柳林春半合，荻笋乱无丛。回首金陵岸，依依向北风。",
            "comment": ""
        },
        {
            "title": "戏赠邵使君张郎",
            "content": "少妇石榴裙，新妆白玉面。能迷张公子，不许时相见。",
            "comment": ""
        },
        {
            "title": "和徐侍郎丛筱咏（一作蒋涣诗）",
            "content": "中禁夕沉沉，幽篁别作林。色连鸡树近，影落凤池深。为重凌霜节，能虚应物心。年年承雨露，长对紫庭阴。",
            "comment": ""
        },
        {
            "title": "赠程秘书",
            "content": "客自岐阳来，吐音若鸣凤。孤飞畏不偶，独立谁见用。忽从被褐中，召入承明宫。圣人借颜色，言事无不通。殷勤拯黎庶，感激论诸公。将相猜贾谊，图书归马融。顾余久寂寞，一岁麒麟阁。且共歌太平，勿嗟名宦薄。",
            "comment": ""
        },
        {
            "title": "家叔征君东溪草堂二首",
            "content": "开山十馀里，青壁森相倚。欲识尧时天，东溪白云是。雷声转幽壑，云气杳流水。涧影生龙蛇，岩端翳柽梓。大道终不易，君恩曷能已。鹤羡无老时，龟言摄生理。浮年笑六甲，元化潜一指。未暇扫云梯，空惭阮氏子。今朝共游者，得性闲未归。已到仙人家，莫惊鸥鸟飞。水深严子钓，松挂巢父衣。云气转幽寂，溪流无是非。名理未足羡，腥臊讵所希。自惟负贞意，何岁当食薇。",
            "comment": ""
        },
        {
            "title": "赠张均员外",
            "content": "公门世绪昌，才子冠裴王。出自平津邸，还为吏部郎。神仙馀气色，列宿动辉光。夜直南宫静，朝趋北禁长。时人归水镜，明主赐衣裳。翰苑飞鹦鹉，天池待凤凰。承欢畴日顾，未纪后时伤。去去图南远，微才幸不忘。",
            "comment": ""
        },
        {
            "title": "乡试后自巩还田家，因谢邻友见过之作",
            "content": "鸡鸣出东邑，马倦登南峦。落日见桑柘，翳然丘中寒。邻家多旧识，投暝来相看。且问春税苦，兼陈行路难。园场近阴壑，草木易凋残。峰晴雪犹积，涧深冰已团。浮名知何用，岁晏不成欢。置酒共君饮，当歌聊自宽。",
            "comment": ""
        },
        {
            "title": "同王维过崔处士林亭",
            "content": "映竹时闻转辘轳，当窗只见网蜘蛛。主人非病常高卧，环堵蒙笼一老儒。",
            "comment": ""
        },
        {
            "title": "八月十五日象自江东止田园移庄庆会，未几归",
            "content": "谢病始告归，依然入桑梓。家人皆伫立，相候衡门里。畴类皆长年，成人旧童子。上堂家庆毕，愿与亲姻迩。论旧或馀悲，思存且相喜。田园转芜没，但有寒泉水。衰柳日萧条，秋光清邑里。入门乍如客，休骑非便止。中饮顾王程，离忧从此始。两妹日长成，双鬟将及人。已能持宝瑟，自解掩罗巾。念昔别时小，未知疏与亲。今来识离恨，掩泪方殷勤。小弟更孩幼，归来不相识。同居虽渐惯，见人犹默默。宛作越人言，殊乡甘水食。别此最为难，泪尽有馀忆。",
            "comment": ""
        },
        {
            "title": "寒食",
            "content": "子推言避世，山火遂焚身。四海同寒食，千秋为一人。深冤何用道，峻迹古无邻。魂魄山河气，风雷御宇神。光烟榆柳灭，怨曲龙蛇新。可叹文公霸，平生负此臣。",
            "comment": ""
        },
        {
            "title": "寄河上段十六（一作王维诗）",
            "content": "与君相识即相亲，闻道君家住孟津。为见行舟试借问，客中时有洛阳人。",
            "comment": ""
        },
        {
            "title": "赠刘蓝田（一作王维诗）",
            "content": "篱中犬迎吠，出屋候柴扉。岁晏输井税，山村人暮归。晚田始家食，余布成我衣。对此能无事，劳君问是非。",
            "comment": ""
        },
        {
            "title": "追凉历下古城西北隅，此地有清泉乔木",
            "content": "谢脁出华省，王祥贻佩刀。前贤真可慕，衰病意空劳。贞悔不自卜，游随共尔曹。未能齐得丧，时复诵离骚。闲阴七贤地，醉餐三士桃。苍苔虞舜井，乔木古城壕。渔父偏相狎，尧年不可逃。蝉鸣秋雨霁，云白晓山高。咫尺传双鲤，吹嘘借一毛。故人皆得路，谁肯念同袍。",
            "comment": ""
        },
        {
            "title": "青雀歌",
            "content": "啾啾青雀儿，飞来飞去仰天池。逍遥饮啄安涯分，",
            "comment": ""
        },
        {
            "title": "送祖咏",
            "content": "田家宜伏腊，岁晏子言归。石路雪初下，荒村鸡共飞。东原多烟火，北涧隐寒晖。满酌野人酒，倦闻邻女机。胡为困樵采，几日罢朝衣。",
            "comment": ""
        },
        {
            "title": "永城使风",
            "content": "长风起秋色，细雨含落晖。夕鸟向林去，晚帆相逐飞。虫声出乱草，水气薄行衣。一别故乡道，悠悠今始归。",
            "comment": ""
        },
        {
            "title": "奉和张使君宴加朝散",
            "content": "佐理星辰贵，分荣涣汗深。言从大夫后，用答圣人心。骑拥轩裳客，鸾惊翰墨林。停杯歌麦秀，秉烛醉棠阴。爽气凌秋笛，轻寒散暝砧。只应将四子，讲德谢知音。",
            "comment": ""
        },
        {
            "title": "送赵都护赴安西",
            "content": "下客候旌麾，元戎复在斯。门开都护府，兵动羽林儿。黠虏多翻覆，谋臣有别离。智同天所授，恩共日相随。汉使开宾幕，胡笳送酒卮。风霜迎马首，雨雪事鱼丽。上策应无战，深情属载驰。不应行万里，明主寄安危。",
            "comment": ""
        },
        {
            "title": "送綦毋潜",
            "content": "夫君不得意，本自沧海来。高足未云骋，虚舟空复回。淮南枫叶落，灞岸桃花开。出处暂为耳，沉浮安系哉。如何天覆物，还遣世遗才。欲识秦将汉，尝闻王与裴。离筵对寒食，别雨乘春雷。会有征书到，荷衣且漫裁。",
            "comment": ""
        },
        {
            "title": "峡中作",
            "content": "高唐几百里，树色接阳台。晚见江山霁，宵闻风雨来。云从三峡起，天向数峰开。灵境信难见，轻舟那可回。",
            "comment": ""
        },
        {
            "title": "赠广川马先生",
            "content": "经书满腹中，吾识广川翁。年老甘无位，家贫懒发蒙。人归洙泗学，歌盛舞雩风。愿接诸生礼，三年事马融。",
            "comment": ""
        }
    ]
}