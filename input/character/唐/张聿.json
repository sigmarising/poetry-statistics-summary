{
    "dynasty": "唐",
    "author": "张聿",
    "poems": [
        {
            "title": "剑化为龙",
            "content": "古剑诚难屈，精明有所从。沉埋方出狱，合会却成龙。牛斗光初歇，蜿蜒气渐浓。云涛透百丈，水府跃千重。拖尾迷莲锷，张鳞露锦容。至今沙岸下，谁得睹玄踪。",
            "comment": ""
        },
        {
            "title": "余瑞麦",
            "content": "瑞麦生尧日，芃芃雨露偏。两岐分更合，异亩颖仍连。冀获明王庆，宁唯太守贤。仁风吹靡靡，甘雨长芊芊。圣德应多稔，皇家配有年。已闻天下泰，谁为济西田。",
            "comment": ""
        },
        {
            "title": "圆灵水镜",
            "content": "凤池开月镜，清莹写寥天。影散微波上，光含片玉悬。菱花凝泛滟，桂树映清鲜。乐广披云日，山涛卷雾年。濯缨何处去，鉴物自堪妍。回首看云液，蟾蜍势正圆。",
            "comment": ""
        },
        {
            "title": "景风扇物",
            "content": "何处青蘋末，呈祥起远空。晓来摇草树，轻度净尘蒙。水上微波动，林前媚景通。寥天鸣万籁，兰径长幽丛。渐飏抟扶势，应从橐籥功。开襟若有日，愿睹大王风。",
            "comment": ""
        },
        {
            "title": "赋得夏首犹清和",
            "content": "早夏宜春景，和光起禁城。祝融将御节，炎帝启朱明。日送残花晚，风过御苑清。郊原浮麦气，池沼发荷英。树影临山动，禽飞入汉轻。幸逢尧禹化，全胜谷中情。",
            "comment": ""
        }
    ]
}