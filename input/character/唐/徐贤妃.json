{
    "dynasty": "唐",
    "author": "徐贤妃",
    "poems": [
        {
            "title": "赋得北方有佳人",
            "content": "由来称独立，本自号倾城。柳叶眉间发，桃花脸上生。腕摇金钏响，步转玉环鸣。纤腰宜宝袜，红衫艳织成。悬知一顾重，别觉舞腰轻。",
            "comment": ""
        },
        {
            "title": "长门怨",
            "content": "旧爱柏梁台，新宠昭阳殿。守分辞芳辇，含情泣团扇。一朝歌舞荣，夙昔诗书贱。颓恩诚已矣，覆水难重荐。",
            "comment": ""
        },
        {
            "title": "进太宗",
            "content": "朝来临镜台，妆罢暂裴回。千金始一笑，一召讵能来。",
            "comment": ""
        },
        {
            "title": "秋风函谷应诏",
            "content": "秋风起函谷，劲气动河山。偃松千岭上，杂雨二陵间。低云愁广隰，落日惨重关。此时飘紫气，应验真人还。",
            "comment": ""
        },
        {
            "title": "拟小山篇",
            "content": "仰幽岩而流盼，抚桂枝以凝想。将千龄兮此遇，荃何为兮独往。",
            "comment": ""
        }
    ]
}