{
    "dynasty": "唐",
    "author": "张循之",
    "poems": [
        {
            "title": "送泉州李使君之任",
            "content": "傍海皆荒服，分符重汉臣。云山百越路，市井十洲人。执玉来朝远，还珠入贡频。连年不见雪，到处即行春。",
            "comment": ""
        },
        {
            "title": "送王汶宰江阴",
            "content": "郡北乘流去，花间竟日行。海鱼朝满市，江鸟夜喧城。让酒非关病，援琴不在声。应缘五斗米，数日滞渊明。",
            "comment": ""
        },
        {
            "title": "巫山",
            "content": "流景一何速，年华不可追。解佩安所赠，怨咽空自悲。",
            "comment": ""
        },
        {
            "title": "乐府杂曲·鼓吹曲辞·巫山高",
            "content": "巫山高不极，沓沓状奇新。暗谷疑风雨，幽岩若鬼神。月明三峡曙，潮满二江春。为问阳台夕，应知入梦人。",
            "comment": ""
        },
        {
            "title": "婺州留别邓使君",
            "content": "西掖驰名久，东阳出守时。江山婺女分，风月隐侯诗。别恨双溪急，留欢五马迟。回舟映沙屿，未远剩相思。",
            "comment": ""
        }
    ]
}