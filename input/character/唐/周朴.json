{
    "dynasty": "唐",
    "author": "周朴",
    "poems": [
        {
            "title": "寄处士方干",
            "content": "桐庐江水闲，终日对柴关。因想别离处，不知多少山。钓舟春岸泊，庭树晓莺还。莫便求栖隐，桂枝堪恨颜。",
            "comment": ""
        },
        {
            "title": "早春",
            "content": "良夜岁应足，严风为变春。遍回寒作暖，通改旧成新。秀树因馨雨，融冰雨泛苹。韶光不偏党，积渐煦疲民。",
            "comment": ""
        },
        {
            "title": "秋夜不寐寄崔温进士",
            "content": "愁多难得寐，展转读书床。不是旅人病，岂知秋夜长。归乡凭远梦，无梦更思乡。枕上移窗月，分明是泪光。",
            "comment": ""
        },
        {
            "title": "春日秦国怀古",
            "content": "荒郊一望欲消魂，泾水萦纡傍远村。牛马放多春草尽，原田耕破古碑存。云和积雪苍山晚，烟伴残阳绿树昏。数里黄沙行客路，不堪回首思秦原。",
            "comment": ""
        },
        {
            "title": "塞上",
            "content": "受降城必破，回落陇头移。蕃道北海北，谋生今始知。",
            "comment": ""
        },
        {
            "title": "福州开元寺塔",
            "content": "开元寺里七重塔，遥对方山影拟齐。杂俗人看离世界，孤高僧上觉天低。唯堪片片紫霞映，不与蒙蒙白雾迷。心若无私罗汉在，参差免向日虹西。",
            "comment": ""
        },
        {
            "title": "无等巌",
            "content": "建造上方藤影里，高僧往往似天台。不知名树檐前长，曾问道人岩下来。",
            "comment": ""
        },
        {
            "title": "句",
            "content": "古陵寒雨集，高鸟夕阳明。高情千里外，长啸一声初。月离山一丈，风吹花数苞。晓来山鸟闹，雨过杏花稀。曲渚回湾锁钓舟。平潮晚影沉清底，远岳危栏等翠尖。白日纔离沧海底，清光先照户窗前。连云天堑有山色，极目海门无雁行。可怜黄雀衔将去，从此庄周梦不成。禅是大沩诗是朴，大唐天子只三人。",
            "comment": ""
        },
        {
            "title": "题赤城中岩寺",
            "content": "浮世师休话，晋时灯照岩。禽飞穿静户，藤结入高杉。存没诗千首，废兴经数函。谁知将俗耳，来此避嚣谗。",
            "comment": ""
        },
        {
            "title": "春宫怨",
            "content": "早被婵娟误，欲妆临镜慵。承恩不在貌，教妾若为容。风暖鸟声碎，日高花影重。年年越溪女，相忆采芙蓉。",
            "comment": ""
        },
        {
            "title": "秋深",
            "content": "柳色尚沉沉，风吹秋更深。山河空远道，乡国自鸣砧。巷有千家月，人无万里心。长城哭崩后，寂绝至如今。",
            "comment": ""
        },
        {
            "title": "赠无了禅师",
            "content": "不学世所惜，是何无了公。灵匡虚院外，虎迹乱山中。昼夜必连去，古今争敢同。禅情岂堪问，问答更无穷。",
            "comment": ""
        },
        {
            "title": "宿刘温书斋",
            "content": "不掩盈窗日，天然格调高。凉风移蟋蟀，落叶在离骚。回笔挑灯烬，悬图见海潮。因论三国志，空载几英豪。",
            "comment": ""
        },
        {
            "title": "薛老峯",
            "content": "薛老峯头三个字，须知此与石齐生。直叫截断苍苔色，浮世人侪眼始明。",
            "comment": ""
        },
        {
            "title": "福州东禅寺",
            "content": "瓯闽在郊外，师院号东禅。物得居来正，人经论后贤。瓟槽柳塞马，盖地月支綖。鹳鹊尚巢顶，谁堪举世传。",
            "comment": ""
        },
        {
            "title": "桃花",
            "content": "桃花春色暖先开，明媚谁人不看来。可惜狂风吹落后，殷红片片点莓苔。",
            "comment": ""
        },
        {
            "title": "塞上曲",
            "content": "一阵风来一阵砂，有人行处没人家。黄河九曲冰先合，紫塞三春不见花。",
            "comment": ""
        },
        {
            "title": "咏猿",
            "content": "生在巫山更向西，不知何事到巴溪。中宵为忆秋云伴，遥隔朱门向月啼。",
            "comment": ""
        },
        {
            "title": "吊李羣玉",
            "content": "羣玉诗名冠李唐，投诗换得校书郎。吟魂醉魄知何处，空有幽兰隔岸香。",
            "comment": ""
        },
        {
            "title": "春中途中寄南巴崔使君",
            "content": "旅人游汲汲，春气又融融。农事蛙声里，归程草色中。独惭出谷雨，未变暖天风。子玉和予去，应怜恨不穷。",
            "comment": ""
        },
        {
            "title": "寄塞北张符",
            "content": "陇树塞风吹，辽城角几枝。霜凝无暂歇，君貌莫应衰。万里平沙际，一行边雁移。那堪朔烟起，家信正相离。",
            "comment": ""
        },
        {
            "title": "望中怀古",
            "content": "齐心楼上望浮云，万古千秋空姓名。尧水永销天际去，姬风一变世间平。高踪尽共烟霞在，大道长将日月明。从此安然寰海内，后来无复谩相倾。",
            "comment": ""
        },
        {
            "title": "喜贺拔先辈衡阳除正字",
            "content": "黄纸晴空坠一缄，圣朝恩泽洗冤谗。李膺门客为闲客，梅福官衔改旧衔。名自石渠书典籍，香从芸阁着衣衫。寰中不用忧天旱，霖雨看看属傅岩。",
            "comment": ""
        },
        {
            "title": "塞下曲",
            "content": "石国胡儿向碛东，爱吹横笛引秋风。夜来云雨皆飞尽，月照平沙万里空。",
            "comment": ""
        },
        {
            "title": "宿玉泉寺",
            "content": "野寺度残夏，空房欲暮时。夜听猿不睡，秋思客先知。竹迥烟生薄，山高月上迟。又登尘路去，难与老僧期。",
            "comment": ""
        },
        {
            "title": "玉泉寺",
            "content": "寺还名玉泉，澄水亦遭贤。物尚犹如此，人争合偶然。溪流云断外，山峻鸟飞还。初日长廊下，高僧正坐禅。",
            "comment": ""
        },
        {
            "title": "赠大沩和尚",
            "content": "大沩清复深，万象影沉沉。有客衣多毳，空门偈胜金。王侯皆作礼，陆子只来吟。我问师心处，师言无处心。",
            "comment": ""
        },
        {
            "title": "王霸坛",
            "content": "王君上升处，信首古居前。皂树即须朽，白龟应亦全。云间犹一日，尘里已千年。碧色坛如黛，时人谁可仙。",
            "comment": ""
        },
        {
            "title": "送梁道士",
            "content": "旧居桐柏观，归去爱安闲。倒树造新屋，化人修古坛。晚花霜后落，山雨夜深寒。应有同溪客，相寻学炼丹。",
            "comment": ""
        },
        {
            "title": "次梧州却寄永州使君",
            "content": "随风身不定，今夜在苍梧。客泪有时有，猿声无处无。潮添瘴海阔，烟拂粤山孤。却忆零陵住，吟诗半玉壶。",
            "comment": ""
        },
        {
            "title": "客州赁居寄萧郎中",
            "content": "松店茅轩向水开，东头舍赁一裴徊。窗吟苦为秋江静，枕梦惊因晓角催。邻舍见愁赊酒与，主人知去索钱来。眼看白笔为霖雨，肯使红鳞便曝腮。",
            "comment": ""
        },
        {
            "title": "题甘露寺",
            "content": "层阁叠危壁，瑞因千古名。几连扬子路，独倚润州城。云近衔江色，鵰高背磬声。僧居上方久，端坐见营营。",
            "comment": ""
        },
        {
            "title": "赠念经僧",
            "content": "庵前古折碑，夜静念经时。月皎海霞散，露浓山草垂。鬼闻拋故冢，禽听离寒枝。想得天花坠，馨香拂白眉。",
            "comment": ""
        },
        {
            "title": "桐柏观",
            "content": "东南一境清心目，有此千峯插翠微。人在下方冲月上，鹤从高处破烟飞。岩深水落寒侵骨，门静花开色照衣。欲识蓬莱今便是，更于何处学忘机。",
            "comment": ""
        },
        {
            "title": "塞上行",
            "content": "秦筑长城在，连云碛气侵。风吹边草急，角绝塞鸿沉。世世征人往，年年战骨深。辽天望乡者，回首尽沾襟。",
            "comment": ""
        },
        {
            "title": "哭陈庾",
            "content": "系马向山立，一杯聊奠君。野烟孤客路，寒草故人坟。琴韵归流水，诗情寄白云。日斜休哭后，松韵不堪闻。",
            "comment": ""
        },
        {
            "title": "哭李端",
            "content": "三年翦拂感知音，哭向青山永夜心。竹在晓烟孤凤去，剑荒秋水一龙沉。新坟日落松声小，旧色春残草色深。不及此时亲执绋，石门遥想泪沾襟。",
            "comment": ""
        },
        {
            "title": "春日游北园寄韩侍郎",
            "content": "灼灼春园晚色分，露珠千点映寒云。多情舞蝶穿花去，解语流莺隔水闻。冷酒杯中宜泛滟，暖风林下自氛氲。仙桃不肯全开拆，应借余芳待使君。",
            "comment": ""
        },
        {
            "title": "董岭水",
            "content": "湖州安吉县，门与白云齐。禹力不到处，河声流向西。去衙山色远，近水月光低。中有高人在，沙中曳杖藜。",
            "comment": ""
        },
        {
            "title": "边思",
            "content": "年高来远戍，白首罢干戎。夜色蓟门火，秋声边塞风。碛浮悲老马，月满引新弓。百战阴山去，唯添上将雄。",
            "comment": ""
        },
        {
            "title": "赠李裕先辈",
            "content": "晓擎弓箭入初场，一发曾穿百步杨。仙籍旧题前进士，圣朝新奏校书郎。马疑金马门前马，香认芸香阁上香。闲伴李膺红烛下，慢吟丝竹浅飞觞。",
            "comment": ""
        },
        {
            "title": "赠双峯山和尚",
            "content": "峩峩双髻山，瀑布泻云间。尘世自疑水，禅门长去关。茯神松不异，藏宝石俱闲。向此师清业，如何方可攀。",
            "comment": ""
        },
        {
            "title": "升山寺",
            "content": "升山自古道飞来，此是神功不可猜。气色虽然离禹穴，峯峦犹自接天台。岩边折树泉冲落，顶上浮云日照开。南望闽城尘世界，千秋万古卷尘埃。",
            "comment": ""
        },
        {
            "title": "福州神光寺塔",
            "content": "良匠用材为塔了，神光寺更得高名。风云会处千寻出，日月中时八面明。海水旋流倭国野，天文方戴福州城。相轮顶上望浮世，尘里人心应总平。",
            "comment": ""
        },
        {
            "title": "题玄公院",
            "content": "院深尘自外，如佛值玄公。常迹或非次，志门因得中。衣巾离暑气，床榻向凉风。是事不逾分，祗应明德同。",
            "comment": ""
        },
        {
            "title": "登福州南涧寺",
            "content": "万里重山遶福州，南横一道见溪流。天边飞鸟东西没，尘里行人早晚休。晓日青山当大海，连云古堑对高楼。那堪望断他乡目，只此萧条自白头。",
            "comment": ""
        }
    ]
}