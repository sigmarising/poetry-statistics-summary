{
    "dynasty": "唐",
    "author": "乔知之",
    "poems": [
        {
            "title": "哭故人",
            "content": "生死久离居，凄凉历旧庐。叹兹三径断，不践十年馀。古木巢禽合，荒庭爱客疏。匣留弹罢剑，床积读残书。玉没终无像，兰言强问虚。平生不得意，泉路复何如。",
            "comment": ""
        },
        {
            "title": "和李侍郎古意（一作古意和李侍郎峤）",
            "content": "妾家巫山隔汉川，君度南庭向胡苑。高楼迢递想金天，河汉昭回更怆然。夜如何其夜未央，闲花照月愁洞房。自矜夫婿胜王昌，三十曾作侍中郎。一从流落戍渔阳，怀哉万恨结中肠。南山幂幂兔丝花，北陵青青女萝树。由来花叶同一根，今日枝条分两处。三星差池光照灼，北斗西指秋云薄。茎枯花谢枝憔悴，香销色尽花零落。美人长叹艳容萎，含情收取摧折枝。调丝独弹声未移，感君行坐星岁迟。闺中宛转今若斯，谁能为报征人知。",
            "comment": ""
        },
        {
            "title": "下山逢故夫",
            "content": "妾身本薄命，轻弃城南隅。庭前厌芍药，山上采蘼芜。春风罥纨袖，零露湿罗襦。羞将憔悴日，提笼逢故夫。",
            "comment": ""
        },
        {
            "title": "弃妾篇",
            "content": "妾本丛台右，君在雁门陲。悠悠淇水曲，彩燕入桑枝。不因媒结好，本以容相知。容谢君应去，情移会有离。还君结缕带，归妾织成诗。此物虽轻贱，不用使人嗤。",
            "comment": ""
        },
        {
            "title": "巫山高",
            "content": "巫山十二峰，参差互隐见。浔阳几千里，周览忽已遍。想像神女姿，摘芳共珍荐。楚云何逶迤，红树日葱蒨。楚云没湘源，红树断荆门。郢路不可见，况复夜闻猿。",
            "comment": ""
        },
        {
            "title": "苦寒行",
            "content": "胡天夜清迥，孤云独飘飏。遥裔出雁关，逶迤含晶光。阴陵久裴回，幽都无多阳。初寒冻巨海，杀气流大荒。朔马饮寒冰，行子履胡霜。路有从役倦，卧死黄沙场。羁旅因相依，恸之泪沾裳。由来从军行，赏存不赏亡。亡者诚已矣，徒令存者伤。",
            "comment": ""
        },
        {
            "title": "倡女行",
            "content": "石榴酒，葡萄浆。兰桂芳，茱萸香。愿君驻金鞍，暂此共年芳。愿君解罗襦，一醉同匡床。文君正新寡，结念在歌倡。昨宵绮帐迎韩寿，今朝罗袖引潘郎。莫吹羌笛惊邻里，不用琵琶喧洞房。且歌新夜曲，莫弄楚明光。此曲怨且艳，哀音断人肠。",
            "comment": ""
        },
        {
            "title": "羸骏篇",
            "content": "喷玉长鸣西北来，自言当代是龙媒。万里铁关行入贡，九重金阙为君开，蹀躞朝驰过上苑，走参走覃暝走发章台。玉勒金鞍荷装饰，路傍观者无穷极。小山桂树比权奇，上林桃花况颜色。忽闻天将出龙沙，汉主持将驾鼓车。去去山川劳日夜，遥遥关塞断烟霞。山川关塞十年征，汗血流离赴月营。肌肤销远道，膂力尽长城。长城日夕苦风霜，中有连年百战场。摇珂啮勒金羁尽，争锋足顿铁菱伤。垂耳罢轻赍，弃置在寒谿。大宛蒲海北，滇壑隽崖西。沙平留缓步，路远闇频嘶。从来力尽君须弃，何必寻途我已迷。岁岁年年奔远道，朝朝暮暮催疲老。扣冰晨饮黄河源，拂雪夜食天山草。楚水澶溪征战事，吴塞乌江辛苦地。持来报主不辞劳，宿昔立功非重利。丹心素节本无求，长鸣向君君不留。只应澶漫归田里，万里低昂任生死。君王倘若不见遗，白骨黄金犹可市。",
            "comment": ""
        },
        {
            "title": "横吹曲辞·折杨柳",
            "content": "可怜濯濯春杨柳，攀折将来就纤手。妾容与此同盛衰，何必君恩独能久。",
            "comment": ""
        },
        {
            "title": "杂曲歌辞·定情篇",
            "content": "共君结新婚，岁寒心未卜。相与游春园，各随情所逐。君念菖蒲花，妾感苦寒竹。菖花多艳姿，寒竹有贞叶。此时妾比君，君心不如妾。簪玉步河堤，妖韶援绿蕺。凫雁将子游，莺燕从双栖。君念春光好，妾向春光啼。君时不得意，妾弃还金闺。结言本同心，悲欢何未齐。怨咽前致辞，愿得中所悲。人间丈夫易，世路妇难为。始经天月照，终若流星驰。长信佳丽人，失意非蛾眉。庐江小吏妇，非关织作迟。本愿长相对，今已长相思。复有游宦子，结援从梁陈。燕居崇三朝，去来历九春。誓心接终始，蚕桑奉所亲。归愿未克从，黄金赠路人。洁妇怀明义，从泛河之津。于今千万年，谁当问水滨。更忆倡家楼，夫婿事封侯。去时思灼灼，去罢心悠悠。不怜妾岁晏，千载陇西头。以兹常惕惕，百虑恒盈积。由来共结缡，几人同匪石。故岁雕梁燕，双去今来只。今日玉庭梅，朝红暮成碧。碧荣始芬敷，黄叶已淅沥。何用念芳春，芳春有流易。何用重欢娱，欢娱俄戚戚。家本巫山阳，归去路何长。叙言情未尽，采菉已盈筐。桑榆日映物，草色盈高冈。下有碧流水，上有丹桂香。桂枝不须折，碧流清且洁。赠君比芳菲，受惠常不灭。赠君泪潺湲，相思无断绝。妾有秦家镜，宝匣装珠玑。鉴来年二八，不记易阴晖。妾无光寂寂，委照影依依。今日持为赠，相识莫相违。",
            "comment": ""
        },
        {
            "title": "长信宫中树",
            "content": "婀娜当轩树，莑茸倚兰殿。叶艳九春华，香摇五明扇。馀花鸟弄尽，新叶虫书遍。零落心自知，芳菲君不见。",
            "comment": ""
        },
        {
            "title": "拟古赠陈子昂",
            "content": "惸惸孤形影，悄悄独游心。以此从王事，常与子同衾。别离三河间，征战二庭深。胡天夜雨霜，胡雁晨南翔。节物感离居，同衾违故乡。南归日将远，北方尚蓬飘。孟秋七月时，相送出外郊。海风吹凉木，边声响梢梢。勤役千万里，将临五十年。心事为谁道，抽琴歌坐筵。一弹再三叹，宾御泪潺湲。送君竟此曲，从兹长绝弦。",
            "comment": ""
        },
        {
            "title": "从军行（一作秋闺）",
            "content": "南庭结白露，北风扫黄叶。此时鸿雁来，惊鸣催思妾。曲房理针线，平砧捣文练。鸳绮裁易成，龙乡信难见。窈窕九重闺，寂寞十年啼。纱窗白云宿，罗幌月光栖。云月隐微微，夜上流黄机。玉霜冻珠履，金吹薄罗衣。汉家已得地，君去将何事。宛转结蚕书，寂寥无雁使。生平荷恩信，本为荣华进。况复落红颜，蝉声催绿鬓。",
            "comment": ""
        },
        {
            "title": "侍宴应制得分字",
            "content": "紫禁肃晴氛，朱楼落晓云。豫游龙驾转，天乐凤箫闻。竹外仙亭出，花间辇路分。微臣一何幸，词赋奉明君。",
            "comment": ""
        },
        {
            "title": "和苏员外寓直",
            "content": "自昔重为郎，伊人练国章。三旬登建礼，五夜直明光。墨草尚书奏，衣飘侍御香。开轩竹气静，拂簟蕙风凉。晓漏离阊阖，鸣钟出未央。从来宿台上，天子贵文强。",
            "comment": ""
        },
        {
            "title": "铜雀妓",
            "content": "金阁惜分香，铅华不重妆。空馀歌舞地，犹是为君王。哀弦调已绝，艳曲不须长。共看西陵暮，秋烟起白杨。",
            "comment": ""
        },
        {
            "title": "绿珠篇",
            "content": "石家金谷重新声，明珠十斛买娉婷。此日可怜君自许，此时可喜得人情。君家闺阁不曾难，常将歌舞借人看。意气雄豪非分理，骄矜势力横相干。辞君去君终不忍，徒劳掩袂伤铅粉。百年离别在高楼，一旦红颜为君尽。",
            "comment": ""
        }
    ]
}