{
    "dynasty": "唐",
    "author": "丁仙芝",
    "poems": [
        {
            "title": "相和歌辞·江南曲",
            "content": "长干斜路北，近浦是儿家。有意来相访，明朝出浣纱。发向横塘口，船开值急流。知郎旧时意，且请拢船头。昨暝逗南陵，风声波浪阻。入浦不逢人，归家谁信汝。未晓已成妆，乘潮去茫茫。因从京口渡，使报邵陵王。始下芙蓉楼，言发琅邪岸。急为打船开，恶许傍人见。",
            "comment": ""
        },
        {
            "title": "越裳贡白雉（一作孙昌胤诗）",
            "content": "圣哲承休运，伊夔列上台。覃恩丹徼远，入贡素翚来。北阙欣初见，南枝顾未回。敛容残雪净，矫翼片云开。驯扰将无惧，翻飞幸不猜。甘从上林里，饮啄自徘徊。",
            "comment": ""
        },
        {
            "title": "京中守岁",
            "content": "守岁多然烛，通宵莫掩扉。客愁当暗满，春色向明归。玉斗巡初匝，银河落渐微。开正献岁酒，千里间庭闱。",
            "comment": ""
        },
        {
            "title": "和荐福寺英公新构禅堂",
            "content": "上人久弃世，中道自忘筌。寂照出群有，了心清众缘。所以于此地，筑馆开青莲。果药罗砌下，烟虹垂户前。咒中洒甘露，指处流香泉。禅远目无事，体清宵不眠。枳闻庐山法，松入汉阳禅。一枕西山外，虚舟常浩然。",
            "comment": ""
        },
        {
            "title": "戏赠姚侍御",
            "content": "繁霜晓幕鸣柏乌，待子兽炭然金炉。重门启锁紫髯胡。新披骢马陇西驹，头戴獬豸急晨趋。明光殿前见天子，今日应弹佞幸夫。",
            "comment": ""
        },
        {
            "title": "赠朱中书",
            "content": "十年种田滨五湖，十年遭涝尽为芜。频年井税常不足，今年缗钱谁为输。东邻转谷五之利，西邻贩缯日已贵。而我守道不迁业，谁能肯敢效此事。紫微侍郎白虎殿，出入通籍回天眷。晨趋彩笔柏梁篇，昼出雕盘大官膳。会应怜尔居素约，可即长年守贫贱。",
            "comment": ""
        },
        {
            "title": "馀杭醉歌赠吴山人",
            "content": "晓幕红襟燕，春城白项乌。只来梁上语，不向府中趋。城头坎坎鼓声曙，满庭新种樱桃树。桃花昨夜撩乱开，当轩发色映楼台。十千兑得馀杭酒，二月春城长命杯。酒后留君待明月，还将明月送君回。",
            "comment": ""
        },
        {
            "title": "剡谿馆闻笛",
            "content": "夜久闻羌笛，寥寥虚客堂。山空响不散，谿静曲宜长。草木生边气，城池泛夕凉。虚然异风出，仿佛宿平阳。",
            "comment": ""
        },
        {
            "title": "长宁公主旧山池",
            "content": "平阳旧池馆，寂寞使人愁。座卷流黄簟，帘垂白玉钩。庭闲花自落，门闭水空流。追想吹箫处，应随仙鹤游。",
            "comment": ""
        },
        {
            "title": "句",
            "content": "穷花常闭户，秋城闻捣衣。树回早秋色，川长迟落晖。",
            "comment": ""
        }
    ]
}