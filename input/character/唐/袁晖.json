{
    "dynasty": "唐",
    "author": "袁晖",
    "poems": [
        {
            "title": "二月闺情",
            "content": "二月韶光好，春风香气多。园中花巧笑，林里鸟能歌。有恨离琴瑟，无情著绮罗。更听春燕语，妾亦不如他。",
            "comment": ""
        },
        {
            "title": "七月闺情",
            "content": "七月坐凉宵，金波满丽谯。容华芳意改，枕席怨情饶。锦字沾愁泪，罗裙缓细腰。不如银汉女，岁岁鹊成桥。",
            "comment": ""
        },
        {
            "title": "铜雀妓",
            "content": "君爱本相饶，从来似舞腰。那堪攀玉座，肠断望陵朝。怨著情无主，哀凝曲不调。况临松日暮，悲吹坐萧萧。",
            "comment": ""
        },
        {
            "title": "三月闺情",
            "content": "三月春将尽，空房妾独居。蛾眉愁自结，鬓发没情梳。□□□□□，□□□□□。□□□□□，□□□□□。",
            "comment": ""
        },
        {
            "title": "奉和圣制送张尚书巡边",
            "content": "出师宣九命，分阃用三台。始应幕中画，言从天上来。丹青不独任，韬略遂双该。坐见威棱洽，弥彰事业恢。旌旗晓云送，鞞鼓朔风催。虏气消残月，边声韵落梅。羽书雄北地，龙漠寝南垓。宠战黄金尽，输诚白日回。离章宸翰发，祖宴国门开。欲识恩华盛，平生文武材。",
            "comment": ""
        },
        {
            "title": "奉和圣制答张说扈从南出雀鼠谷之作",
            "content": "魏国山河险，周王警跸回。九旗云际出，万骑谷中来。石路行将尽，烟郊望忽开。赏矜垂柳报，春畏落花催。兴逸横汾什，恩褒作颂才。小臣瞻日月，延首咏康哉。",
            "comment": ""
        },
        {
            "title": "相和歌辞·长门怨",
            "content": "早知君爱歇，本自无萦妒。谁使恩情深，今来反相误。愁眠罗帐晓，泣坐金闺暮。独有梦中魂，犹言意如故。",
            "comment": ""
        },
        {
            "title": "正月闺情",
            "content": "正月金闺里，微风绣户间。晓魂怜别梦，春思逼啼颜。绕砌梅堪折，当轩树未攀。岁华庭北上，何日度阳关。",
            "comment": ""
        }
    ]
}