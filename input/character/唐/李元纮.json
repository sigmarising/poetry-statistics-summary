{
    "dynasty": "唐",
    "author": "李元纮",
    "poems": [
        {
            "title": "奉和圣制送张说上集贤学士赐宴（赋得私字）",
            "content": "硕儒延凤沼，金马被鸿私。馔玉趋丹禁，笺花降紫墀。衔恩倾旨酒，鼓舞咏康时。暂觏群书缉，逾昭盛业丕。接筵欣有命，搦管愧无词。自惊一何幸，太阳还及葵。",
            "comment": ""
        },
        {
            "title": "相思怨",
            "content": "望月思氛氲，朱衾懒更熏。春生翡翠帐，花点石榴裙。燕语时惊妾，莺啼转忆君。交河一万里，仍隔数重云。",
            "comment": ""
        },
        {
            "title": "绿墀怨",
            "content": "征马噪金珂，嫖姚向北河。绿苔行迹少，红粉泪痕多。宝屋粘花絮，银筝覆网罗。别君如昨日，青海雁频过。",
            "comment": ""
        }
    ]
}