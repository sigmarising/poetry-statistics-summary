{
    "dynasty": "唐",
    "author": "杨浚",
    "poems": [
        {
            "title": "赠李郎中",
            "content": "仙郎早朝退，直省卧南轩。院竹自成赏，阶庭寂不喧。焚香开后阁，起草闭前门。礼乐风流美，光华星位尊。荣兼朱绂贵，交乃布衣存。是日登龙客，无忘君子恩。",
            "comment": ""
        },
        {
            "title": "广武怀古",
            "content": "河水城下流，登城望弥惬。海云飞不断，岸草绿相接。龙门无旧场，武牢有遗堞。扼喉兵易守，扪指计何捷。天夺项氏谋，卒成汉家业。乡山遥可见，西顾泪盈睫。",
            "comment": ""
        },
        {
            "title": "题武陵草堂",
            "content": "草堂列仙楼，上在青山顶。户外窥数峰，阶前对双井。雨来花尽湿，风度松初冷。登栈行不疲，入谿语弥静。云能去尘服，兼欲事金鼎。正直心所存，谄谀长自省。适知幽遁趣，已觉烦虑屏。更爱云林间，吾将卧南颍。",
            "comment": ""
        }
    ]
}