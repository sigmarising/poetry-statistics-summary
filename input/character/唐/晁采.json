{
    "dynasty": "唐",
    "author": "晁采",
    "poems": [
        {
            "title": "雨中忆夫",
            "content": "窗前细雨日啾啾，妾在闺中独自愁。何事玉郎久离别，忘忧总对岂忘忧。春风送雨过窗东，忽忆良人在客中。安得妾身今似雨，也随风去与郎同。",
            "comment": ""
        },
        {
            "title": "寄文茂",
            "content": "花笺制叶寄郎边，的的寻鱼为妾传。并蒂已看灵鹊报，倩郎早觅买花船。",
            "comment": ""
        },
        {
            "title": "子夜歌十八首",
            "content": "侬既剪云鬟，郎亦分丝发。觅向无人处，绾作同心结。夜夜不成寐，拥被啼终夕。郎不信侬时，但看枕上迹。何时得成匹，离恨不复牵。金针刺菡萏，夜夜得见莲。相逢逐凉候，黄花忽复香。颦眉腊月露，愁杀未成霜。明窗弄玉指，指甲如水晶。剪之特寄郎，聊当携手行。寄语闺中娘，颜色不常好。含笑对棘实，欢娱须是枣。良会终有时，劝郎莫得怒。姜蘖畏春蚕，要绵须辛苦。醉梦幸逢郎，无奈乌哑哑。中山如有酒，敢借千金价。信使无虚日，玉酝寄盈觥。一年一日雨，底事太多晴。绣房拟会郎，四窗日离离。手自施屏障，恐有女伴窥。相思百余日，相见苦无期。褰裳摘藕花，要莲敢恨池。金盆盥素手，焚香诵普门。来生何所愿，与郎为一身。花池多芳水，玉杯挹赠郎。避人藏袖里，湿却素罗裳。感郎金针赠，欲报物俱轻。一双连素缕，与郎聊定情。寒风响枯木，通夕不得卧。早起遣问郎，昨宵何以过？得郎日嗣音，令人不可睹。熊胆磨作墨，书来字字苦。轻巾手自制，颜色烂含桃。先怀侬袖里，然后约郎腰。侬赠绿丝衣，郎遗玉钩子。即欲系侬心，侬思著郎体。",
            "comment": ""
        },
        {
            "title": "春日送夫之长安",
            "content": "思君远别妾心愁，踏翠江边送画舟。欲待相看迟此别，只忧红日向西流。",
            "comment": ""
        },
        {
            "title": "秋日再寄",
            "content": "珍簟生凉夜漏余，梦中恍惚觉来初。魂离不得空成病，面见无由浪寄书。窗外江村钟响绝，枕边梧叶雨声疏。此时最是思君处，肠断寒猿定不如。",
            "comment": ""
        }
    ]
}