{
    "dynasty": "唐",
    "author": "费冠卿",
    "poems": [
        {
            "title": "答萧建",
            "content": "自地上青峰，悬崖一万重。践危频侧足，登堑半齐胸。飞狖啼攀桂，游人喘倚松。入林寒痒痒，近瀑雨濛濛。径滑石棱上，寺开山掌中。幡花扑净地，台殿印晴空。胜境层层别，高僧院院逢。泉鱼候洗钵，老玃戏撞钟。外户凭云掩，中厨课水舂。搜泥时和面，拾橡半添穜。渡壑缘槎险，持灯入洞穷。夹天开壁峭，透石蹙波雄。润蔼清无土，潭深碧有龙。畬田一片净，谷树万株浓。野客登临惯，山房幽寂同。寒炉树根火，夏牖竹稍风。边鄙筹贤相，黔黎托圣躬。君能弃名利，岁晏一相从。",
            "comment": ""
        },
        {
            "title": "闲居即事",
            "content": "生计唯将三尺僮，学他贤者隐墙东。照眠夜后多因月，扫地春来只藉风。几处红旗驱战士，一园青草伴衰翁。子房仙去孔明死，更有何人解指踪。",
            "comment": ""
        },
        {
            "title": "酬范中丞见",
            "content": "花宫柳陌正从行，紫袂金鞍问姓名。战国方须礼干木，康时何必重侯嬴。捧将束帛山僮喜，传示银钩邑客惊。直为云泥相去远，一言知己杀身轻。",
            "comment": ""
        },
        {
            "title": "不赴拾遗召",
            "content": "君亲同是先王道，何如骨肉一处老。也知臣子合佐时，自古荣华谁可保。",
            "comment": ""
        },
        {
            "title": "秋日与冷然上人寺庄观稼",
            "content": "世人从扰扰，独自爱身闲。美景当新霁，随僧过远山。村桥出秋稼，空翠落澄湾。唯有中林犬，犹应望我还。",
            "comment": ""
        },
        {
            "title": "久居京师感怀诗",
            "content": "茕独不为苦，求名始辛酸。上国无交亲，请谒多少难。九月风到面，羞汗成冰片。求名俟公道，名与公道远。力尽得一名，他喜我且轻。家书十年绝，归去知谁荣。马嘶渭桥柳，特地起秋声。",
            "comment": ""
        },
        {
            "title": "题中峰",
            "content": "中峰高拄泬寥天，上有茅庵与石泉。晴景猎人曾望见，青蓝色里一僧禅。",
            "comment": ""
        },
        {
            "title": "蒙召拜拾遗书情二首",
            "content": "拾遗帝侧知难得，官紧才微恐不胜。好是中朝绝亲友，九华山下诏来征。三千里外一微臣，二十年来任运身。今日忽蒙天子召，自惭惊动国中人。",
            "comment": ""
        },
        {
            "title": "挂树藤",
            "content": "本为独立难，寄彼高树枝。蔓衍数条远，溟濛千朵垂。向日助成阴，当风藉持危。谁言柔可屈，坐见蟠蛟螭。",
            "comment": ""
        },
        {
            "title": "枕流石",
            "content": "不为幽岸隐，古色涵空出。愿以清泚流，鉴此坚贞质。傍临玉光润，时泻苔花密。往往惊游鳞，尚疑垂钓日。",
            "comment": ""
        }
    ]
}