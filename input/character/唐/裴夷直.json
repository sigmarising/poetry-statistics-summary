{
    "dynasty": "唐",
    "author": "裴夷直",
    "poems": [
        {
            "title": "方丈泉",
            "content": "循涯不知浅，见底似非深。永日无波浪，澄澄照我心。",
            "comment": ""
        },
        {
            "title": "省中题新植双松",
            "content": "端坐高宫起远心，云高水阔共幽沈。更堂寓直将谁语，自种双松伴夜吟。",
            "comment": ""
        },
        {
            "title": "唁人丧侍儿",
            "content": "夜情河耿耿，春恨草绵绵。唯有嫦娥月，从今照墓田。",
            "comment": ""
        },
        {
            "title": "和周侍御洛城雪",
            "content": "天街飞辔踏琼英，四顾全疑在玉京。一种相如抽秘思，兔园那比凤凰城。",
            "comment": ""
        },
        {
            "title": "鹦鹉",
            "content": "劝尔莫移禽鸟性，翠毛红觜任天真。如今漫学人言巧，解语终须累尔身。",
            "comment": ""
        },
        {
            "title": "晚凉",
            "content": "檐前蔽日多高树，竹下添池有小渠。山客野僧归去后，晚凉移案独临书。",
            "comment": ""
        },
        {
            "title": "上下七盘二首",
            "content": "斗回山路掩皇州，二载欢娱一望休。从此万重青嶂合，无因更得重回头。商山半月雨漫漫，偶值新晴下七盘。山似换来天似洗，可怜风日到长安。",
            "comment": ""
        },
        {
            "title": "和邢郎中病中重阳强游乐游原",
            "content": "嘉晨令节共陶陶，风景牵情并不劳。晓日整冠兰室静，秋原骑马菊花高。晴光一一呈金刹，诗思浸浸逼水曹。何必销忧凭外物，只将清韵敌春醪。",
            "comment": ""
        },
        {
            "title": "漫作",
            "content": "月色莫来孤寝处，春风又向别人家。梁园桃李虽无数，断定今年不看花。",
            "comment": ""
        },
        {
            "title": "南诏朱藤杖",
            "content": "六节南藤色似朱，拄行阶砌胜人扶。会须将入深山去，倚看云泉作老夫。",
            "comment": ""
        },
        {
            "title": "杨柳枝词",
            "content": "已作绿丝笼晓日，又成飞絮扑晴波。隋家不合栽杨柳，长遣行人春恨多。",
            "comment": ""
        },
        {
            "title": "送王缋",
            "content": "翠羽长将玉树期，偶然飞下肯多时。翩翩一路岚阴晚，却入青葱宿旧枝。",
            "comment": ""
        },
        {
            "title": "春色满皇州",
            "content": "寒销山水地，春遍帝王州。北阙晴光动，南山喜气浮。夭红妆暖树，急绿走阴沟。思妇开香阁，王孙上玉楼。氛氲直城北，骀荡曲江头。今日灵台下，翻然却是愁。",
            "comment": ""
        },
        {
            "title": "寓言",
            "content": "流水颓阳不暂停，东流西落两无情。不是世间人自老，古来华发此中生。",
            "comment": ""
        },
        {
            "title": "八月十五日夜",
            "content": "去年今夜在商州，还为清光上驿楼。宛是依依旧颜色，自怜人换几般愁。",
            "comment": ""
        },
        {
            "title": "酬卢郎中游寺见招不遇",
            "content": "偶出送山客，不知游梵宫。秋光古松下，谁伴一仙翁。",
            "comment": ""
        },
        {
            "title": "病中知皇子陂荷花盛发寄王缋",
            "content": "十里莲塘路不赊，病来帘外是天涯。烦君四句遥相寄，应得诗中便看花。",
            "comment": ""
        },
        {
            "title": "寄婺州李给事二首",
            "content": "心尽玉皇恩已远，迹留江郡宦应孤。不知壮气今何似，犹得凌云贯日无。瘴鬼翻能念直心，五年相遇不相侵。目前唯有思君病，无底沧溟未是深。",
            "comment": ""
        },
        {
            "title": "崇山郡",
            "content": "地尽炎荒瘴海头，圣朝今又放驩兜。交州已在南天外，更过交州四五州。",
            "comment": ""
        },
        {
            "title": "夜意",
            "content": "萧疏尽地林无影，浩荡连天月有波。独立空亭人睡后，洛桥风便水声多。",
            "comment": ""
        },
        {
            "title": "席上夜别张主簿",
            "content": "红烛剪还明，绿尊添又满。不愁前路长，只畏今宵短。",
            "comment": ""
        },
        {
            "title": "观淬龙泉剑",
            "content": "欧冶将成器，风胡幸见逢。发硎思剸玉，投水化为龙。讵肯藏深匣，终朝用刜钟。莲花生宝锷，秋日励霜锋。炼质才三尺，吹毛过百重。击磨如不倦，提握愿长从。",
            "comment": ""
        },
        {
            "title": "晚望",
            "content": "日下夕阴长，前山凝积翠。白鸟一行飞，联联粉书字。",
            "comment": ""
        },
        {
            "title": "酬唐仁烈相别后喜阻风未发见寄",
            "content": "离心一起泪双流，春浪无情也白头。风若有知须放去，莫教重别又重愁。",
            "comment": ""
        },
        {
            "title": "戏酬惟赏上人",
            "content": "师是浮云无著身，我居尘网敢相亲。应从海上秋风便，偶自飞来不为人。",
            "comment": ""
        },
        {
            "title": "奉和大梁相公重九日军中宴会之什",
            "content": "今古同嘉节，欢娱但异名。陶公缘绿醑，谢傅为苍生。酒泛金英丽，诗通玉律清。何言辞物累，方系万人情。",
            "comment": ""
        },
        {
            "title": "遣意",
            "content": "梧桐坠露悲先朽，松桂凌霜倚后枯。不是世间长在物，暂分贞脆竟何殊。",
            "comment": ""
        },
        {
            "title": "寓言",
            "content": "秋树却逢暖，未凋能几时。何须尚松桂，摇动暂青枝。",
            "comment": ""
        },
        {
            "title": "献岁书情",
            "content": "白发添双鬓，空宫又一年。音书鸿不到，梦寐兔空悬。地远星辰侧，天高雨露偏。圣期知有感，云海漫相连。",
            "comment": ""
        },
        {
            "title": "别蕲春王判官",
            "content": "四十年来真久故，三千里外暂相逢。今日一杯成远别，烟波眇眇恨重重。",
            "comment": ""
        },
        {
            "title": "临水",
            "content": "一见心原断百忧，益知身世两悠悠。江亭独倚阑干处，人亦无言水自流。",
            "comment": ""
        },
        {
            "title": "赠美人琴弦",
            "content": "应从玉指到金徽，万态千情料可知。今夜灯前湘水怨，殷勤封在七条丝。",
            "comment": ""
        },
        {
            "title": "访刘君",
            "content": "扰扰驰蹄又走轮，五更飞尽九衢尘。灵芝破观深松院，还有斋时未起人。",
            "comment": ""
        },
        {
            "title": "水亭",
            "content": "岁律行将变，君恩竟未回。门前即潮水，朝去暮常来。",
            "comment": ""
        },
        {
            "title": "寄杭州崔使君",
            "content": "朝下归来只闭关，羡君高步出人寰。三年不见尘中事，满眼江涛送雪山。",
            "comment": ""
        },
        {
            "title": "江上见月怀古",
            "content": "月上江平夜不风，伏波遗迹半成空。今宵倍欲悲陵谷，铜柱分明在水中。",
            "comment": ""
        },
        {
            "title": "秋日",
            "content": "六眸龟北凉应早，三足乌南日正长。常记京关怨摇落，如今目断满林霜。",
            "comment": ""
        },
        {
            "title": "忆家",
            "content": "天海相连无尽处，梦魂来往尚应难。谁言南海无霜雪，试向愁人两鬓看。",
            "comment": ""
        },
        {
            "title": "同乐天中秋夜洛河玩月二首",
            "content": "清洛半秋悬璧月，彩船当夕泛银河。苍龙颔底珠皆没，白帝心边镜乍磨。海上几时霜雪积，人间此夜管弦多。须知天地为炉意，尽取黄金铸作波。不热不寒三五夕，晴川明月正相临。千珠竞没苍龙颔，一镜高悬白帝心。几处凄凉缘地远，有时惆怅值云阴。如何清洛如清昼，共见初升又见沈。",
            "comment": ""
        },
        {
            "title": "发交州日留题解炼师房",
            "content": "久喜房廊接，今成道路赊。明朝回首处，此地是天涯。",
            "comment": ""
        },
        {
            "title": "奉和大梁相公送人二首",
            "content": "谢公日日伤离别，又向西堂送阿连。想到越中秋已尽，镜河应羡月团圆。北津杨柳迎烟绿，南岸阑干映水红。君到襄阳渡江处，始应回首忆羊公。",
            "comment": ""
        },
        {
            "title": "穷冬曲江闲步",
            "content": "雪尽南坡雁北飞，草根春意胜春晖。曲江永日无人到，独绕寒池又独归。",
            "comment": ""
        },
        {
            "title": "奉和大梁相公同张员外重九日宴集",
            "content": "重九思嘉节，追欢从谢公。酒清欺玉露，菊盛愧金风。不待秋蟾白，须沈落照红。更将门下客，酬和管弦中。",
            "comment": ""
        },
        {
            "title": "留客",
            "content": "青梅欲熟笋初长，嫩绿新阴绕砌凉。湖馆翛然无俗客，白衣居士且匡床。",
            "comment": ""
        },
        {
            "title": "题江上柳寄李使君",
            "content": "桂江南渡无杨柳，见此令人眼暂明。应学郡中贤太守，依依相向许多情。",
            "comment": ""
        },
        {
            "title": "秦中卧病思归",
            "content": "索索凉风满树头，破窗残月五更秋。病身归处吴江上，一寸心中万里愁。",
            "comment": ""
        },
        {
            "title": "前山",
            "content": "只谓一苍翠，不知犹数重。晚来云映处，更见两三峰。",
            "comment": ""
        },
        {
            "title": "令和州买松",
            "content": "好觅凌霜质，仍须带雨栽。须知剖竹日，便是看松来。",
            "comment": ""
        },
        {
            "title": "扬州寄诸子",
            "content": "千里隔烟波，孤舟宿何处。遥思耿不眠，淮南夜风雨。",
            "comment": ""
        },
        {
            "title": "戏唐仁烈",
            "content": "自知年几偏应少，先把屠苏不让春。倘更数年逢此日，还应惆怅羡他人。",
            "comment": ""
        }
    ]
}