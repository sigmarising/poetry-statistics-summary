{
    "dynasty": "唐",
    "author": "沈传师",
    "poems": [
        {
            "title": "寄大府兄侍史",
            "content": "积雪山阴马过难，残更深夜铁衣寒。将军破了单于阵，更把兵书仔细看。",
            "comment": ""
        },
        {
            "title": "蒙泉",
            "content": "京路马駸駸，尘劳日向深。蒙泉聊息驾，可以洗君心。",
            "comment": ""
        },
        {
            "title": "次潭州，酬唐侍御、姚员外游道林岳麓寺题示",
            "content": "承明年老辄自论，乞得湘守东南奔。为闻楚国富山水，青嶂逦迤僧家园。含香珥笔皆眷旧，谦抑自忘台省尊。不令执简候亭馆，直许携手游山樊。忽惊列岫晓来逼，朔雪洗尽烟岚昏。碧波回屿三山转，丹槛缭郭千艘屯。华镳躞蹀绚砂步，大旆彩错辉松门。樛枝竞骛龙蛇势，折干不灭风霆痕。相重古殿倚岩腹，别引新径萦云根。目伤平楚虞帝魂，情多思远聊开樽。危弦细管逐歌飘，画鼓绣靴随节翻。锵金七言凌老杜，入木八法蟠高轩。嗟余潦倒久不利，忍复感激论元元。",
            "comment": ""
        },
        {
            "title": "和李德裕观玉蕊花见怀之作",
            "content": "曾对金銮直，同依玉树阴。雪英飞舞近，烟叶动摇深。素萼年年密，衰容日日侵。劳君想华发，近欲不胜簪。",
            "comment": ""
        },
        {
            "title": "赠毛仙翁",
            "content": "安期何事出云烟，为把仙方与世传。只向人间称百岁，谁知洞里过千年。青牛到日迎方朔，丹灶开时共稚川。更说桃源更深处，异花长占四时天。",
            "comment": ""
        }
    ]
}