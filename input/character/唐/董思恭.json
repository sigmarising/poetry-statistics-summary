{
    "dynasty": "唐",
    "author": "董思恭",
    "poems": [
        {
            "title": "咏虹（一作虹蜺）",
            "content": "春暮萍生早，日落雨飞馀。横彩分长汉，倒色媚清渠。梁前朝影出，桥上晚光舒。愿逐旌旗转，飘飘侍直庐。",
            "comment": ""
        },
        {
            "title": "咏雾",
            "content": "苍山寂已暮，翠观黯将沉。终南晨豹隐，巫峡夜猿吟。天寒气不歇，景晦色方深。待访公超市，将予赴华阴。",
            "comment": ""
        },
        {
            "title": "相和歌辞·三妇艳诗",
            "content": "大妇裁纨素，中妇弄明珰。小妇多姿态，登楼红粉妆。丈人且安坐，初日渐流光。",
            "comment": ""
        },
        {
            "title": "咏月",
            "content": "北堂未安寝，西园聊骋望。玉户照罗帏，珠轩明绮障。别客长安道，思妇高楼上。所愿君莫违，清风时可访。",
            "comment": ""
        },
        {
            "title": "咏风",
            "content": "萧萧度阊阖，习习下庭闱。花蝶自飘舞，兰蕙生光辉。相乌正举翼，退鹢已惊飞。方从列子御，更逐浮云归。",
            "comment": ""
        },
        {
            "title": "咏桃（一作太宗诗）",
            "content": "禁苑春光丽，花蹊几树装。缀条深浅色，点露参差光。向日分千笑，迎风共一香。如何仙岭侧，独秀隐遥芳。",
            "comment": ""
        },
        {
            "title": "咏星",
            "content": "历历东井舍，昭昭右掖垣。云际龙文出，池中鸟色翻。流辉下月路，坠影入河源。方知颍川集，别有太丘门。",
            "comment": ""
        },
        {
            "title": "咏李（一作太宗诗）",
            "content": "盘根植瀛渚，交干横倚天。舒华光四海，卷叶荫山川。",
            "comment": ""
        },
        {
            "title": "咏日",
            "content": "沧海十枝晖，悬圃重轮庆。蕣华发晨楹，菱彩翻朝镜。忽遇惊风飘，自有浮云映。更也人皆仰，无待挥戈正。",
            "comment": ""
        },
        {
            "title": "感怀",
            "content": "野郊怆新别，河桥非旧饯。惨日映峰沉，愁云随盖转。哀笳时断续，悲旌乍舒卷。望望情何极，浪浪泪空泫。无复昔时人，芳春共谁遣。",
            "comment": ""
        },
        {
            "title": "咏雪",
            "content": "天山飞雪度，言是浇花朝。惜哉不我与，萧索从风飘。鲜洁凌纨素，纷糅下枝条。良时竟何在，坐见容华销。",
            "comment": ""
        },
        {
            "title": "昭君怨二首（前首一作董初诗）",
            "content": "新年犹尚小，那堪远聘秦。裾衫沾马汗，眉黛染胡尘。举眼无相识，路逢皆异人。唯有梅将李，犹带故乡春。琵琶马上弹，行路曲中难。汉月正南远，燕山直北寒。髻鬟风拂乱，眉黛雪沾残。斟酌红颜改，徒劳握镜看。",
            "comment": ""
        },
        {
            "title": "咏云",
            "content": "帝乡白云起，飞盖上天衢。带月绮罗映，从风枝叶敷。参差过层阁，倏忽下苍梧。因风望既远，安得久踟蹰。",
            "comment": ""
        },
        {
            "title": "咏露",
            "content": "夜色凝仙掌，晨甘下帝庭。不觉九秋至，远向三危零。芦渚花初白，葵园叶尚清。晞阳一洒惠，方愿益沧溟。",
            "comment": ""
        },
        {
            "title": "相和歌辞·王昭君",
            "content": "琵琶马上弹，行路曲中难。汉月正南远，燕山直北寒。髻鬟风拂散，眉黛雪沾第二十卷",
            "comment": ""
        }
    ]
}