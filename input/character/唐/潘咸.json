{
    "dynasty": "唐",
    "author": "潘咸",
    "poems": [
        {
            "title": "登明戍堡",
            "content": "来经古城上，极目思无穷。寇尽烟萝外，人归蔓草中。峰峦当阙古，堞垒对云空。不见昔名将，徒称有战功。",
            "comment": ""
        },
        {
            "title": "送僧",
            "content": "阙下僧归山顶寺，却看朝日下方明。莫道野人寻不见，半天云里有钟声。",
            "comment": ""
        },
        {
            "title": "句",
            "content": "栈踏猿声暮，江看剑影秋。僧老白云上，磬寒高鸟边。心已同猿狖，不闻人是非。行人渡流水，白马入前山。秋深雪满黄金塞，夜夜鸿声入汉阳。",
            "comment": ""
        },
        {
            "title": "送陈明府之任",
            "content": "客见天台县，闾阎树色间。骖回几临水，带缓独开山。吏散落花尽，人居远岛闲。过于老莱子，端简独承颜。",
            "comment": ""
        },
        {
            "title": "长安春暮",
            "content": "客在关西春暮夜，还同江外已清明。三更独立看花月，惟欠子规啼一声。",
            "comment": ""
        },
        {
            "title": "舟行",
            "content": "平沙极浦无人度，犹系孤舟寒草西。半夜起看潮上月，万山中有一猿啼。",
            "comment": ""
        },
        {
            "title": "芍药",
            "content": "闲来竹亭赏，赏极蕊珠宫。叶已尽余翠，花才半展红。媚欺桃李色，香夺绮罗风。每到春残日，芳华处处同。",
            "comment": ""
        }
    ]
}