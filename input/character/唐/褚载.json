{
    "dynasty": "唐",
    "author": "褚载",
    "poems": [
        {
            "title": "鹤",
            "content": "欲洗霜翎下涧边，却嫌菱刺污香泉。沙鸥浦雁应惊讶，一举扶摇直上天。",
            "comment": ""
        },
        {
            "title": "投节度邢公",
            "content": "西风昨夜坠红兰，一宿邮亭事万般。无地可耕归不得，有恩堪报死何难。流年怕老看将老，百计求安未得安。一卷新书满怀泪，频来门馆诉饥寒。",
            "comment": ""
        },
        {
            "title": "赠道士",
            "content": "簪星曳月下蓬壶，曾见东皋种白榆。六甲威灵藏瑞检，五龙雷电绕霜都。惟教鹤探丹丘信，不使人窥太乙炉。闻说葛陂风浪恶，许骑青鹿从行无。",
            "comment": ""
        },
        {
            "title": "陈仓驿",
            "content": "锦翼花冠安在哉，雄飞雌伏尽尘埃。一双童子应惆怅，不见真人更猎来。",
            "comment": ""
        },
        {
            "title": "晓发",
            "content": "贪路贪名须早发，枕前无计暂裴回。才闻鸡唱呼童起，已有铃声过驿来。衣湿乍惊沾雾露，马行仍未见尘埃。朝朝陌上侵星去，待得酬身了便回。",
            "comment": ""
        },
        {
            "title": "句",
            "content": "相逢多是醉醺然，应有囊中子母钱。有兴欲沽红曲酒，无人同上翠旌楼。星斗离披烟霭收，玉蟾蜍耀海东头。鹿胎冠子水晶簪，长啸欹眠紫桂阴。躞蹀马摇金络脑，婵娟人坠玉搔头。狂歌放饮浑成性，知道逍遥出俗笼。除却洛阳才子后，更谁封恨吊怀沙。莲浦浪澄堪倚钓，柳堤风暖好垂鞭。上马等闲销白日，出门轻薄倚黄金。净名方丈虽然病，曼倩年涯未有多。",
            "comment": ""
        },
        {
            "title": "晓感",
            "content": "晓鼓冬冬星汉微，佩金鸣玉斗光辉。出门各自争岐路，至老何人免是非。大道不应由曲取，浮生还要略知机。故园华表高高在，可得不如丁令威。",
            "comment": ""
        },
        {
            "title": "瀑布",
            "content": "泻雾倾烟撼撼雷，满山风雨助喧豗。争知不是青天阙，扑下银河一半来。",
            "comment": ""
        },
        {
            "title": "南徐晚望",
            "content": "芳草铺香晚岸晴，岸头含醉去来行。僧归岳外残钟寺，日下江边调角城。入浙孤帆知楚信，过淮疏雨带潮声。如今未免风尘役，宁敢匆匆便濯缨。",
            "comment": ""
        },
        {
            "title": "定鼎门",
            "content": "郏鄏城高门倚天，九重踪迹尚依然。须知道德无关锁，一闭乾坤一万年。",
            "comment": ""
        },
        {
            "title": "移石",
            "content": "嶙峋一片溪中石，恰称幽人弹素琴。浪浸多年苔色在，洗来今日碏痕深。磨看粹色何殊玉，敲有奇声直异金。不是不堪为器用，都缘良匠未留心。",
            "comment": ""
        },
        {
            "title": "贺赵观文重试及第",
            "content": "一枝仙桂两回春。始觉文章可致身。已把色丝要上第，又将彩笔冠群伦。龙泉再淬方知利，火浣重烧转更新。今日街头看御榜，大能荣耀苦心人。",
            "comment": ""
        },
        {
            "title": "吊秦叟",
            "content": "市西楼店金千秤，渭北田园粟万钟。儿被杀伤妻被虏，一身随驾到三峰。",
            "comment": ""
        }
    ]
}