{
    "dynasty": "唐",
    "author": "李山甫",
    "poems": [
        {
            "title": "南山",
            "content": "钝碧顽青几万秋，直无天地始应休。莫嫌尘土佯遮面，能向楼台强出头。霁色陡添千尺翠，夕阳闲放一堆愁。假饶不是神仙骨，终抱琴书向此游。",
            "comment": ""
        },
        {
            "title": "题慈云寺僧院",
            "content": "帝城深处寺，楼殿压秋江。红叶去寒树，碧峰来晓窗。烟霞生净土，苔藓上高幢。欲问吾师语，心猿不肯降。",
            "comment": ""
        },
        {
            "title": "迁居清溪和刘书记见示",
            "content": "担锡归来竹绕溪，过津曾笑鲁儒迷。端居味道尘劳息，扣寂眠云心境齐。还似村家无宠禄，时将邻叟话幽栖。山衣毳烂唯添野，石井源清不贮泥。祖意岂从年腊得，松枝肯为雪霜低。晚天吟望秋光重，雨阵横空蔽断霓。",
            "comment": ""
        },
        {
            "title": "禅林寺作寄刘书记",
            "content": "坐近松风骨自寒，茅斋直拶白雪边。玄关不闭何人到，此事谁论在佛先。天竺老师留一句，曹溪行者答全篇。今朝林下忘言说，强把新诗寄谪仙。",
            "comment": ""
        },
        {
            "title": "赠弹琴李处士",
            "content": "情知此事少知音，自是先生枉用心。世上几时曾好古，人前何必更沾襟。致身不似笙竽巧，悦耳宁如郑卫淫。三尺焦桐七条线，子期师旷两沈沈。",
            "comment": ""
        },
        {
            "title": "赴举别所知",
            "content": "腰剑囊书出户迟，壮心奇命两相疑。麻衣尽举一双手，桂树只生三两枝。黄祖不怜鹦鹉客，志公偏赏麒麟儿。叔牙忧我应相痛，回首天涯寄所思。",
            "comment": ""
        },
        {
            "title": "项羽庙",
            "content": "为虏为王尽偶然，有何羞见汉江船。停分天下犹嫌少，可要行人赠纸钱。",
            "comment": ""
        },
        {
            "title": "沧浪峡",
            "content": "走毂飞蹄过此傍，几人留意问沧浪。烟波莫笑趋名客，为爱朝宗日夜忙。",
            "comment": ""
        },
        {
            "title": "山中答刘书记寓怀",
            "content": "贵门多冠冕，日与荣辱并。山中有独夫，笑傲出衰盛。正直任天真，鬼神亦相敬。之子贲丘园，户牖松萝映。骨将槁木齐，心同止水净。笔头指金波，座上横玉柄。芙蓉出秋渚，绣段流清咏。高古不称时，沈默岂相竞。穷搜万籁息，危坐千峰静。林僧继嘉唱，风前亦为幸。",
            "comment": ""
        },
        {
            "title": "曲江二首",
            "content": "南山低对紫云楼，翠影红阴瑞气浮。一种是春长富贵，大都为水也风流。争攀柳带千千手，间插花枝万万头。独向江边最惆怅，满衣尘土避王侯。江色沈天万草齐，暖烟晴霭自相迷。蜂怜杏蕊细香落，莺坠柳条浓翠低。千队国娥轻似雪，一群公子醉如泥。斜阳怪得长安动，陌上分飞万马蹄。",
            "comment": ""
        },
        {
            "title": "司天台",
            "content": "拂云朱槛捧昭回，静对铜浑水镜开。太史只知频奏瑞，苍生无计可防灾。景公进德星曾退，汉帝推诚日为回。何事旷官全不语，好天良月锁高台。",
            "comment": ""
        },
        {
            "title": "代孔明哭先主",
            "content": "忆昔南阳顾草庐，便乘雷电捧乘舆。酌量诸夏须平取，期刻群雄待遍锄。南面未能成帝业，西陵那忍送宫车。九疑山下频惆怅，曾许微臣水共鱼。",
            "comment": ""
        },
        {
            "title": "送李秀才入军",
            "content": "弱柳贞松一地栽，不因霜霰自难媒。书生只是平时物，男子争无乱世才。铁马已随红旆去，同人犹著白衣来。到头功业须如此，莫为初心首重回。",
            "comment": ""
        },
        {
            "title": "风",
            "content": "喜怒寒暄直不匀，终无形状始无因。能将尘土平欺客，爱把波澜枉陷人。飘乐递香随日在，绽花开柳逐年新。深知造化由君力，试为吹嘘借与春。",
            "comment": ""
        },
        {
            "title": "谒翰林刘学士不遇",
            "content": "梦绕清华宴地深，洞宫横锁晓沈沈。鹏飞碧海终难见，鹤入青霄岂易寻。六尺羁魂迷定止，两行愁血谢知音。平生只耻凌风翼，随得鸣珂上禁林。",
            "comment": ""
        },
        {
            "title": "酬刘书记一二知己见寄",
            "content": "见说金台客，相逢只论诗。坐来残暑退，吟许野僧知。自喜幽栖僻，唯惭道义亏。身闲偏好古，句冷不求奇。晦迹全无累，安贫自得宜。同人终念我，莲社有归期。",
            "comment": ""
        },
        {
            "title": "别杨秀才",
            "content": "因乱与君别，相逢悲且惊。开襟魂自慰，拭泪眼空明。故国已无业，旧交多不生。如何又分袂，难话别离情。",
            "comment": ""
        },
        {
            "title": "雨后过华岳庙",
            "content": "华山黑影霄崔嵬，金天□□门未开。雨淋鬼火灭不灭，风送神香来不来。墙外素钱飘似雪，殿前阴柏吼如雷。知君暗宰人间事，休把苍生梦里裁。",
            "comment": ""
        },
        {
            "title": "落花",
            "content": "落拓东风不藉春，吹开吹谢两何因。当时曾见笑筵主，今日自为行路尘。颜色却还天上女，馨香留与世间人。明年寒食重相见，零泪无端又满巾。",
            "comment": ""
        },
        {
            "title": "望思台",
            "content": "君父昏蒙死不回，谩将平地筑高台。九层黄土是何物，销得向前冤恨来。",
            "comment": ""
        },
        {
            "title": "下第献所知三首",
            "content": "偶向江头别钓矶，等闲经岁与心违。虚教六尺受辛苦，枉把一身忧是非。青桂本来无欠负，碧霄何处有因依。春风不用相催促，回避花时也解归。不识人间巧路岐，只将端拙泥神祇。与他名利本无分，却共水云曾有期。大抵物情应莫料，近来天意也须疑。自怜心计今如此，凭仗春醪为解颐。十年磨镞事锋铓，始逐朱旗入战场。四海风云难际会，一生肝胆易开张。退飞莺谷春零落，倒卓龙门路渺茫。今日惭知也惭命，笑余歌罢忽凄凉。",
            "comment": ""
        },
        {
            "title": "柳十首",
            "content": "灞岸江头腊雪消，东风偷软入纤条。春来不忍登楼望，万架金丝著地娇。受尽风霜得到春，一条条是逐年新。寻常送别无余事，争忍攀将过与人。长恨阳和也世情，把香和艳与红英。家家只是栽桃李，独自无根到处生。只为遮楼又拂桥，被人摧折好枝条。假饶张绪如今在，须把风流暗里销。弱带低垂可自由，傍他门户倚他楼。金风不解相抬举，露压烟欺直到秋。终日堂前学画眉，几人曾道胜花枝。试看三月春残后，门外青阴是阿谁。也曾飞絮谢家庭，从此风流别有名。不是向人无用处，一枝愁杀别离情。从来只是爱花人，杨柳何曾占得春。多向客亭门外立，与他迎送往来尘。强扶柔态酒难醒，殢著春风别有情。公子王孙且相伴，与君俱得几时荣。无赖秋风斗觉寒，万条烟草一时干。游人若要春消息，直向江头腊后看。",
            "comment": ""
        },
        {
            "title": "寓怀",
            "content": "万古交驰一片尘，思量名利孰如身。长疑好事皆虚事，却恐闲人是贵人。老逐少来终不放，辱随荣后直须匀。劝君不用夸头角，梦里输赢总未真。",
            "comment": ""
        },
        {
            "title": "下第卧疾卢员外召游曲江",
            "content": "眼前何事不伤神，忍向江头更弄春。桂树既能欺贱子，杏花争肯采闲人。麻衣未掉浑身雪，皂盖难遮满面尘。珍重列星相借问，嵇康慵病也天真。",
            "comment": ""
        },
        {
            "title": "上元怀古二首",
            "content": "南朝天子爱风流，尽守江山不到头。总是战争收拾得，却因歌舞破除休。尧行道德终无敌，秦把金汤可自由。试问繁华何处有，雨苔烟草古城秋。争帝图王德尽衰，骤兴驰霸亦何为。君臣都是一场笑，家国共成千载悲。排岸远樯森似槊，落波残照赫如旗。今朝城上难回首，不见楼船索战时。",
            "comment": ""
        },
        {
            "title": "答刘书记见赠",
            "content": "吟近秋光思不穷，酷探骚雅愧无功。茫然心苦千篇拙，暝坐神凝万象空。月上开襟当北户，竹边回首揖西风。知音频有新诗赠，白雪纷纷落郢中。",
            "comment": ""
        },
        {
            "title": "慧光寺二首",
            "content": "梦游山寺有余清，邂逅来游却自惊。珍重秋风知客意，又吹好梦到江亭。",
            "comment": ""
        },
        {
            "title": "牡丹二首",
            "content": "邀勒春风不早开，众芳飘后上楼台。数苞仙艳火中出，一片异香天上来。晓露精神妖欲动，暮烟情态恨成堆。知君也解相轻薄，斜倚阑干首重回。",
            "comment": ""
        },
        {
            "title": "读汉史",
            "content": "四百年间反覆寻，汉家兴替好沾襟。每逢奸诈须挼手，真遇英雄始醒心。王莽弄来曾半破，曹公将去便平沈。当时虚受君恩者，谩向青编作鬼林。",
            "comment": ""
        },
        {
            "title": "早秋山中作",
            "content": "谁到山中语，雨余风气秋。烟岚出涧底，瀑布落床头。至道亦非远，僻诗须苦求。千峰有嘉景，拄杖独巡游。",
            "comment": ""
        },
        {
            "title": "阴地关崇徽公主手迹",
            "content": "一拓纤痕更不收，翠微苍藓几经秋。谁陈帝子和番策，我是男儿为国羞。寒雨洗来香已尽，澹烟笼著恨长留。可怜汾水知人意，旁与吞声未忍休。",
            "comment": ""
        },
        {
            "title": "隋堤柳",
            "content": "曾傍龙舟拂翠华，至今凝恨倚天涯。但经春色还秋色，不觉杨家是李家。背日古阴从北朽，逐波疏影向南斜。年年只有晴风便，遥为雷塘送雪花。",
            "comment": ""
        },
        {
            "title": "公子家二首",
            "content": "曾是皇家几世侯，入云高第照神州。柳遮门户横金锁，花拥弦歌咽画楼。锦袖妒姬争巧笑，玉衔骄马索闲游。麻衣酷献平生业，醉倚春风不点头。柳底花阴压露尘，醉烟轻罩一团春。鸳鸯占水能嗔客，鹦鹉嫌笼解骂人。騕褭似龙随日换，轻盈如燕逐年新。不知买尽长安笑，活得苍生几户贫？",
            "comment": ""
        },
        {
            "title": "别墅",
            "content": "此地可求息，开门足野情。窗明雨初歇，日落风更清。苍藓槎根匝，碧烟水面生。玩奇心自乐，暑月听蝉声。",
            "comment": ""
        },
        {
            "title": "闻子规",
            "content": "冤禽名杜宇，此事更难知。昔帝一时恨，后人千古悲。断肠思故国，啼血溅芳枝。况是天涯客，那堪□□眉。",
            "comment": ""
        },
        {
            "title": "山中寄梁判官",
            "content": "归卧东林计偶谐，柴门深向翠微开。更无尘事心头起，还有诗情象外来。康乐公应频结社，寒山子亦患多才。星郎雅是道中侣，六艺拘牵在隗台。",
            "comment": ""
        },
        {
            "title": "遣怀",
            "content": "长松埋涧底，郁郁未出原。孤云飞陇首，高洁不可攀。古道贵拙直，时事不足言。莫饮盗泉水，无为天下先。智者与愚者，尽归北邙山。唯有东流水，年光不暂闲。",
            "comment": ""
        },
        {
            "title": "松",
            "content": "地耸苍龙势抱云，天教青共众材分。孤标百尺雪中见，长啸一声风里闻。桃李傍他真是佞，藤萝攀尔亦非群。平生相爱应相识，谁道修篁胜此君。",
            "comment": ""
        },
        {
            "title": "句",
            "content": "多谢灞陵阳上柳，与人头上拂尘埃。",
            "comment": ""
        },
        {
            "title": "蜀中寓怀",
            "content": "千里烟霞锦水头，五丁开得也风流。春装宝阙重重树，日照仙州万万楼。蛙似公孙虽不守，龙如诸葛亦须休。此中无限英雄鬼，应对江山各自羞。",
            "comment": ""
        },
        {
            "title": "刘员外寄移菊",
            "content": "秋来缘树复缘墙，怕共平芜一例荒。颜色不能随地变，风流唯解逐人香。烟含细叶交加碧，露拆寒英次第黄。深谢栽培与知赏，但惭终岁待重阳。",
            "comment": ""
        },
        {
            "title": "早春微雨",
            "content": "怪来莺蝶似凝愁，不觉看花暂湿头。疏影未藏千里树，远阴微翳万家楼。青罗舞袖纷纷转，红脸啼珠旋旋收。岁旱且须教济物，为霖何事爱风流。",
            "comment": ""
        },
        {
            "title": "菊",
            "content": "篱下霜前偶得存，忍教迟晚避兰荪。也销造化无多力，未受阳和一点恩。栽处不容依玉砌，要时还许上金尊。陶潜殁后谁知己，露滴幽丛见泪痕。",
            "comment": ""
        },
        {
            "title": "山中览刘书记新诗",
            "content": "记室新诗相寄我，蔼然清绝更无过。溪风满袖吹骚雅，岩瀑无时滴薜萝。云外山高寒色重，雪中松苦夜声多。静酬嘉唱对幽景，苍鹤羸栖古木柯。",
            "comment": ""
        },
        {
            "title": "古石砚",
            "content": "追琢他山石，方圆一勺深。抱真唯守墨，求用每虚心。波浪因文起，尘埃为废侵。凭君更研究，何啻直千金。",
            "comment": ""
        },
        {
            "title": "代崇徽公主意",
            "content": "金钗坠地鬓堆云，自别朝阳帝岂闻。遣妾一身安社稷，不知何处用将军？",
            "comment": ""
        },
        {
            "title": "又代孔明哭先主",
            "content": "鲸鬣翻腾四海波，始将天意用干戈。尽驱神鬼随鞭策，全罩英雄入网罗。提剑尚残吴郡国，垂衣犹欠魏山河。鼎湖无路追仙驾，空使群臣泣血多。",
            "comment": ""
        },
        {
            "title": "夜吟",
            "content": "除却闲吟外，人间事事慵。更深成一句，月冷上孤峰。穷理多瞑目，含毫静倚松。终篇浑不寐，危坐到晨钟。",
            "comment": ""
        },
        {
            "title": "方干隐居",
            "content": "咬咬嘎嘎水禽声，露洗松阴满院清。溪畔印沙多鹤迹，槛前题竹有僧名。问人远岫千重意，对客闲云一片情。早晚尘埃得休去，且将书剑事先生。",
            "comment": ""
        },
        {
            "title": "贺友人及第",
            "content": "得水蛟龙失水鱼，此心相对两何如。敢辞今日须行卷，犹喜他年待荐书。松桂也应情未改，萍蓬争奈迹还疏。春风不见寻花伴，遥向青云泥子虚。",
            "comment": ""
        },
        {
            "title": "和五漕使逵游麻姑山",
            "content": "铃阁清虚刺史闲，廉车因得访仙山。旌旂飘缈烟霞外，冠盖追随水石间。丹井寂寥终古在，鸾骖怅望几时还。人来谢史留诗笔，今日遗风尚可攀。",
            "comment": ""
        },
        {
            "title": "赠宿将",
            "content": "校猎燕山经几春，雕弓白羽不离身。年来马上浑无力，望见飞鸿指似人。",
            "comment": ""
        },
        {
            "title": "题瑞相寺",
            "content": "路入禅关僻，僧迎取衲披。自怜重到此，还忆旧游时。泉石清虚境，松筠古老姿。问师从此别，鹤驾几回知。",
            "comment": ""
        },
        {
            "title": "题李员外厅",
            "content": "石砌蛩吟响，草堂人语稀。道孤思绝唱，年长渐知非。名利终成患，烟霞亦可依。高丘松盖古，闲地药苗肥。猿鸟啼嘉景，牛羊傍晚晖。幽栖还自得，清啸坐忘机。爱彼人深处，白云相伴归。",
            "comment": ""
        },
        {
            "title": "秋",
            "content": "傍雨依风冷渐匀，更凭青女事精神。来时将得几多雁，到处愁他无限人。能被绿杨深懊恼，谩偎黄菊送殷勤。邹家不用偏吹律，到底荣枯也自均。",
            "comment": ""
        },
        {
            "title": "禅窟寺",
            "content": "迟日浓花午，闲云小阴天。半岩春洞水，万片晚林烟。惭愧华巅客，来分紫府仙。倚窗山竹夜，风溜响朱絃。",
            "comment": ""
        },
        {
            "title": "寒食二首",
            "content": "柳带东风一向斜，春阴澹澹蔽人家。有时三点两点雨，到处十枝五枝花。万井楼台疑绣画，九原珠翠似烟霞。年年今日谁相问，独卧长安泣岁华。风烟放荡花披猖，秋千女儿飞短墙。绣袍驰马拾遗翠，锦袖斗鸡喧广场。天地气和融霁色，池台日暖烧春光。自怜尘土无他事，空脱荷衣泥醉乡。",
            "comment": ""
        },
        {
            "title": "下第出春明门",
            "content": "曾和秋雨驱愁入，却向春风领恨回。深谢灞陵堤畔柳，与人头上拂尘埃。",
            "comment": ""
        },
        {
            "title": "送刘将军入关讨贼",
            "content": "世人多恃武，何者是真雄。欲灭黄巾贼，须凭黑槊公。指星忧国计，望气识天风。明日凌云上，期君第一功。",
            "comment": ""
        },
        {
            "title": "自叹拙",
            "content": "自怜心计拙，欲语更悲辛。世乱僮欺主，年衰鬼弄人。镜中颜欲老，江上业长贫。不是刘公乐，何由变此身。",
            "comment": ""
        },
        {
            "title": "山中病后作",
            "content": "卧病厌厌三伏尽，商飙初自水边来。高峰枯槁骨偏峭，野树扶疏叶未摧。时序追牵从鬓改，蝉声酸急是谁催。云门不闭全无事，心外沈然一聚灰。",
            "comment": ""
        },
        {
            "title": "慧光寺二首",
            "content": "僧堂拂拭旧时尘，莺老花残五换人。四海干戈如鼎沸，山中犹有太平人。",
            "comment": ""
        },
        {
            "title": "送蕲州裴员外",
            "content": "正作南宫第一人，暂随霓旆怆离群。晓从阙下辞天子，春向江头待使君。五马尚迷青琐路，双鱼犹惹翠兰芬。明朝无路寻归处，禁树参差隔紫云。",
            "comment": ""
        },
        {
            "title": "酬刘书记见赠",
            "content": "独在西峰末，怜君和气多。劳生同朽索，急景似倾波。禅者行担锡，樵师语隔坡。旱□生赤藓，古木架青萝。石涧新蝉脱，茅檐旧燕窠。篇章蒙见许，松月好相过。思苦通真理，吟清合大和。□□□□□，风起送渔歌。",
            "comment": ""
        },
        {
            "title": "乱后途中",
            "content": "乱离寻故园，朝市不如村。恸哭翻无泪，颠狂觉少魂。诸侯贪割据，群盗恣并吞。为问登坛者，何年答汉恩。",
            "comment": ""
        },
        {
            "title": "送职方王郎中吏部刘员外自太原郑相公幕继奉",
            "content": "双凤衔书次第飞，玉皇催促列仙归。云开日月临青琐，风卷烟霞上紫微。莲影一时空俭府，兰香同处扑尧衣。此生长扫朱门者，每向人间梦粉闱。",
            "comment": ""
        },
        {
            "title": "贫女",
            "content": "平生不识绣衣裳，闲把荆钗亦自伤。镜里只应谙素貌，人间多自信红妆。当年未嫁还忧老，终日求媒即道狂。两意定知无说处，暗垂珠泪湿蚕筐。",
            "comment": ""
        },
        {
            "title": "兵后寻边三首",
            "content": "千里烟沙尽日昏，战余烧罢闭重门。新成剑戟皆农器，旧著衣裳尽血痕。卷地朔风吹白骨，柱天青气泣幽魂。自怜长策无人问，羞戴儒冠傍塞垣。旗头指处见黄埃，万马横驰鹘翅回。剑戟远腥凝血在，山河先暗阵云来。角声恶杀悲于哭，鼓势争强怒若雷。日暮却登寒垒望，饱鸱清啸伏尸堆。风怒边沙迸铁衣，胡儿胡马正骄肥。将军对阵谁教入，战士辞营不道归。新血溅红黏蔓草，旧骸堆白映寒晖。胸中纵有销兵术，欲向何门说是非？",
            "comment": ""
        },
        {
            "title": "寄卫别驾",
            "content": "晓屐归来岳寺深，尝思道侣会东林。昏沈天竺看经眼，萧索净名老病心。云盖数重横陇首，苔花千点遍松阴。知君超达悟空旨，三径闲行抱素琴。",
            "comment": ""
        },
        {
            "title": "山下残夏偶作",
            "content": "等闲三伏后，独卧此高丘。残暑炎于火，林风爽带秋。声名何要出，吟咏亦堪休。自许红尘外，云溪好漱流。",
            "comment": ""
        },
        {
            "title": "寄太常王少卿",
            "content": "别后西风起，新蝉坐卧闻。秋天静如水，远岫碧侵云。雅饮纯和气，清吟冰雪文。想思重回首，梧叶下纷纷。",
            "comment": ""
        },
        {
            "title": "同知县陈公颜游章山寺",
            "content": "想见寻幽到此山，诗成珠玉笑谈间。莲花社里千年约，柏了香中半日闲。寂历松窗连远籁，萦纡竹径断荒湾。琴堂吏散帘垂书，舁徇何妨数往还。",
            "comment": ""
        },
        {
            "title": "牡丹二首",
            "content": "嫚黄妖紫间轻红，谷雨初晴早景中。静女不言还爱日，彩云无定只随风。炉烟坐觉沈檀薄，妆面行看晓黛空。此别又须经岁月，酒阑把烛绕芳丛。",
            "comment": ""
        },
        {
            "title": "月",
            "content": "狡兔顽蟾死复生，度云经汉澹还明。夜长虽耐对君坐，年少不禁随尔行。玉桂影摇乌鹊动，金波寒注鬼神惊。人间半被虚抛掷，唯向孤吟客有情。",
            "comment": ""
        },
        {
            "title": "赋得寒月寄齐已",
            "content": "松下清风吹我襟，上方钟磬夜沈沈。已知庐岳尘埃绝，更忆寒山雪月深。高谢万缘消祖意，朗吟千首亦师心。岂知名出遍诸夏，石上栖禅竹影侵。",
            "comment": ""
        },
        {
            "title": "春日商山道中作",
            "content": "一径春光里，扬鞭入翠微。风来花落帽，云过雨沾衣。谷鸟衔枝去，巴人负笈归。残阳更惆怅，前路客亭稀。",
            "comment": ""
        },
        {
            "title": "燕",
            "content": "每岁同辛苦，看人似有情。乱飞春得意，幽语夜闻声。整羽庄姜恨，回身汉后轻。豪家足金弹，不用污雕楹。",
            "comment": ""
        },
        {
            "title": "游侠儿",
            "content": "好把雄姿浑世尘，一场闲事莫因循。荆轲只为闲言语，不与燕丹了得人。",
            "comment": ""
        },
        {
            "title": "陪郑先辈华山罗谷访张隐者",
            "content": "白云闲洞口，飞盖入岚光。好鸟共人语，异花迎客香。谷风闻鼓吹，苔石见文章。不是陪仙侣，无因访阮郎。",
            "comment": ""
        },
        {
            "title": "惜花",
            "content": "未会春风意，开君又落君。一年今烂漫，几日便缤纷。别艳那堪赏，余香不忍闻。尊前恨无语，应解作朝云。",
            "comment": ""
        },
        {
            "title": "早秋山中作",
            "content": "荣枯无路入千峰，肥遁谁谐此志同。司寇亦曾遭鲁黜，步兵何事哭途穷。桧松瘦健滴秋露，户牖虚明生晚风。山思更清人影绝，陇云飞入草堂中。",
            "comment": ""
        },
        {
            "title": "山中依韵答刘书记见赠",
            "content": "幽居少人事，三径草不开。隐几虚室静，闲云入坐来。至道非内外，讵言才不才。宝月当秋空，高洁无纤埃。心灭百虑减，诗成万象回。亦有吾庐在，寂寞旧山隈。从容未归去，满地生青苔。谢公寄我诗，清奇不可陪。白雪飞不尽，碧云欲成堆。惊风出地户，虩虩似震雷。吟哦山岳动，令人心胆摧。思君览章句，还复如望梅。慷慨追古意，旷望登高台。何当陶渊明，远师劝倾杯。流年将老来，华发自相催。野寺连屏障，左右相裴回。",
            "comment": ""
        },
        {
            "title": "赠徐三十（一本题缺，一本作酬刘书记见赠二",
            "content": "春满南宫白日长，夜来新值锦衣郎。朱排六相助神耸，玉衬一厅侵骨凉。砌竹拂袍争草色，庭花飘艳妒兰香。从今不羡乘槎客，曾到三星列宿傍。",
            "comment": ""
        },
        {
            "title": "病中答刘书记见赠",
            "content": "病来双树下，云脚上禅袍。频有琼瑶赠，空瞻雪月高。已知捐俗态，时许话风骚。衰疾未能起，相思徒自劳。",
            "comment": ""
        },
        {
            "title": "蒲关西道中作",
            "content": "国东王气凝蒲关，楼台帖出晴空间。紫烟横捧大舜庙，黄河直打中条山。地锁咽喉千古壮，风传歌吹万家闲。来来去去身依旧，未及潘年鬓已斑。",
            "comment": ""
        }
    ]
}