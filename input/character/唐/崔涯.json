{
    "dynasty": "唐",
    "author": "崔涯",
    "poems": [
        {
            "title": "竹",
            "content": "领得溪风不放回，傍窗缘砌遍庭栽。须招野客为邻住，看引山禽入郭来。幽院独惊秋气早，小门深向绿阴开。谁怜翠色兼寒影，静落茶瓯与酒杯。",
            "comment": ""
        },
        {
            "title": "悼妓",
            "content": "赤板桥西小竹篱，槿花还似去年时。淡黄衫子浑无色，肠断丁香画雀儿。",
            "comment": ""
        },
        {
            "title": "嘲妓",
            "content": "虽得苏方木，犹贪玳瑁皮。怀胎十个月，生下昆仑儿。布袍披袄火烧毡，纸补箜篌麻接弦。更著一双皮屐子，纥梯纥榻出门前。",
            "comment": ""
        },
        {
            "title": "侠士诗",
            "content": "太行岭上二尺雪，崔涯袖中三尺铁。一朝若遇有心人，出门便与妻儿别。",
            "comment": ""
        },
        {
            "title": "别妻",
            "content": "陇上泉流陇下分，断肠呜咽不堪闻。嫦娥一入月中去，巫峡千秋空白云。",
            "comment": ""
        },
        {
            "title": "黄蜀葵",
            "content": "野栏秋景晚，疏散两三枝。嫩碧浅轻态，幽香闲澹姿。露倾金盏小，风引道冠欹。独立悄无语，清愁人讵知。",
            "comment": ""
        },
        {
            "title": "杂嘲二首",
            "content": "二年不到宋家东，阿母深居僻巷中。含泪向人羞不语，琵琶弦断倚屏风。日暮迎来香閤中，百年心事一宵同。寒鸡鼓翼纱窗外，已觉恩情逐晓风。",
            "comment": ""
        },
        {
            "title": "咏春风",
            "content": "动地经天物不伤，高情逸韵住何方。扶持燕雀连天去，断送杨花尽日狂。绕桂月明过万户，弄帆晴晚渡三湘。孤云虽是无心物，借便吹教到帝乡。",
            "comment": ""
        },
        {
            "title": "嘲李端端",
            "content": "黄昏不语不知行，鼻似烟窗耳似铛。独把象牙梳插鬓，昆仑山上月初明。觅得黄骝鞁绣鞍，善和坊里取端端。扬州近日浑成差，一朵能行白牡丹。",
            "comment": ""
        }
    ]
}