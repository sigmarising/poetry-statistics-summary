{
    "dynasty": "唐",
    "author": "卢殷",
    "poems": [
        {
            "title": "欲销云",
            "content": "欲隐从龙质，仍余触石文。霏微依碧落，仿佛误非云。度月光无隔，倾河影不分。如逢作霖处，当为起氤氲。",
            "comment": ""
        },
        {
            "title": "晚蝉",
            "content": "深藏高柳背斜晖，能轸孤愁减昔围。犹畏旅人头不白，再三移树带声飞。",
            "comment": ""
        },
        {
            "title": "七夕",
            "content": "河耿月凉时，牵牛织女期。欢娱方在此，漏刻竟由谁。定不嫌秋驶，唯当乞夜迟。全胜客子妇，十载泣生离。",
            "comment": ""
        },
        {
            "title": "月夜",
            "content": "露下凉生簟，无人月满庭。难闻逆河浪，徒望白榆星。树绕孤栖鹊，窗飞就暗萤。移时宿兰影，思共习芳馨。",
            "comment": ""
        },
        {
            "title": "遇边使",
            "content": "累年无的信，每夜梦边城。袖掩千行泪，书封一尺情。",
            "comment": ""
        },
        {
            "title": "维扬郡西亭赠友人",
            "content": "萍飒风池香满船，杨花漠漠暮春天。玉人此日心中事，何似乘羊入市年。",
            "comment": ""
        },
        {
            "title": "移住别居",
            "content": "自到西川住，唯君别有情。常逢对门远，又隔一重城。",
            "comment": ""
        },
        {
            "title": "妾换马",
            "content": "伴凤楼中妾，如龙枥上宛。同年辞旧宠，异地受新恩。香阁更衣处，尘蒙喷草痕。连嘶将忍泪，俱恋主人门。",
            "comment": ""
        },
        {
            "title": "悲秋",
            "content": "秋空雁度青天远，疏树蝉嘶白露寒。阶下败兰犹有气，手中团扇渐无端。",
            "comment": ""
        },
        {
            "title": "堋口逢友人",
            "content": "艰难别离久，中外往还深。已改当时法，空余旧日心。",
            "comment": ""
        },
        {
            "title": "长安亲故",
            "content": "楚兰不佩佩吴钩，带酒城头别旧游。年事已多筋力在，试将弓箭到并州。",
            "comment": ""
        },
        {
            "title": "雨霁登北岸寄友人",
            "content": "稻黄扑扑黍油油，野树连山涧自流。忆得年时冯翊部，谢郎相引上楼头。",
            "comment": ""
        },
        {
            "title": "仲夏寄江南",
            "content": "五月行将近，三年客未回。梦成千里去，酒醒百忧来。晚暮时看槿，悲酸不食梅。空将白团扇，从寄复裴回。",
            "comment": ""
        }
    ]
}