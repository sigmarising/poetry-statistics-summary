{
    "dynasty": "唐",
    "author": "吴秘",
    "poems": [
        {
            "title": "风光草际浮",
            "content": "草色春沙里，风光晓正幽。轻明摇不散，郁昱丽仍浮。吹缓苗难转，晖闲叶本柔。碧凝烟彩入，红是日华流。耐可披襟对，谁应满掬收。恭闻掇芳客，为此尚淹留。",
            "comment": ""
        },
        {
            "title": "谒林庙",
            "content": "高天之有文，星辰艳穷碧。厚地之有文，草木秀野色。草木既无辞，星辰亦难测。岂侔人之文，五经为艺极。五经主者何，岂非至圣力。三才久虚位，待我先师宅。秘亦穷经者，自谓入阃閾。天地无逃数，世人犹自惑。代移文不移，宜在弟子职。薰香达诚悃，滴酒沥胸臆。瞿然见威容，长林耸坟侧。",
            "comment": ""
        }
    ]
}