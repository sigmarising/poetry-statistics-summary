{
    "dynasty": "唐",
    "author": "李昂",
    "poems": [
        {
            "title": "宫中题",
            "content": "辇路生春草，上林花发时。凭高何限意，无复侍臣知。",
            "comment": "【注释】又作:辇路生秋草，上林花满枝。[注释]（1）辇路：皇宫中帝王行车的路。（2）上林：汉代宫苑名。（3）凭高：登高。[译文]宫中御道已长满秋草，我很少乘车游览；上林苑的鲜花压满枝头，我也无心观赏。登高远望，更觉心思无限，这心思连我的侍臣也不知道。"
        },
        {
            "title": "从军行",
            "content": "汉家未得燕支山，征戍年年沙朔间。塞下长驱汗血马，云中恒闭玉门关。阴山瀚海千万里，此日桑河冻流水。稽洛川边胡骑来，渔阳戍里烽烟起。长途羽檄何相望，天子按剑思北方。羽林练士拭金甲，将军校战出玉堂。幽陵异域风烟改，亭障连连古今在。夜闻鸿雁南渡河，晓望旌旗北临海。塞沙飞淅沥，遥裔连穷碛。玄漠云平初合阵，西山月出闻鸣镝。城南百战多苦辛，路傍死卧黄沙人。戎衣不脱随霜雪，汗马骖単长被铁。杨叶楼中不寄书，莲花剑上空流血。匈奴未灭不言家，驱逐行行边徼赊。归心海外见明月，别思天边梦落花。天边回望何悠悠，芳树无人渡陇头。春云不变阳关雪，桑叶先知胡地秋。田畴不卖卢龙策，窦宪思勒燕然石。麾兵静北垂，此日交河湄。欲令塞上无干戚，会待单于系颈时。",
            "comment": ""
        },
        {
            "title": "赋戚夫人楚舞歌",
            "content": "定陶城中是妾家，妾年二八颜如花。闺中歌舞未终曲，天下死人如乱麻。汉王此地因征战，未出帘栊人已荐。风花菡萏落辕门，云雨裴回入行殿。日夕悠悠非旧乡，飘飘处处逐君王。闺门向里通归梦，银烛迎来在战场。相从顾恩不雇己，何异浮萍寄深水。逐战曾迷只轮下，随君几陷重围里。此时平楚复平齐，咸阳宫阙到关西。珠帘夕殿闻钟磬，白日秋天忆鼓鼙。君王纵恣翻成误，吕后由来有深妒。不奈君王容鬓衰，相存相顾能几时。黄泉白骨不可报，雀钗翠羽从此辞。君楚歌兮妾楚舞，脉脉相看两心苦。曲未终兮袂更扬，君流涕兮妾断肠。已见储君归惠帝，徒留爱子付周昌。",
            "comment": ""
        },
        {
            "title": "上巳日赐裴度",
            "content": "注想待元老，识君恨不早。我家柱石衰，忧来学丘祷。",
            "comment": ""
        },
        {
            "title": "夏日联句",
            "content": "人皆苦炎热，我爱夏日长。--李昂熏风自南来，殿阁生微凉。主--柳公权",
            "comment": ""
        },
        {
            "title": "上元日二首",
            "content": "上元高会集群仙，心齐何事欲祈年。丹诚傥彻玉帝座，且共吾人庆大田。蓂生三五叶初齐，上元羽客出桃蹊。不爱仙家登真诀，愿蒙四海福黔黎。",
            "comment": ""
        },
        {
            "title": "暮春喜雨诗",
            "content": "风云喜际会，雷雨遂流滋。荐币虚陈礼，动天实精思。渐侵九夏节，复在三春时。霢霂垂朱阙，飘飖入绿墀。郊坰既沾足，黍稷有丰期。百辟同康乐，万方伫雍熙。",
            "comment": ""
        },
        {
            "title": "句",
            "content": "耳临清渭洗，心向白云闲。",
            "comment": ""
        },
        {
            "title": "题程修己竹障",
            "content": "良工运精思，巧极似有神。临窗忽睹繁阴合，再盼真假殊未分。",
            "comment": ""
        }
    ]
}