{
    "dynasty": "唐",
    "author": "冯著",
    "poems": [
        {
            "title": "短歌行",
            "content": "寂寞草中兰，亭亭山上松。贞芳日有分，生长耐相容。结根各得地，幸沾雨露功。参辰无停泊，且顾一西东。君但开怀抱，猜恨莫匆匆。",
            "comment": ""
        },
        {
            "title": "洛阳道",
            "content": "洛阳宫中花柳春，洛阳道上无行人。皮裘毡帐不相识，万户千门闭春色。春色深，春色深，君王一去何时寻。春雨洒，春雨洒，周南一望堪泪下。蓬莱殿中寝胡人，鳷鹊楼前放胡马。闻君欲行西入秦，君行不用过天津。天津桥上多胡尘，洛阳道上愁杀人。",
            "comment": ""
        },
        {
            "title": "行路难",
            "content": "男儿坎轲徒搔首，入市脱衣且沽酒。行路难，权门慎勿干，平人争路相摧残。春秋四气更回换，人事何须再三叹。君不见雀为鸽，鹰为鸠，东海成田谷为岸。负薪客，归去来。龟反顾，鹤裴回，黄河岸上起尘埃。相逢未相识，何用强相猜。行路难，故山应不改，茅舍汉中在。白酒杯中聊一歌，苍蝇苍蝇奈尔何。",
            "comment": ""
        },
        {
            "title": "燕衔泥",
            "content": "双燕碌碌飞入屋，屋中老人喜燕归，裴回绕我床头飞。去年为尔逐黄雀，雨多屋漏泥土落。尔莫厌老翁茅屋低，梁头作窠梁下栖。尔不见东家黄鷇鸣啧啧，蛇盘瓦沟鼠穿壁。豪家大屋尔莫居，骄儿少妇采尔雏。井旁写水泥自足，衔泥上屋随尔欲。",
            "comment": ""
        }
    ]
}