{
    "dynasty": "唐",
    "author": "徐坚",
    "poems": [
        {
            "title": "饯唐永昌",
            "content": "郎官出宰赴伊瀍，征传駸駸灞水前。此时怅望新丰道，握手相看共黯然。",
            "comment": ""
        },
        {
            "title": "相和歌辞·棹歌行",
            "content": "棹女饰银钩，新妆下翠楼。霜丝青桂楫，兰栧紫霞舟。水落金陵曙，风起洞庭秋。扣船过曲浦，飞帆越回流。影入桃花浪，香飘杜若洲。洲长殊未返，萧散云霞晚。日下大江平，烟生归岸远。岸远闻潮波，争途游戏多。因声赵津女，来听采菱歌。",
            "comment": ""
        },
        {
            "title": "郊庙歌辞·仪坤庙乐章·寿和",
            "content": "於穆清庙，肃雍严祀。合福受釐，介以繁社。",
            "comment": ""
        },
        {
            "title": "奉和送金城公主适西蕃应制",
            "content": "星汉下天孙，车服降殊蕃。匣中词易切，马上曲虚繁。关塞移朱帐，风尘暗锦轩。箫声去日远，万里望河源。",
            "comment": ""
        },
        {
            "title": "奉和圣制送张说巡边",
            "content": "至德抚遐荒，神兵赴朔方。帝思元帅重，爰择股肱良。累相承安世，深筹协子房。寄崇专斧钺，礼备设坛场。鼙鼓喧雷电，戈剑凛风霜。四騑将戒道，十乘启先行。圣锡加恒数，天文耀宠光。出郊开帐饮，寅饯盛离章。雨濯梅林润，风清麦野凉。燕山应勒颂，麟阁伫名扬。",
            "comment": ""
        },
        {
            "title": "送考功武员外学士使嵩山置舍利塔歌",
            "content": "伊川别骑，灞岸分筵。对三春之花月，览千里之风烟。望青山兮分地，见白云兮在天。寄愁心于樽酒，怆离续于清弦。共握手而相顾，各衔凄而黯然。",
            "comment": ""
        },
        {
            "title": "饯许州宋司马赴任",
            "content": "旧许星车转，神京祖帐开。断烟伤别望，零雨送离杯。辞燕依空绕，宾鸿入听哀。分襟与秋气，日夕共悲哉。",
            "comment": ""
        },
        {
            "title": "奉和圣制送张说赴集贤院学士赐宴赋得虚字",
            "content": "崇文德化洽，新殿集贤初。庸菲参高选，首滥承明庐。殊私光辅弼，荣送列簪裾。座引中厨馔，杯锡上尊馀。翠叶浓丹苑，晴空卷碧虚。忝同文史地，愿草登封书。",
            "comment": ""
        }
    ]
}