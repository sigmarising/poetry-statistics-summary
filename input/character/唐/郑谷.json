{
    "dynasty": "唐",
    "author": "郑谷",
    "poems": [
        {
            "title": "鹧鸪（谷以此诗得名，时号为郑鹧鸪）",
            "content": "暖戏烟芜锦翼齐，品流应得近山鸡。雨昏青草湖边过，花落黄陵庙里啼。游子乍闻征袖湿，佳人才唱翠眉低。相呼相应湘江阔，苦竹丛深春日西。",
            "comment": " | 【注释】　　晚唐诗人郑谷，“尝赋鹧鸪，警绝”（《唐才子传》），被誉为“郑鹧鸪”。可见这首鹧鸪诗是如何传诵于当时了。　　鹧鸪，产于我国南部，形似雌雉，体大如鸠。其鸣为“钩辀格磔”，俗以为极似“行不得也哥哥”，故古人常借其声以抒写逐客流人之情。郑谷咏鹧鸪不重形似，而着力表现其神韵，正是紧紧抓住这一点来构思落墨的。　　开篇写鹧鸪的习性、羽色和形貌。鹧鸪“性畏霜露，早晚希出”（崔豹《古今注》）。“暖戏烟芜锦翼齐”，开首着一“暖”字，便把鹧鸪的习性表现出来了。“锦翼”两字，又点染出鹧鸪斑斓醒目的羽色。在诗人的心目中，鹧鸪的高雅风致甚至可以和美丽的山鸡同列。在这里，诗人并没有对鹧鸪的形象作工雕细镂的描绘，而是通过写其嬉戏活动和与山鸡的比较作了画龙点睛式的勾勒，从而启迪人们丰富的联想。　　首联咏其形，以下各联咏其声。然而诗人并不简单地摹其声，而是着意表现由声而产生的哀怨凄切的情韵。青草湖，即巴丘湖，在洞庭湖东南；黄陵庙，在湘阴县北洞庭湖畔。传说帝舜南巡，死于苍梧。二妃从征，溺于湘江，后人遂立祠于水侧，是为黄陵庙。这一带，历史上又是屈原流落之地，因而迁客流人到此最易触发羁旅愁怀。这样的特殊环境，已足以使人产生幽思遐想，而诗人又蒙上了一层浓重伤感的气氛：潇潇暮雨、落红片片。荒江、野庙更着以雨昏、花落，便形成了一种凄迷幽远的意境，渲染出一种令人魂消肠断的氛围。此时此刻，畏霜露、怕风寒的鹧鸪自是不能嬉戏自如，而只能愁苦悲鸣了。然而“雨昏青草湖边过，花落黄陵庙里啼”，反复吟咏，似又象游子征人涉足凄迷荒僻之地，聆听鹧鸪的声声哀鸣而黯然伤神。鹧鸪之声和征人之情，完全交融在一起了。这二句之妙，在于写出了鹧鸪的神韵。作者未拟其声，未绘其形，而读者似已闻其声，已睹其形，并深深感受到它的神情风韵了。对此，沈德潜赞叹地说：“咏物诗刻露不如神韵，三四语胜于‘钩辀格磔’也。诗家称郑鹧鸪以此”（《唐诗别裁》），正道出这两句诗的奥秘。　　五、六两句，看来是从鹧鸪转而写人，其实句句不离鹧鸪之声，承接相当巧妙。“游子乍闻征袖湿”，是承上句“啼”字而来，“佳人才唱翠眉低”，又是因鹧鸪声而发。佳人唱的，无疑是《山鹧鸪》词，这是仿鹧鸪之声而作的凄苦之调。闺中少妇面对落花、暮雨，思念远行不归的丈夫，情思难遣，唱一曲《山鹧鸪》吧，可是才轻抒歌喉，便难以自持了。诗人选择游子闻声而泪下，佳人才唱而蹙眉两个细节，又用“乍”、“才”两个虚词加以强调，有力地烘托出鹧鸪啼声之哀怨。在诗人笔下，鹧鸪的啼鸣竟成了高楼少妇相思曲、天涯游子断肠歌了。在这里，人之哀情和鸟之哀啼，虚实相生，各臻其妙；而又互为补充，相得益彰。　　最后一联：“相呼相应湘江阔，苦竹丛深日向西。”诗人笔墨更为浑成。“行不得也哥哥”声声在浩瀚的江面上回响，是群群鹧鸪在低回飞鸣呢，抑或是佳人游子一“唱”一“闻”在呼应？这是颇富想象的。“湘江阔”、“日向西”，使鹧鸪之声越发凄唳，景象也越发幽冷。那些怕冷的鹧鸪忙于在苦竹丛中寻找暖窝，然而在江边踽踽独行的游子，何时才能返回故乡呢？终篇宕出远神，言虽尽而意无穷，透出诗人那沉重的羁旅乡思之愁。清代金圣叹以为末句“深得比兴之遗”（《圣叹选批唐才子诗》），这是很有见地的。诗人紧紧把握住人和鹧鸪在感情上的联系，咏鹧鸪而重在传神韵，使人和鹧鸪融为一体，构思精妙缜密，难怪世人誉之为“警绝”了。　　（徐定祥"
        },
        {
            "title": "宜春再访芳公言公幽斋写怀叙事，因赋长言",
            "content": "入门长恐先师在，香印纱灯似昔年，涧路萦回斋处远，松堂虚豁讲声圆。顷为弟子曾同社，今忝星郎更契缘。顾渚一瓯春有味，中林话旧亦潸然。",
            "comment": ""
        },
        {
            "title": "次韵和礼部卢侍郎（一作郎中，一本又多一极",
            "content": "卢郎到处觉风生，蜀郡留连亚相情。乱后江山悲庾信，夜来烟月属袁宏。梦归兰省寒星动，吟向莎洲宿鹭惊。未脱白衣头半白，叨陪属和倍为荣。",
            "comment": ""
        },
        {
            "title": "擢第后入蜀经罗村，路见海棠盛开偶有题咏",
            "content": "上国休夸红杏艳，深溪自照绿苔矶。一枝低带流莺睡，数片狂和舞蝶飞。堪恨路长移不得，可无人与画将归。手中已有新春桂，多谢烟香更入衣。",
            "comment": ""
        },
        {
            "title": "南康郡牧陆肱郎中辟许棠先辈为郡从事，因有",
            "content": "末路思前侣，犹为恋故巢。江山多胜境，宾主是贫交。饮舫闲依苇，琴堂雅结茅。夜清僧伴宿，水月在松梢。",
            "comment": ""
        },
        {
            "title": "哭进士李洞二首（李生酷爱贾浪仙诗，长江在",
            "content": "所惜绝吟声，不悲君不荣。李端终薄宦，贾岛得高名。旅葬新坟小，遗孤远俗轻。犹疑随计晚，昨夜草虫鸣。自闻东蜀病，唯我独关情。若近长江死，想君胜在生。瘴蒸丹旐湿，灯隔素帷清。冢树僧栽后，新蝉一两声。",
            "comment": ""
        },
        {
            "title": "登杭州城（一作题杭州樟亭，一作题樟亭驿楼",
            "content": "漠漠江天外，登临返照间。潮来无别浦，木落见他山。沙鸟晴飞远，渔人夜唱闲。岁穷归未得，心逐片帆还。",
            "comment": ""
        },
        {
            "title": "赠杨夔二首",
            "content": "散赋冗书高且奇，百篇仍有百篇诗。江湖休洒春风泪，十轴香于一桂枝。时无韩柳道难穷，也觉天公不至公。看取年年金榜上，几人才气似扬雄。",
            "comment": ""
        },
        {
            "title": "菊",
            "content": "日日池边载酒行，黄昏犹自绕黄英。重阳过后频来此，甚觉多情胜薄情。",
            "comment": ""
        },
        {
            "title": "小北厅闲题",
            "content": "冷曹孤宦本相宜，山在墙南落照时。洗竹浇莎足公事，一来赢写一联诗。",
            "comment": ""
        },
        {
            "title": "借薛尚书集",
            "content": "江天冬暖似花时，上国音尘杳未知。正被虫声喧老耳，今君又借薛能诗。",
            "comment": ""
        },
        {
            "title": "兵部卢郎中光济借示诗集，以四韵谢之（一作",
            "content": "七子风骚寻失主，五君歌诵久无声。调和雅乐归时正，澄滤颓波到底清。才大始知寰宇窄，吟高何止鬼神惊。叶公好尚浑疏阔，忽见真龙几丧明。",
            "comment": ""
        },
        {
            "title": "题张衡庙",
            "content": "远俗只凭淫祀切，多年平子固悠悠。江烟日午无箫鼓，直到如今咏四愁。",
            "comment": ""
        },
        {
            "title": "宗人惠四药",
            "content": "宗人忽惠西山药，四味清新香助茶。爽得心神便骑鹤，何须烧得白朱砂。",
            "comment": ""
        },
        {
            "title": "郊野戏题",
            "content": "竹巷溪桥天气凉，荷开稻熟村酒香。唯忧野叟相回避，莫道侬家是汉郎。",
            "comment": ""
        },
        {
            "title": "乱后灞上",
            "content": "柳丝牵水杏房红，烟岸人稀草色中。日暮一行高鸟处，依稀合是望春宫。",
            "comment": ""
        },
        {
            "title": "牡丹",
            "content": "画堂帘卷张清宴，含香带雾情无限。春风爱惜未放开，柘枝鼓振红英绽。",
            "comment": ""
        },
        {
            "title": "折得梅",
            "content": "寒步江村折得梅，孤香不肯待春催。满枝尽是愁人泪，莫殢朝来露湿来。",
            "comment": ""
        },
        {
            "title": "曲江红杏",
            "content": "遮莫江头柳色遮，日浓莺睡一枝斜。女郎折得殷勤看，道是春风及第花。",
            "comment": ""
        },
        {
            "title": "短褐",
            "content": "闲披短褐杖山藤，头不是僧心是僧。坐睡觉来清夜半，芭蕉影动道场灯。",
            "comment": ""
        },
        {
            "title": "黯然",
            "content": "搢绅奔避复沦亡，消息春来到水乡。屈指故人能几许，月明花好更悲凉。",
            "comment": ""
        },
        {
            "title": "多虞",
            "content": "多虞难住人稀处，近耗浑无战罢棋。向阙归山俱未得，且沽春酒且吟诗。",
            "comment": ""
        },
        {
            "title": "壬戌西幸后",
            "content": "武德门前颢气新，雪融鸳瓦土膏春。夜来梦到宣麻处，草没龙墀不见人。",
            "comment": ""
        },
        {
            "title": "重阳夜旅怀",
            "content": "强插黄花三两枝，还图一醉浸愁眉。半床斜月醉醒后，惆怅多于未醉时。",
            "comment": ""
        },
        {
            "title": "山鸟",
            "content": "惊飞失势粉墙高，好个声音好羽毛。小婢不须催柘弹，且从枝上吃樱桃。",
            "comment": ""
        },
        {
            "title": "鹤",
            "content": "一自王乔放自由，俗人行处懒回头。睡轻旋觉松花堕，舞罢闲听涧水流。羽翼光明欺积雪，风神洒落占高秋。应嫌白鹭无仙骨，长伴渔翁宿苇洲。",
            "comment": ""
        },
        {
            "title": "梅",
            "content": "江国正寒春信稳，岭头枝上雪飘飘。何言落处堪惆怅，直是开时也寂寥。素艳照尊桃莫比，孤香黏袖李须饶。离人南去肠应断，片片随鞭过楚桥。",
            "comment": ""
        },
        {
            "title": "松",
            "content": "下视垂杨拂路尘，双峰石上覆苔文。浓霜满径无红叶，晚日高枝有白云。春砌花飘僧旋扫，寒溪子落鹤先闻。那堪寂寞悲风起，千树深藏李白坟。",
            "comment": ""
        },
        {
            "title": "寂寞",
            "content": "江郡人稀便是村，踏青天气欲黄昏。春愁不破还成醉，衣上泪痕和酒痕。",
            "comment": ""
        },
        {
            "title": "梁烛处士辞金陵，相国杜公归旧山，因以寄赠",
            "content": "相庭留不得，江野有苔矶。两浙寻山遍，孤舟载鹤归。世间书读尽，云外客来稀。谏署搜贤急，应难惜布衣。",
            "comment": ""
        },
        {
            "title": "赠咸阳王主簿",
            "content": "可爱咸阳王主簿，穷经尽到昔贤心。登科未足酬多学，执卷犹闻惜寸阴。自与山妻舂斗粟，只凭邻叟典孤琴。我来赊酒相留宿，听我披衣看雪吟。",
            "comment": ""
        },
        {
            "title": "送水部张郎中彦回宰洛阳",
            "content": "何逊兰休握，陶潜柳正垂。官清真塞诏，事简好吟诗。春漏怀丹阙，凉船泛碧伊。已虚西阁位，朝夕凤书追。",
            "comment": ""
        },
        {
            "title": "读故许昌薛尚书诗集",
            "content": "篇篇高且真，真为国风陈。澹薄虽师古，纵横得意新。翦裁成几箧，唱和是谁人。华岳题无敌，黄河句绝伦。吟残荔枝雨，咏彻海棠春。李白欺前辈，陶潜仰后尘。难忘嵩室下，不负蜀江滨。属思看山眼，冥搜倚树身。楷模劳梦想，讽诵爽精神。落笔空追怆，曾蒙借斧斤。",
            "comment": ""
        },
        {
            "title": "前寄左省张起居一百言寻蒙唱酬见誉过实却用",
            "content": "减瘦经多难，忧伤集晚年。吟高风过树，坐久夜凉天。旅退惭随众，孤飞怯向前。钓朋蓑叟在，药术衲僧传。鬓秃趋荣路，肠焦鄙盗泉。品徒诚有隔，推唱意何坚。寒地殊知感，秋灯耿不眠。从来甘默尔，自此倍怡然。兰为官须握，蒲因学更编。预愁摇落后，子美笑无毡。",
            "comment": ""
        },
        {
            "title": "寄左省张起居",
            "content": "含香复记言，清秩称当年。点笔非常笔，朝天最近天。家声三相后，公事一人前。诗句江郎伏，书踪甯氏传。风标欺鹭鹤，才力涌沙泉。居僻贫无虑，名高退更坚。渔舟思静泛，僧榻寄闲眠。消息当弥入，丝纶的粲然。依栖常接迹，属和旧盈编。开口人皆信，凄凉是谢毡。",
            "comment": ""
        },
        {
            "title": "荆渚八月十五夜值雨寄同年李屿",
            "content": "共待辉光夜，翻成黯澹秋。正宜清路望，潜起滴阶愁。棹倚袁宏渚，帘垂庾亮楼。桂无香实落，兰有露花休。玉漏添萧索，金尊阻献酬。明年佳景在，相约向神州。",
            "comment": ""
        },
        {
            "title": "恩门小谏雨中乞菊栽",
            "content": "握兰将满岁，栽菊伴吟诗。老去慵趋世，朝回独绕篱。递香风细细，浇绿水瀰瀰。只共山僧赏，何当国士移。孤根深有托，微雨正相宜。更待金英发，凭君插一枝。",
            "comment": ""
        },
        {
            "title": "南宫寓直",
            "content": "寓直事非轻，宦孤忧且荣。制承黄纸重，词见紫垣清。晓霁庭松色，风和禁漏声。僧携新茗伴，吏扫落花迎。锁印诗心动，垂帘睡思生。粉廊曾试处，石柱昔贤名。来误宫窗燕，啼疑苑树莺。残阳应更好，归促恨严城。",
            "comment": ""
        },
        {
            "title": "乖慵",
            "content": "乖慵居竹里，凉冷卧池东。一霎芰荷雨，几回帘幕风。远僧来扣寂，小吏笑书空。衰鬓霜供白，愁颜酒借红。扇轻摇鹭羽，屏古画渔翁。自得无端趣，琴棋舫子中。",
            "comment": ""
        },
        {
            "title": "偶怀寄台院孙端公棨",
            "content": "才拙道仍孤，无何舍钓徒。班虽沾玉笋，香不近金炉。雨露瞻双阙，烟波隔五湖。唯君应见念，曾共伏青蒲。",
            "comment": ""
        },
        {
            "title": "寄察院李侍御文炬",
            "content": "古柏间疏篁，清阴在印床。宿郊虔点馔，秋寺静监香。参集行多揖，风仪见即庄。伫闻横擘去，帷集谏书囊。",
            "comment": ""
        },
        {
            "title": "送举子下第东归",
            "content": "夫子道何孤，青云未得途。诗书难舍鲁，山水暂游吴。野绿梅阴重，江春浪势粗。秣陵兵役后，旧业半成芜。",
            "comment": ""
        },
        {
            "title": "宿澄泉兰若",
            "content": "山半古招提，空林雪月迷。乱流分石上，斜汉在松西。云集寒庵宿，猿先晓磬啼。此心如了了，即此是曹溪。",
            "comment": ""
        },
        {
            "title": "题兴善寺",
            "content": "寺在帝城阴，清虚胜二林。藓侵隋画暗，茶助越瓯深。巢鹤和钟唳，诗僧倚锡吟。烟莎后池水，前迹杳难寻。",
            "comment": ""
        },
        {
            "title": "题庄严寺休公院",
            "content": "秋深庭色好，红叶间青松。病客残无著，吾师甚见容。疏钟和细溜，高塔等遥峰。未省求名侣，频于此地逢。",
            "comment": ""
        },
        {
            "title": "书村叟壁",
            "content": "草肥朝牧牛，桑绿晚鸣鸠。列岫檐前见，清泉碓下流。春蔬和雨割，社酒向花篘。引我南陂去，篱边有小舟。",
            "comment": ""
        },
        {
            "title": "蜀江有吊",
            "content": "孟子有良策，惜哉今已而。徒将心体国，不识道消时。折槛未为切，沈湘何足悲。苍苍无问处，烟雨遍江蓠。",
            "comment": ""
        },
        {
            "title": "题进士王驾郊居",
            "content": "前山微有雨，永巷净无尘。牛卧篱阴晚，鸠鸣村意春。时浮应寡合，道在不嫌贫。后径临陂水，菰蒲是切邻。",
            "comment": ""
        },
        {
            "title": "锦浦",
            "content": "流落夜凄凄，春寒锦浦西。不甘花逐水，可惜雪成泥。病眼嫌灯近，离肠赖酒迷。凭君嘱鹎鵊，莫向五更啼。",
            "comment": ""
        },
        {
            "title": "朝谒",
            "content": "捧日整朝簪，千官一片心。班趋黄道急，殿接紫宸深。威凤回香扆，新莺啭上林。小松含瑞露，春翠易成阴。",
            "comment": ""
        },
        {
            "title": "中秋",
            "content": "清香闻晓莲，水国雨余天。天气正得所，客心刚悄然。乱兵何日息，故老几人全。此际难消遣，从来未学禅。",
            "comment": ""
        },
        {
            "title": "嘉陵",
            "content": "细雨湿萋萋，人稀江日西。春愁肠已断，不在子规啼。",
            "comment": ""
        },
        {
            "title": "槐花",
            "content": "毵毵金蕊扑晴空，举子魂惊落照中。今日老郎犹有恨，昔年相虐十秋风。",
            "comment": ""
        },
        {
            "title": "永日有怀",
            "content": "能消永日是摴蒱，坑堑由来似宦途。两掷未终楗橛内，座中何惜为呼卢。",
            "comment": ""
        },
        {
            "title": "寄职方李员外",
            "content": "曾袖篇章谒长卿，今来附凤事何荣。星临南省陪仙步，春满东朝接珮声。谈笑不拘先后礼，岁寒仍契子孙情。龙墀仗下天街暖，共看圭峰并马行。",
            "comment": ""
        },
        {
            "title": "右省补阙张茂枢同在谏垣邻居光德迭和篇什…",
            "content": "何宋清名动粉闱，不才今日偶陈诗。考功岂敢闻题品，水部犹须系挈维。积雪巷深酬唱夜，落花墙隔笑言时。紫垣名士推扬切，为话心孤倍感知。",
            "comment": ""
        },
        {
            "title": "右省张补阙茂枢同在谏垣连居光德新春赋咏聊",
            "content": "小梅零落雪欺残，浩荡穷愁岂易宽。唯有朗吟偿晚景，且无浓醉厌春寒。高斋每喜追攀近，丽句先忧属和难。十五年前谙苦节，知心不独为同官。",
            "comment": ""
        },
        {
            "title": "东蜀春晚",
            "content": "如此浮生更别离，可堪长恸送春归。潼江水上杨花雪，刚逐孤舟缭绕飞。",
            "comment": ""
        },
        {
            "title": "谷初忝谏垣今宪长薛公方在西阁知奖隆异以四",
            "content": "旧诗常得在高吟，不奈公心爱苦心。道自琐闱言下振，恩从仙殿对回深。流年渐觉霜欺鬓，至药能教土化金。自拂青萍知有地，斋诚旦夕望为霖。",
            "comment": ""
        },
        {
            "title": "峨嵋山（一作雪）",
            "content": "万仞白云端，经春雪未残。夏消江峡满，晴照蜀楼寒。造境知僧熟，归林认鹤难。会须朝阙去，只有画图看。",
            "comment": ""
        },
        {
            "title": "题汝州从事厅",
            "content": "诗人公署如山舍，只向阶前便采薇。惊燕拂帘闲睡觉，落花沾砚会餐归。壁看旧记官多达，榜挂明文吏莫违。自说小池栽苇后，雨凉频见鹭鹚飞。",
            "comment": ""
        },
        {
            "title": "访题表兄王藻渭上别业（一作墅）",
            "content": "桑林摇落渭川西，蓼水瀰瀰接稻泥。幽槛静来渔唱远，暝天寒极雁行低。浊醪最称看山醉，冷句偏宜选竹题。中表人稀离乱后，花时莫惜重相携。",
            "comment": ""
        },
        {
            "title": "故许昌薛尚书能尝为都官郎中后数岁故建州…",
            "content": "都官虽未是名郎，践历曾闻薛许昌。复有李公陪雅躅，岂宜郑子忝余光。荣为后进趋兰署，喜拂前题在粉墙。他日节旄如可继，不嫌曹冷在中行。",
            "comment": ""
        },
        {
            "title": "朝直",
            "content": "朝直叨居省阁间，由来疏退校安闲。落花夜静宫中漏，微雨春寒廊下班。自扣玄门齐宠辱，从他荣路用机关。孤峰未得深归去，名画偏求水墨山。",
            "comment": ""
        },
        {
            "title": "奔问三峰寓止近墅",
            "content": "半年奔走颇惊魂，来谒行宫泪眼昏。鸳鹭入朝同待漏，牛羊送日独归村。灞陵散失诗千首，太华凄凉酒一樽。兵革未休无异术，不知何以受君恩。",
            "comment": ""
        },
        {
            "title": "小桃",
            "content": "和烟和雨遮敷水，映竹映村连灞桥。撩乱春风耐寒令，到头赢得杏花娇。",
            "comment": ""
        },
        {
            "title": "舟行",
            "content": "九派迢迢九月残，舟人相语且相宽。村逢好处嫌风便，酒到醒来觉夜寒。蓼渚白波喧夏口，柿园红叶忆长安。季鹰可是思鲈鲙，引退知时自古难。",
            "comment": ""
        },
        {
            "title": "郊墅",
            "content": "韦曲樊川雨半晴，竹庄花院遍题名。画成烟景垂杨色，滴破春愁压酒声。满野红尘谁得路，连天紫阁独关情。渼陂水色澄于镜，何必沧浪始濯缨。",
            "comment": ""
        },
        {
            "title": "谷比（一作卯）岁受同年丈人故川守李侍郎教",
            "content": "多感京河李丈人，童蒙受教便书绅。文章至竟无功业，名宦由来致苦辛。皎日还应知守道，平生自信解甘贫。孤单所得皆逾分，归种敷溪一亩春。",
            "comment": ""
        },
        {
            "title": "和知己秋日伤怀",
            "content": "流水歌声共不回，去年天气旧亭台。梁尘寂寞燕归去，黄蜀葵花一朵开。",
            "comment": ""
        },
        {
            "title": "静吟",
            "content": "骚雅荒凉我未安，月和余雪夜吟寒。相门相客应相笑，得句胜于得好官。",
            "comment": ""
        },
        {
            "title": "偶书",
            "content": "承时偷喜负明神，务实那能得庇身。不会苍苍主何事，忍饥多是力耕人。",
            "comment": ""
        },
        {
            "title": "野步",
            "content": "翠岚迎步兴何长，笑领渔翁入醉乡。日暮渚田微雨后，鹭鹚闲暇稻花香。",
            "comment": ""
        },
        {
            "title": "驾部郑郎中三十八丈尹贰东周荣加金紫谷以末",
            "content": "香浮玉陛晓辞天，袍拂蒲茸称少年。郎署转曹虽久次，京河亚尹是优贤。纵游云水无公事，贵买琴书有俸钱。今日龙门看松雪，探春明日向平泉。",
            "comment": ""
        },
        {
            "title": "长江县经贾岛墓",
            "content": "水绕荒坟县路斜，耕人讶我久咨嗟。重来兼恐无寻处，落日风吹鼓子花。",
            "comment": ""
        },
        {
            "title": "温处士能画鹭鹚以四韵换之",
            "content": "昔年吟醉绕江蓠，爱把渔竿伴鹭鹚。闻说小毫能纵逸，敢凭轻素写幽奇。涓涓浪溅残菱蔓，戛戛风搜折苇枝。得向晓窗闲挂玩，雪蓑烟艇恨无遗。",
            "comment": ""
        },
        {
            "title": "倦客",
            "content": "十年五年岐路中，千里万里西复东。匹马愁冲晚村雪，孤舟闷阻春江风。达士由来知道在，昔贤何必哭途穷。闲烹芦笋炊菰米，会向源乡作醉翁。",
            "comment": ""
        },
        {
            "title": "欹枕",
            "content": "欹枕高眠日午春，酒酣睡足最闲身。明朝会得穷通理，未必输他马上人。",
            "comment": ""
        },
        {
            "title": "九日偶怀寄左省张起居",
            "content": "令节争欢我独闲，荒台尽日向晴山。浑无酒泛金英菊，漫道官趋玉笋班。深愧青莎迎野步，不堪红叶照衰颜。羡君官重多吟兴，醉带南陂落照还。",
            "comment": ""
        },
        {
            "title": "敷溪高士",
            "content": "敷溪南岸掩柴荆，挂却朝衣爱净名。闲得林园栽树法，喜闻儿侄读书声。眠窗日暖添幽梦，步野风清散酒酲。谪去征还何扰扰，片云相伴看衰荣。",
            "comment": ""
        },
        {
            "title": "同志顾云下第出京偶有寄勉",
            "content": "凤策联华是国华，春来偶未上仙槎。乡连南渡思菰米，泪滴东风避杏花。吟聒暮莺归庙院，睡消迟日寄僧家。一般情绪应相信，门静莎深树影斜。",
            "comment": ""
        },
        {
            "title": "宣义里舍冬暮自贻",
            "content": "幽居不称在长安，沟浅浮春岸雪残。板屋渐移方带野，水车新入夜添寒。名如有分终须立，道若离心岂易宽？满眼尘埃驰骛去，独寻烟竹剪渔竿。",
            "comment": ""
        },
        {
            "title": "贺左省新除韦拾遗",
            "content": "初升谏署是真仙，浪透桃花恰五年。垂白郎官居座末，著绯人吏立阶前。百寮班列趋丹陛，两掖风清上碧天。从此追飞何处去，金鸾殿与玉堂连。",
            "comment": ""
        },
        {
            "title": "春夕（一作日）伴同年礼部赵员外省直",
            "content": "锦帐名郎重锦科，清宵寓直纵吟哦。冰含玉镜春寒在，粉傅仙闱月色多。视草即应归属望，握兰知道暂经过。流莺百啭和残漏，犹把芳樽藉露莎。",
            "comment": ""
        },
        {
            "title": "渼陂",
            "content": "昔事东流共不回，春深独向渼陂来。乱前别业依稀在，雨里繁花寂寞开。却展渔丝无野艇，旧题诗句没苍苔。潸然四顾难消遣，只有佯狂泥酒杯。",
            "comment": ""
        },
        {
            "title": "省中偶作",
            "content": "三转郎曹自勉旃，莎阶吟步想前贤。未如何逊无佳句，若比冯唐是壮年。捧制名题黄纸尾，约僧心在白云边。乳毛松雪春来好，直夜清闲且学禅。",
            "comment": ""
        },
        {
            "title": "代秋扇词",
            "content": "露入庭芜恨已深，热时天下是知音。汗流浃背曾施力，气爽中宵便负心。一片山溪从蠹损，数行文字任尘侵。绿槐阴合清和后，不会何颜又见寻。",
            "comment": ""
        },
        {
            "title": "巴江",
            "content": "乱来奔走巴江滨，愁客多于江徼人。朝醉暮醉雪开霁，一枝两枝梅探春。诏书罪己方哀痛，乡县征兵尚苦辛。鬓秃又惊逢献岁，眼前浑不见交亲。",
            "comment": ""
        },
        {
            "title": "吊故礼部韦员外序（一本无序字）",
            "content": "腊雪初晴花举杯，便期携手上春台。高情唯怕酒不满，长逝可悲花正开。晓奠莺啼残漏在，风帏燕觅旧巢来。杜陵芳草年年绿，醉魄吟魂无复回。",
            "comment": ""
        },
        {
            "title": "漂泊",
            "content": "槿坠蓬疏池馆清，日光风绪淡无情。鲈鱼斫鲙输张翰，橘树呼奴羡李衡。十口漂零犹寄食，两川消息未休兵。黄花催促重阳近，何处登高望二京。",
            "comment": ""
        },
        {
            "title": "结绶鄠郊縻摄府署偶有自咏",
            "content": "莺离寒谷士逢春，释褐来年暂种芸。自笑老为梅少府，可堪贫摄鲍参军。酒醒往事多兴念，吟苦邻居必厌闻。推却簿书搔短发，落花飞絮正纷纷。",
            "comment": ""
        },
        {
            "title": "自适",
            "content": "紫陌奔驰不暂停，送迎终日在郊坰。年来鬓畔未垂白，雨后江头且蹋青。浮蚁满杯难暂舍，贯珠一曲莫辞听。春风只有九十日，可合花前半日醒。",
            "comment": ""
        },
        {
            "title": "中年",
            "content": "漠漠秦云淡淡天，新年景象入中年。情多最恨花无语，愁破方知酒有权。苔色满墙寻故第，雨声一夜忆春田。衰迟自喜添诗学，更把前题改数联。",
            "comment": " | 【注释】　　这首诗写的是作者人到中年后的一些感受。郑谷当时寓居长安，面临着新春的到来。漠漠秦云（长安旧属秦地），淡淡天色，正是西北春天的典型景象。望见这个景象，诗人自然会想到，又一个春天降临人间。但随即也会浮起这样的念头：跟着时光推移，自己的年岁不断增添，如今是愈来愈品尝到中年的滋味了。　　中年，往往是人的一生中哀乐感受最深切的时候。青春已逝，来日几何，瞻前顾后，百感交集。诗中不作过多的描述，只是抓住对花无语、借酒浇愁两个细节，就把那种思绪满怀的复杂心理状态烘托出来了，笔墨经济而又含蓄。　　那么，诗人究竟在想些什么呢？底下一联为我们略作提示。“故第”，即旧时的住宅。寻找故第，只见苔色满墙，斑驳难认，意味着追怀平生，遗踪恍然。“春田”，指家乡的农田。由连夜雨声，触发起春田的忆念，暗示要弃官归隐，安度余生。上句是回顾，下句是展望，正体现了人到中年时的典型思想活动。作者借故第、春田、苔色、雨声等事物反映出来，形象鲜明而又富于概括力。　　然而，往事既不可追，来日也未必可期；现实的处境一时难以摆脱，衰迟的年华更无情地逐日而去。在这样的矛盾交织之中，除了翻出旧诗稿来修改几遍，琢磨一下自己作诗的技巧，还能用什么方法来排遣心头的烦恼呢？结末两句表面说的“自喜”，实际是在年事虚长、无所作为情况下的自我安慰。透过外在的平静气氛，分明可以体会到诗人那种强自压抑下的无聊索寞心绪。　　郑谷的诗以轻巧流利见称，反映生活面不广，从本篇也可以得到验证。此诗涉及中年的苦闷，虽不无时代政治的投影，而主要仍限于个人的感兴，社会意义不大。但文笔清新，思致宛转，尤善于用简炼明白的语言表达凝蓄深沉的情思，在其作品中亦属上乘。　　（陈伯海）"
        },
        {
            "title": "自遣",
            "content": "强健宦途何足谓，入微章句更难论。谁知野性真天性，不扣权门扣道门。窥砚晚莺临砌树，迸阶春笋隔篱根。朝回何处消长日，紫阁峰南有旧村。",
            "comment": ""
        },
        {
            "title": "自贻",
            "content": "饮筵博席与心违，野眺春吟更是谁。琴有涧风声转淡，诗无僧字格还卑。恨抛水国荷蓑雨，贫过长安樱笋时。头角俊髦应指笑，权门踪迹独差池。",
            "comment": ""
        },
        {
            "title": "感怀投时相",
            "content": "非才偶忝直文昌，两鬓年深一镜霜。待漏敢辞称小吏，立班犹未出中行。孤吟马迹抛槐陌，远梦渔竿掷苇乡。丞相旧知为学苦，更教何处贡篇章。",
            "comment": ""
        },
        {
            "title": "多情",
            "content": "赋分多情却自嗟，萧衰未必为年华。睡轻可忍风敲竹，饮散那堪月在花。薄宦因循抛岘首，故人流落向天涯。莺春雁夜长如此，赖是幽居近酒家。",
            "comment": ""
        },
        {
            "title": "春暮咏怀寄集贤韦起居衮",
            "content": "寂寂风帘信自垂，杨花笋箨正离披。长安一夜残春雨，右省三年老拾遗。坐看群贤争得路，退量孤分且吟诗。五湖烟网非无意，未去难忘国士知。",
            "comment": ""
        },
        {
            "title": "寄同年礼部赵郎中",
            "content": "仙步徐徐整羽衣，小仪澄澹转中仪。桦飘红烬趋朝路，兰纵清香宿省时。彩笔烟霞供不足，纶闱鸾凤讶来迟。自怜孤宦谁相念，祷祝空吟一首诗。",
            "comment": ""
        },
        {
            "title": "寄赠杨夔处士",
            "content": "结茅只约钓鱼台，溅水鸬鹚去又回。春卧瓮边听酒熟，露吟庭际待花开。三江胜景遨游遍，百氏群书讲贯来。国步未安风雅薄，可能高尚掞天才。",
            "comment": ""
        },
        {
            "title": "赠宗人前公安宰君",
            "content": "喧卑从宦出喧卑，别画能琴又解棋。海上春耕因乱废，年来冬荐得官迟。风中夜犬惊槐巷，月下寒驴啮槿篱。孤散恨无推唱路，耿怀吟得赠君诗。",
            "comment": ""
        },
        {
            "title": "次韵酬张补阙因寒食见寄之什",
            "content": "柳近清明翠缕长，多情右衮不相忘。开缄虽睹新篇丽，破鼻须闻冷酒香。时态懒随人上下，花心甘被蝶分张。朝稀且莫轻春赏，胜事由来在帝乡。",
            "comment": ""
        },
        {
            "title": "献制诰杨舍人",
            "content": "为郡东吴只饮冰，琐闱频降凤书征。随行已有朱衣吏，伴直多招紫阁僧。窗下调琴鸣远水，帘前睡鹤背秋灯。苇陂竹坞情无限，闲话毗陵问杜陵。",
            "comment": ""
        },
        {
            "title": "寄赠孙路处士",
            "content": "平生诗誉更谁过，归老东吴命若何？知己凋零垂白发，故园寥落近沧波。酒醒藓砌花阴转，病起渔舟鹭迹多。深入富春人不见，闲门空掩半庭莎。",
            "comment": ""
        },
        {
            "title": "献大京兆薛常侍能（一本无能字）",
            "content": "耻将官业竞前途，自爱篇章古不如。一炷香新开道院，数坊人聚避朝车。纵游藉草花垂酒，闲卧临窗燕拂书。唯有明公赏新句，秋风不敢忆鲈鱼。",
            "comment": ""
        },
        {
            "title": "转正郎后寄献集贤相公",
            "content": "予名初在德门前，屈指年来三十年。自贺孤危终际会，别将流涕感阶缘。止陪鸳鹭居清秩，滥应星辰浼上玄。平昔苦心何所恨，受恩多是旧诗篇。",
            "comment": ""
        },
        {
            "title": "寄献狄右丞",
            "content": "逐胜偷闲向杜陵，爱僧不爱紫衣僧。身为醉客思吟客，官自中丞拜右丞。残月露垂朝阙盖，落花风动宿斋灯。孤单小谏渔舟在，心恋清潭去未能。",
            "comment": ""
        },
        {
            "title": "送进士韦序赴举",
            "content": "丹霞照上三清路，瑞锦裁成五色毫。波浪不能随世态，鸾凰应得入吾曹。秋山晚水吟情远，雪竹风松醉格高。预想明年腾跃处，龙津春碧浸仙桃。",
            "comment": ""
        },
        {
            "title": "送进士王驾下第归蒲中（时任朝在西蜀）",
            "content": "失意离愁春不知，到家时是落花时。孤单取事休言命，早晚逢人苦爱诗。度塞风沙归路远，傍河桑柘旧居移。应嗟我又巴江去，游子悠悠听子规。",
            "comment": ""
        },
        {
            "title": "送进士吴延保及第后南游",
            "content": "得意却思寻旧迹，新衔未切向兰台。吟看秋草出关去，逢见故人随计来。胜地昔年诗板在，清歌几处郡筵开。江湖易有淹留兴，莫待春风落庾梅。",
            "comment": ""
        },
        {
            "title": "送田（一作沈）光",
            "content": "九陌低迷谁问我，五湖流浪可悲君。著书笑破苏司业，赋咏思齐郑广文。理棹好携三百首，阻风须饮几千分。耒阳江口春山绿，恸哭应寻杜甫坟。",
            "comment": ""
        },
        {
            "title": "渭阳楼闲望",
            "content": "千重二华见皇州，望尽凝岚即此楼。细雨不藏秦树色，夕阳空照渭河流。后车宁见前车覆，今日难忘昨日忧。扰扰尘中犹未已，可能疏傅独能休。",
            "comment": ""
        },
        {
            "title": "所知从事近藩偶有怀寄",
            "content": "官舍种莎僧对榻，生涯如在旧山贫。酒醒草檄闻残漏，花落移厨送晚春。水墨画松清睡眼，云霞仙氅挂吟身。霜台伏首思归切，莫把渔竿逐逸人。",
            "comment": ""
        },
        {
            "title": "慈恩寺偶题",
            "content": "往事悠悠添浩叹，劳生扰扰竟何能。故山岁晚不归去，高塔晴来独自登。林下听经秋苑鹿，江边扫叶夕阳僧。吟余却起双峰念，曾看庵西瀑布冰。",
            "comment": ""
        },
        {
            "title": "少华甘露寺",
            "content": "石门萝径与天邻，雨桧风篁远近闻。饮涧鹿喧双派水，上楼僧蹋一梯云。孤烟薄暮关城没，远色初晴渭曲分。长欲然香来此宿，北林猿鹤旧同群。",
            "comment": ""
        },
        {
            "title": "蜀中三首",
            "content": "马头春向鹿头关，远树平芜一望闲。雪下文君沾酒市，云藏李白读书山。江楼客恨黄梅后，村落人歌紫芋间。堤月桥灯好时景，汉庭无事不征蛮。夜无多雨晓生尘，草色岚光日日新。蒙顶茶畦千点露，浣花笺纸一溪春。扬雄宅在唯乔木，杜甫台荒绝旧邻。却共海棠花有约，数年留滞不归人。渚远江清碧簟纹，小桃花绕薛涛坟。朱桥直指金门路，粉堞高连玉垒云。窗下斫琴翘凤足，波中濯锦散鸥群。子规夜夜啼巴树，不并吴乡楚国闻。",
            "comment": ""
        },
        {
            "title": "石城",
            "content": "石城昔为莫愁乡，莫愁魂散石城荒。江人依旧棹舴艋，江岸还飞双鸳鸯。帆去帆来风浩渺，花开花落春悲凉。烟浓草远望不尽，千古汉阳闲夕阳。",
            "comment": ""
        },
        {
            "title": "辇下冬暮咏怀",
            "content": "永巷闲吟一径蒿，轻肥大笑事风骚。烟含紫禁花期近，雪满长安酒价高。失路渐惊前计错，逢僧更念此生劳。十年春泪催衰飒，羞向清流照鬓毛。",
            "comment": ""
        },
        {
            "title": "峡中尝茶",
            "content": "蔟蔟新英摘露光，小江园里火煎尝。吴僧漫说鸦山好，蜀叟休夸鸟觜香。合座半瓯轻泛绿，开缄数片浅含黄。鹿门病客不归去，酒渴更知春味长。",
            "comment": ""
        },
        {
            "title": "游蜀",
            "content": "所向明知是暗投，两行清泪语前流。云横新塞遮秦甸，花落空山入阆州。不忿黄鹂惊晓梦，唯应杜宇信春愁。梅黄麦绿无归处，可得漂漂爱浪游。",
            "comment": ""
        },
        {
            "title": "蜀中春日（一作雨）",
            "content": "海棠风外独沾巾，襟袖无端惹蜀尘。和暖又逢挑菜日，寂寥未是探花人。不嫌蚁酒冲愁肺，却忆渔蓑覆病身。何事晚来微雨后，锦江春学曲江春。",
            "comment": ""
        },
        {
            "title": "次韵和秀上人长安寺居言怀寄渚宫禅者",
            "content": "旧斋松老别多年，香社人稀丧乱间。出寺只知趋内殿，闭门长似在深山。卧听秦树秋钟断，吟想荆江夕鸟还。唯恐兴来飞锡去，老郎无路更追攀。",
            "comment": ""
        },
        {
            "title": "江际",
            "content": "杳杳渔舟破暝烟，疏疏芦苇旧江天。那堪流落逢摇落，可得潸然是偶然。万顷白波迷宿鹭，一林黄叶送残蝉。兵车未息年华促，早晚闲吟向浐川。",
            "comment": ""
        },
        {
            "title": "光化戊午年举公见示省试春草碧色诗偶赋是题",
            "content": "苌弘血染新，含露满江滨。想得寻花径，应迷拾翠人。窗纱迎拥砌，簪玉姑成茵。天借新晴色，云饶落日春。",
            "comment": ""
        },
        {
            "title": "远游",
            "content": "江湖犹足事，食宿戍鼙喧。久客秋风起，孤舟夜浪翻。乡音离楚水，庙貌入湘源。岸阔凫鹥小，林垂橘柚繁。津官来有意，渔者笑无言。早晚酬僧约，中条有药园。",
            "comment": ""
        },
        {
            "title": "赠刘神童（六岁及第）",
            "content": "习读在前生，僧谈足可明。还家虽解喜，登第未知荣。时果曾沾赐，春闱不挂情。灯前犹恶睡，寤语读书声。",
            "comment": ""
        },
        {
            "title": "将之泸郡旅次遂州遇裴晤员外谪居于此话旧凄",
            "content": "谁解登高问上玄，谪仙何事谪诗仙，云遮列宿离华省，树荫澄江入野船。黄鸟晚啼愁瘴雨，青梅早落中蛮烟。不知几首南行曲，留与巴儿万古传。昔年共照松溪影，松折溪荒僧已无。今日重思锦城事，雪销花谢梦何殊。乱离未定身俱老，骚雅全休道甚孤。我拜师门更南去，荔枝春熟向渝泸。",
            "comment": ""
        },
        {
            "title": "阙下春日",
            "content": "建章宫殿紫云飘，春漏迟迟下绛霄。绮陌暖风嘶去马，粉廊初日照趋朝。花经宿雨香难拾，莺在豪家语更娇。秦楚年年有离别，扬鞭挥袖灞陵桥。",
            "comment": ""
        },
        {
            "title": "宗人作尉唐昌官署幽胜而又博学精富得以言谈",
            "content": "公堂潇洒有林泉，只隔苔墙是渚田。宗党相亲离乱世，春秋闲论战争年。远江惊鹭来池口，绝顶归云过竹边。风雨夜长同一宿，旧游多共忆樊川。",
            "comment": ""
        },
        {
            "title": "石门山泉",
            "content": "一脉清冷何所之，萦莎漱藓入僧池。云边野客穷来处，石上寒猿见落时。聚沫绕崖残雪在，迸流穿树堕花随。烟春雨晚闲吟去，不复远寻皇子陂。",
            "comment": ""
        },
        {
            "title": "灯",
            "content": "雨向莎阶滴未休，冷光孤恨两悠悠。船中闻雁洞庭宿，床下有蛩长信秋。背照翠帘新洒别，不挑红烬正含愁。萧骚寒竹南窗静，一局闲棋为尔留。",
            "comment": ""
        },
        {
            "title": "锦二首",
            "content": "布素豪家定不看，若无文彩入时难。红迷天子帆边日，紫夺星郎帐外兰。春水濯来云雁活，夜机挑处雨灯寒。舞衣转转求新样，不问流离桑柘残。文君手里曙霞生，美号仍闻借蜀城。夺得始知袍更贵，著归方觉昼偏荣。宫花颜色开时丽，池雁毛衣浴后明。礼部郎官人所重，省中别占好窠名。",
            "comment": ""
        },
        {
            "title": "作尉鄠郊送进士潘为下第南归（一本无题上四",
            "content": "归去宜春春水深，麦秋梅雨过湘阴。乡园几度经狂寇，桑柘谁家有旧林。结绶位卑甘晚达，登龙心在且高吟。灞陵桥上杨花里，酒满芳樽泪满襟。",
            "comment": ""
        },
        {
            "title": "为户部李郎中与令季端公寓止渠州江寺偶作寄",
            "content": "退居潇洒寄禅关，高挂朝簪净室间。孤岛虽留双鹤歇，五云争放二龙闲。轻舟共泛花边水，野屐同登竹外山。仙署金闺虚位久，夜清应梦近天颜。",
            "comment": ""
        },
        {
            "title": "蜡烛",
            "content": "仙漏迟迟出建章，宫帘不动透清光。金闱露白新裁诏，画阁春红正试妆。泪滴杯盘何所恨，烬飘兰麝暗和香。多情更有分明处，照得歌尘下燕梁。",
            "comment": ""
        },
        {
            "title": "海棠",
            "content": "春风用意匀颜色，销得携觞与赋诗。秾丽最宜新著雨，娇饶全在欲开时。莫愁粉黛临窗懒，梁广丹青点笔迟。朝醉暮吟看不足，羡他蝴蝶宿深枝。",
            "comment": " | 【注释】　　在大自然的百花园里，海棠花素以娇美著称。春风仿佛着意吹来一种特别鲜艳的颜色染红她，打扮她。难怪惹得诗人郑谷为之销魂，禁不住要携酒对赏，赋诗称赞了。　　大地春回，诗人放眼望去，只见微风过处，洒下一阵阵雨点，海棠新沾上晶莹欲滴的水珠，尘垢洗尽，花色格外光洁鲜妍。此时此刻，诗人惊讶地发觉，“新著雨”的海棠别具一番风韵，显得异常之美。人们知道，海棠未放时呈深红色，开后现淡红色，它最美最动人之处就在于含苞待放之时。海棠花蕾刚着雨珠而又在“欲开时”，色泽分外鲜红艳丽，看上去有如少女含羞时的红晕，娇娆而妩媚。前人形容海棠“其花甚丰，其叶甚茂，其枝甚柔，望之绰绰如处女”（明王象晋《群芳谱·花谱》），唐人誉之为“花中神仙”。诗人善于捕捉海棠“新著雨”、“欲开时”那种秾丽娇娆的丰姿神采，着意刻画，把花的形态和神韵浮雕般地表现出来。诗情画意，给人以深刻的印象。　　第三联诗人又从侧面对海棠进行烘托。那美丽勤劳的莫愁女为欣赏海棠的娇艳竟懒于梳妆，善画海棠的画家梁广也为海棠的娇美所吸引而迟迟动笔，不肯轻易点染，唯恐描画不出海棠的丰姿神韵。则海棠的美丽和风韵也就可想而知，真所谓“不着一字，尽得风流”了。　　末联写诗人面对海棠，饮酒赋诗，留连忘返。看不足，写不完，甚至对蝴蝶能在海棠花上偎依抚弄而产生了艳羡之情，简直把诗人对海棠的赞美与倾慕之情表达得淋漓尽致。　　这首诗从艺术家对海棠的审美活动中突出花之美与魅力，用的是一种推开一层、由对面写来的旁衬手法。这种手法从虚处见实，虚实相生，空灵传神，既歌颂了海棠的自然美，也表现出诗人对美的事物的热爱与追求。情与物相交流，人与花相默契，真不愧是一首咏海棠的佳作。前人谓“谷诗清婉明白，不俚而切。”（辛文房《唐才子传》卷九）正道出此诗的艺术特色。　　（何国治）"
        },
        {
            "title": "水（西蜀净众寺五题）",
            "content": "竹院松廊分数派，不空清泚亦逶迤。落花相逐去何处，幽鹭独来无限时。洗钵老僧临岸久，钓鱼闲客卷纶迟。晚晴一片连莎绿，悔与沧浪有旧期。",
            "comment": ""
        },
        {
            "title": "荔枝树",
            "content": "二京曾见画图中，数本芳菲色不同。孤棹今来巴徼外，一枝烟雨思无穷。夜郎城近含香瘴，杜宇巢低起暝风。肠断渝泸霜霰薄，不教叶似灞陵红。",
            "comment": ""
        },
        {
            "title": "雁",
            "content": "八月悲风九月霜，蓼花红淡苇条黄。石头城下波摇影，星子湾西云间行。惊散渔家吹短笛，失群征戍锁残阳。故乡闻尔亦惆怅，何况扁舟非故乡？",
            "comment": ""
        },
        {
            "title": "侯家鹧鸪",
            "content": "江天梅雨湿江蓠，到处烟香是此时。苦竹岭无归去日，海棠花落旧栖枝。春宵思极兰灯暗，晓月啼多锦幕垂。唯有佳人忆南国，殷勤为尔唱愁词。",
            "comment": ""
        },
        {
            "title": "燕",
            "content": "年去年来来去忙，春寒烟暝渡潇湘。低飞绿岸和梅雨，乱入红楼拣杏梁。闲几砚中窥水浅，落花径里得泥香。千言万语无人会，又逐流莺过短墙。",
            "comment": ""
        },
        {
            "title": "渚宫乱后作",
            "content": "乡人来话乱离情，泪滴残阳问楚荆。白社已应无故老，清江依旧绕空城。高秋军旅齐山树，昔日渔家是野营。牢落故居灰烬后，黄花紫蔓上墙生。",
            "comment": ""
        },
        {
            "title": "读前集二首",
            "content": "殷璠裁鉴英灵集，颇觉同才得旨深。何事后来高仲武，品题间气未公心。风骚如线不胜悲，国步多艰即此时。爱日满阶看古集，只应陶集是吾师。",
            "comment": ""
        },
        {
            "title": "卷末偶题三首",
            "content": "一卷疏芜一百篇，名成未敢暂忘筌。何如海日生残夜，一句能令万古传。七岁侍行湖外去，岳阳楼上敢题诗。如今寒晚无功业，何以胜任国士知。一第由来是出身，垂名俱为国风陈。此生若不知骚雅，孤宦如何作近臣？",
            "comment": ""
        },
        {
            "title": "读李白集",
            "content": "何事文星与酒星，一时钟在李先生。高吟大醉三千首，留著人间伴月明。",
            "comment": ""
        },
        {
            "title": "初还京师寓止府署偶题屋壁",
            "content": "秋光不见旧亭台，四顾荒凉瓦砾堆。火力不能销地力，乱前黄菊眼前开。",
            "comment": ""
        },
        {
            "title": "竹",
            "content": "宜烟宜雨又宜风，拂水藏村复间松。移得萧骚从远寺，洗来疏净见前峰。侵阶藓拆春芽迸，绕径莎微夏荫浓。无赖杏花多意绪，数枝穿翠好相容。",
            "comment": ""
        },
        {
            "title": "春阴",
            "content": "推琴当酒度春阴，不解谋生只解吟。舞蝶歌莺莫相试，老郎心是老僧心。",
            "comment": ""
        },
        {
            "title": "赠下第举公",
            "content": "见君失意我惆怅，记得当年落第情。出去无憀归又闷，花南慢打讲钟声。",
            "comment": ""
        },
        {
            "title": "再经南阳",
            "content": "平芜漠漠失楼台，昔日游人乱后来。寥落墙匡春欲暮，烧残官树有花开。",
            "comment": ""
        },
        {
            "title": "忝官谏垣明日转对",
            "content": "吾君英睿相君贤，其那寰区未晏然。明日翠华春殿下，不知何语可闻天。",
            "comment": ""
        },
        {
            "title": "早入谏院二首",
            "content": "玉阶春冷未催班，暂拂尘衣就笏眠。孤立小心还自笑，梦魂潜绕御炉烟。紫云重叠抱春城，廊下人稀唱漏声。偷得微吟斜倚柱，满衣花露听宫莺。",
            "comment": ""
        },
        {
            "title": "投所知",
            "content": "砌下芝兰新满径，门前桃李旧垂阴。却应回念江边草，放出春烟一寸心。",
            "comment": ""
        },
        {
            "title": "蜀中赏海棠",
            "content": "浓淡芳春满蜀乡，半随风雨断莺肠。浣花溪上堪惆怅，子美无心为发扬。",
            "comment": ""
        },
        {
            "title": "莲叶",
            "content": "移舟水溅差差绿，倚槛风摇柄柄香。多谢浣溪人不折，雨中留得盖鸳鸯。",
            "comment": ""
        },
        {
            "title": "苔钱",
            "content": "春红秋紫绕池台，个个圆如济世财。雨后无端满穷巷，买花不得买愁来。",
            "comment": ""
        },
        {
            "title": "失鹭鸶",
            "content": "野格由来倦小池，惊飞却下碧江涯。月昏风急何处宿，秋岸萧萧黄苇枝。",
            "comment": ""
        },
        {
            "title": "黄莺",
            "content": "春云薄薄日辉辉，宫树烟深隔水飞。应为能歌系仙籍，麻姑乞与女真衣。",
            "comment": ""
        },
        {
            "title": "越鸟",
            "content": "背霜南雁不到处，倚棹北人初听时。梅雨满江春草歇，一声声在荔枝枝。",
            "comment": ""
        },
        {
            "title": "为人题",
            "content": "泪湿孤鸾晓镜昏，近来方解惜青春。杏花杨柳年年好，不忍回看旧写真。",
            "comment": ""
        },
        {
            "title": "传经院壁画松（一本题上有西蜀净众寺五字）",
            "content": "危根瘦尽耸孤峰，珍重江僧好笔踪。得向游人多处画，却胜涧底作真松。",
            "comment": ""
        },
        {
            "title": "别修觉寺无本上人",
            "content": "松上闲云石上苔，自嫌归去夕阳催。山门握手无他语，只约今冬看雪来。",
            "comment": ""
        },
        {
            "title": "闷题",
            "content": "莫厌九衢尘土间，秋晴满眼是南山。僧家未必全无事，道著访僧心且闲。",
            "comment": ""
        },
        {
            "title": "赠日东鉴禅师",
            "content": "故国无心渡海潮，老禅方丈倚中条。夜深雨绝松堂静，一点山萤照寂寥。",
            "comment": ""
        },
        {
            "title": "定水寺行香",
            "content": "听经看画绕虚廊，风拂金炉待赐香。丞相未来春雪密，暂偷闲卧老僧床。",
            "comment": ""
        },
        {
            "title": "七祖院小山（一本题上有西蜀净众寺五字）",
            "content": "小巧功成雨藓斑，轩车日日扣松关。峨嵋咫尺无人去，却向僧窗看假山。",
            "comment": ""
        },
        {
            "title": "兴州江馆",
            "content": "向蜀还秦计未成，寒蛩一夜绕床鸣。愁眠不稳孤灯尽，坐听嘉陵江水声。",
            "comment": ""
        },
        {
            "title": "淮上渔者",
            "content": "白头波上白头翁，家逐船移浦浦风。一尺鲈鱼新钓得，儿孙吹火荻花中。",
            "comment": ""
        },
        {
            "title": "忍公小轩二首（一本题上有西蜀净众寺五字）",
            "content": "松溪水色绿于松，每到松溪到暮钟。闲得心源只如此，问禅何必向双峰？旧游前事半埃尘，多向林中结净因。一念一炉香火里，后身唯愿似师身。",
            "comment": ""
        },
        {
            "title": "江上阻风",
            "content": "水天春暗暮寒浓，船闭篷窗细雨中。闻道渔家酒初熟，晚来翻喜打头风。",
            "comment": ""
        },
        {
            "title": "题慈恩寺默公院",
            "content": "虽近曲江居古寺，旧山终忆九华峰。春来老病厌迎送，剪却牡丹栽野松。",
            "comment": ""
        },
        {
            "title": "重访黄神谷策禅者",
            "content": "初尘芸阁辞禅阁，却访支郎是老郎。我趣转卑师趣静，数峰秋雪一炉香。",
            "comment": ""
        },
        {
            "title": "曲江春草",
            "content": "花落江堤蔟暖烟，雨余草色远相连。香轮莫辗青青破，留与愁人一醉眠。",
            "comment": ""
        },
        {
            "title": "闲题",
            "content": "举世何人肯自知，须逢精鉴定妍媸。若教嫫母临明镜，也道不劳红粉施。",
            "comment": ""
        },
        {
            "title": "送张逸人",
            "content": "人间疏散更无人，浪兀孤舟酒兀身。芦笋鲈鱼抛不得，五陵珍重五湖春。",
            "comment": ""
        },
        {
            "title": "江宿闻芦管（商船小童善吹）",
            "content": "塞曲凄清楚水滨，声声吹出落梅春。须知风月千樯下，亦有葫芦河畔人。",
            "comment": ""
        },
        {
            "title": "雪中偶题",
            "content": "乱飘僧舍茶烟湿，密洒歌楼酒力微。江上晚来堪画处，渔人披得一蓑归。",
            "comment": ""
        },
        {
            "title": "高蟾先辈以诗笔相示抒成寄酬",
            "content": "张生故国三千里，知者唯应杜紫微。君有君恩秋后叶，可能更羡谢玄晖。",
            "comment": ""
        },
        {
            "title": "浯溪",
            "content": "湛湛清江叠叠山，白云白鸟在其间。渔翁醉睡又醒睡，谁道皇天最惜闲。",
            "comment": ""
        },
        {
            "title": "题无本上人小斋",
            "content": "寒寺唯应我访师，人稀境静雪销迟。竹西落照侵窗好，堪惜归时落照时。",
            "comment": ""
        },
        {
            "title": "下第退居二首",
            "content": "年来还未上丹梯，且著渔蓑谢故溪。落尽梨花春又了，破篱残雨晚莺啼。未尝青杏出长安，豪士应疑怕牡丹。只有退耕耕不得，茫然村落水吹残。",
            "comment": ""
        },
        {
            "title": "鹭鸶",
            "content": "闲立春塘烟淡淡，静眠寒苇雨飕飕。渔翁归后汀沙晚，飞下滩头更自由。",
            "comment": ""
        },
        {
            "title": "街西晚归",
            "content": "御沟春水绕闲坊，信马归来傍短墙。幽榭名园临紫陌，晚风时带牡丹香。",
            "comment": ""
        },
        {
            "title": "文昌寓直",
            "content": "何逊空阶夜雨平，朝来交直雨新晴。落花乱上花砖上，不忍和苔蹋紫英。",
            "comment": ""
        },
        {
            "title": "下峡",
            "content": "忆子啼猿绕树哀，雨随孤棹过阳台。波头未白人头白，瞥见春风滟滪堆。",
            "comment": ""
        },
        {
            "title": "席上贻歌者",
            "content": "花月楼台近九衢，清歌一曲倒金壶。座中亦有江南客，莫向春风唱鹧鸪。",
            "comment": " | 【注释】　　古代宴席上，往往要备乐，用歌唱或演奏来劝酒、助兴。这首诗从题目看，当是诗人在一次宴席上赠给演唱者的。第一联“花月楼台近九衢，清歌一曲倒金壶”。九衢，是指都市中四通八达的街道。从下面两句看，这一都市当在北方，有人以为即指唐代京城长安。清歌，清脆悦耳的歌声（亦可指没有伴奏的独唱）。倒，斟酒。金壶，精致名贵的酒器。这两句诗，采用了由远而近、由外及内、步步引入的手法。请看：天空，一轮明月；地上，万家灯火；街市上行人车马来来往往。展现的是一幅繁华都会的景象。接着便是一座高楼的外景，明月的清辉照着高楼，照着它周围盛开的鲜花。画外音，是声声动人心弦的歌声。再接下去就是：酒楼上，灯红酒绿，年轻的歌女在演唱；一曲之后，便是一番斟酒、敬酒、举杯、言笑……这两句把时间、地点、环境、宴席、歌者、听者，乃至歌助酒兴的欢悦气氛都表现出来了。写得词简意丰，有虚有实，既使人有身临其境之感，又给人以想象的余地。　　不过，更精彩的还在诗的第二联。歌，愈听愈动情；酒，愈饮愈有兴。结果，歌声更比酒“醉”人。所以三、四两句不言酒而单写歌。而且妙在诗人不是对歌者或歌声进行描绘，也不是直接抒发对歌声有怎样的感受，而是说：“座中亦有江南客，莫向春风唱鹧鸪”。鹧鸪，是指当时流行的《鹧鸪曲》。据说鹧鸪鹧鸪有“飞必南翥”的特性，其鸣声象是“行不得也哥哥”。《鹧鸪曲》就“效鹧鸪之声”的，曲调哀婉清怨。为这个曲子所写的词，也大多抒发相思别恨的。诗人为什么未听《鹧鸪》情已怯了呢？这颇使人寻味。尽管诗人在开头二句极力描绘了春风夜月、花前酒楼的京国之春，从后二句中自称“江南客”，就可以见出诗人的思乡之心，早已被歌声撩动了。如果这位歌者再唱出他久已熟悉的那首“佳人才唱翠眉低”的《鹧鸪曲》，那就难免“游子乍闻征袖湿”，终至不能自已了。因而诗人郑重其事地向歌者请求莫唱《鹧鸪》了。这充分显示了歌声具有使人回肠荡气的魅力。诗人把此诗赠给歌者，实际上是意味着听者（诗人）乃是歌者的知音，表现了诗人在向歌者的演唱艺术献上一颗敬佩之心；而其中又深深地透露出诗人客居异乡的羁旅之情。当然，他也希望歌者能成为这“心声”的知音。这就使歌者──听者、听者──歌者在感情上得到了交流和融合，取得了深沉感人的艺术效果。　　（赵其钧）"
        },
        {
            "title": "吊水部贾员外嵩",
            "content": "八韵与五字，俱为时所先。幽魂应自慰，李白墓相连。",
            "comment": ""
        },
        {
            "title": "奔避",
            "content": "奔避投人远，漂离易感恩。愁髯霜飒飒，病眼泪昏昏。孤馆秋声树，寒江落照村。更闻归路绝，新寨截荆门。",
            "comment": ""
        },
        {
            "title": "菊",
            "content": "王孙莫把比荆蒿，九日枝枝近鬓毛。露湿秋香满池岸，由来不羡瓦松高。",
            "comment": " | 【注释】　　这是一首咏物诗。作者咏菊，通篇不着一菊字，但句句均未离开菊，从菊的貌不惊人，写到人们爱菊，进而写菊花的高尚品格，点出他咏菊的主旨。很明显，这首咏菊诗是诗人托物言志的，用的是一种象征手法。　　“王孙莫把比蓬蒿”，蓬蒿是一种野生杂草。菊，仅从其枝叶看，与蓬蒿有某些类似之处，那些四体不勤、五谷不分的公子王孙，是很容易把菊当作蓬蒿的。诗人劈头一句，就告诫他们莫要把菊同蓬蒿相提并论。这一句起得突兀，直截了当地提出问题，有高屋建瓴之势，并透露出对王孙公子的鄙夷之情。作为首句，有提挈全篇的作用。“九日枝枝近鬓毛”，紧承首句点题。每年阴历九月九日，是人所共知的重阳节。古人在这一天，有登高和赏菊的习惯，饮菊花酒，佩茱萸囊，还采撷菊花插戴于鬓上。诗人提起这古老的传统风习，就是暗点一个“菊”字，同时照应首句，说明人们与王孙公子不一样，对于菊是非常喜爱尊重的。这两句，从不同的人对菊的不同态度，初步点出菊的高洁。　　三、四两句是全诗的着重处，集中地写了菊的高洁气质和高尚品格。“露湿秋香满池岸”，寥寥七字，写秋天早晨景象：太阳初升，丛丛秀菊，饱含露水，湿润晶莹，明艳可爱；缕缕幽香，飘满池岸，令人心旷神怡，菊花独具的神韵风采，跃然纸上。在这里，“湿”字很有讲究，让人想见那片片花瓣缀满露珠，分外滋润，分外明丽。“满”字形象贴切，表现出那清香是如何沁人心脾，不绝如缕。从中我们不仅看到了菊花特有的形象，也感受到了菊花和那特定的环境、特定的氛围交织融合所产生的魅力。诗人在描写了菊的气质以后，很自然地归结到咏菊的主旨：“由来不羡瓦松高”。瓦松，是一种寄生在高大建筑物瓦檐处的植物。初唐崇文馆学士崔融曾作《瓦松赋》，其自序云：“崇文馆瓦松者，产于屋霤之上……俗以其形似松，生必依瓦，故曰瓦松。”瓦松虽能开花吐叶，但“高不及尺，下才如寸”，没有什么用处，所以“桐君（医师）莫赏，梓匠（木工）难甄”。作者以池岸边的菊花与高屋上的瓦松作对比，意在说明菊花虽生长在沼泽低洼之地，却高洁、清幽，毫不吝惜地把它的芳香献给人们；而瓦松虽踞高位，实际上“在人无用，在物无成”。在这里，菊花被人格化了，作者赋予它以不求高位、不慕荣利的思想品质。“由来”与“不羡”相应，更加重了语气，突出了菊花的高尚气节。这结尾一句使诗的主题在此得到了抉示，诗意得到了升华。　　咏物诗不能没有物，但亦不能为写物而写物。纯粹写物，即使逼真，也不过是“袭貌遗神”，毫无生气。此诗句句切合一菊字，又句句都寄寓着作者的思想感情。菊，简直就是诗人自己的象征。　　（徐定祥）"
        },
        {
            "title": "试笔偶书",
            "content": "沙鸟与山麋，由来性不羁。可凭唯在道，难解莫过诗。任笑孤吟僻，终嫌巧宦卑。乖慵恩地恕，冷淡好僧知。华省惭公器，沧江负钓师。露花春直夜，烟鼓早朝时。世路多艰梗，家风免坠遗。殷勤一蓑雨，只得梦中披。",
            "comment": ""
        },
        {
            "title": "蜀中寓止夏日自贻",
            "content": "展转欹孤枕，风帏信寂寥。涨江垂螮蝀，骤雨闹芭蕉。道阻归期晚，年加记性销。故人衰飒尽，相望在行朝。",
            "comment": ""
        },
        {
            "title": "峡中",
            "content": "万重烟霭里，隐隐见夔州。夜静明月峡，春寒堆雪楼。独吟谁会解，多病自淹留。往事如今日，聊同子美愁。",
            "comment": ""
        },
        {
            "title": "回銮",
            "content": "妖星沈雨露，和气满京关。上将忠勋立，明君法驾还。顺风调雅乐，夹道序群班。香泛传宣里，尘清指顾间。楼台新紫气，云物旧黄山。晓渭行朝肃，秋郊旷望闲。庙灵安国步，日角动天颜。浩浩升平曲，流歌彻百蛮。",
            "comment": ""
        },
        {
            "title": "送吏（一作祠）部曹郎中免官南归",
            "content": "高名向己求，古韵古无俦。风月抛兰省，江山复桂州。贤人知止足，中岁便归休。云鹤深相待，公卿不易留。满朝张祖席，半路上仙舟。箧重藏吴画，茶新换越瓯。郡迎红烛宴，寺宿翠岚楼。触目成幽兴，全家是胜游。篷声渔叟雨，苇色鹭鸶秋。久别郊园改，将归里巷修。桑麻胜禄食，节序免乡愁。阳朔花迎棹，崇贤叶满沟。席春欢促膝，檐日暖梳头。道畅应为蝶，时来必问牛。终须康庶品，未爽漱寒流。议在归群望，情难恋自由。小生诚浅拙，早岁便依投。夏课每垂奖，雪天常见忧。远招陪宿直，首荐向公侯。攀送偏挥洒，龙钟志未酬。",
            "comment": ""
        },
        {
            "title": "故少师从翁隐岩别墅乱后榛芜感旧怆怀遂有追",
            "content": "风骚为主人，凡俗仰清尘。密行称闺阃，明诚动搢绅。周旋居显重，内外掌丝纶。妙主蓬壶籍，忠为社稷臣。大仪墙仞峻，东辖纪纲新。闻善常开口，推公岂为身。立朝鸣珮重，归宅典衣贫。半醉看花晚，中餐煮菜春。晴台随鹿上，幽墅结僧邻。理论知清越，生徒得李频。药香沾笔砚，竹色染衣巾。寄鹤眠云叟，骑驴入室宾。近将姚监比，僻与段卿亲。叶积池边路，茶迟雪后薪。所难留著述，谁不秉陶钧。丧乱时多变，追思事已陈。浮华重发作，雅正甚湮沦。宗从今何在，依栖素有因。七松无影响，双泪益悲辛。犹喜于门秀，年来屈复伸。",
            "comment": ""
        },
        {
            "title": "入阁",
            "content": "秘殿临轩日，和銮返正年。两班文武盛，百辟羽仪全。霜漏清中禁，风旗拂曙天。门严新勘契，仗入乍承宣。玉几当红旭，金炉纵碧烟。对扬称法吏，赞引出宫钿。言动挥毫疾，雍容执簿专。寿山晴叆叇，颢气暖连延。礼有鸳鸾集，恩无雨露偏。小臣叨备位，歌咏泰阶前。",
            "comment": ""
        },
        {
            "title": "华山",
            "content": "峭仞耸巍巍，晴岚染近畿。孤高不可状，图写尽应非。绝顶神仙会，半空鸾鹤归。云台分远霭，树谷隐斜晖。坠石连村响，狂雷发庙威。气中寒渭阔，影外白楼微。云对莲花落，泉横露掌飞。乳悬危磴滑，樵彻上方稀。淡泊生真趣，逍遥息世机。野花明涧路，春藓涩松围。远洞时闻磬，群僧昼掩扉。他年洗尘骨，香火愿相依。",
            "comment": ""
        },
        {
            "title": "叙事感恩上狄右丞",
            "content": "昔岁曾投贽，关河在左冯。庾公垂顾遇，王粲许从容。首荐叨殊礼，全家寓近封。白楼陪写望，青眼感遭逢。顾念梁间燕，深怜涧底松。岚光莲岳逼，酒味菊花浓。寇难旋移国，漂离几听蛩。半生悲逆旅，二纪间门墉。蜀雪随僧蹋，荆烟逐雁冲。凋零归两鬓，举止失前踪。得事虽甘晚，陈诗未肯慵。迩来趋九仞，又伴赏三峰。栖托情何限，吹嘘意数重。自兹俦侣内，无复叹龙钟。",
            "comment": ""
        },
        {
            "title": "丞相孟夏祗荐南郊纪献十韵",
            "content": "节应清和候，郊宫事洁羞。至诚闻上帝，明德祀圆丘。雅用陶匏器，馨非黍稷流。就阳陈盛礼，匡国祷鸿休。渐晓兰迎露，微凉麦弄秋。寿山横紫阁，瑞霭抱皇州。外肃通班序，中严锡庆优。奏歌三酒备，表敬百神柔。池碧将还凤，原清再问牛。万方瞻辅翼，共贺赞皇猷。",
            "comment": ""
        },
        {
            "title": "咸通十四年府试木向荣（题中用韵）",
            "content": "园林青气动，众木散寒声。败叶墙阴在，滋条雪后荣。欣欣春令早，蔼蔼日华轻。庾岭梅先觉，隋堤柳暗惊。山川应物候，皋壤起农情。只待花开日，连栖出谷莺。",
            "comment": ""
        },
        {
            "title": "予尝有雪景一绝为人所讽吟段赞善小笔精微…",
            "content": "赞善贤相后，家藏名画多。留心于绘素，得事在烟波。属兴同吟咏，成功更琢磨。爱予风雪句，幽绝写渔蓑。",
            "comment": ""
        },
        {
            "title": "京兆府试残月如新月",
            "content": "荣落何相似，初终却一般。犹疑和夕照，谁信堕朝寒？水木辉华别，诗家比象难。佳人应误拜，栖鸟反求安。屈指期轮满，何心谓影残？庾楼清赏处，吟彻曙钟看。",
            "comment": ""
        },
        {
            "title": "蔡处士",
            "content": "无著复无求，平生不解愁。鬻蔬贫洁净，中酒病风流。旨趣陶山相，诗篇沈隐侯。小斋江色里，篱柱系渔舟。",
            "comment": ""
        },
        {
            "title": "迁客",
            "content": "离夜闻横笛，可堪吹鹧鸪。雪冤知早晚，雨泣渡江湖。秋树吹黄叶，腊烟垂绿芜。虞翻归有日，莫便哭穷途。",
            "comment": ""
        },
        {
            "title": "西蜀净众寺松溪八韵兼寄小笔崔处士",
            "content": "松因溪得名，溪吹答松声。缭绕能穿寺，幽奇不在城。寒烟斋后散，春雨夜中平。染岸苍苔古，翘沙白鸟明。澄分僧影瘦，光彻客心清。带梵侵云响，和钟击石鸣。淡烹新茗爽，暖泛落花轻。此景吟难尽，凭君画入京。",
            "comment": ""
        },
        {
            "title": "摇落",
            "content": "夜来摇落悲，桑枣半空枝。故国无消息，流年有乱离。霜秦闻雁早，烟渭认帆迟。日暮寒鼙急，边军在雍岐。",
            "comment": ""
        },
        {
            "title": "贫女吟",
            "content": "尘压鸳鸯废锦机，满头空插丽春枝。东邻舞妓多金翠，笑剪灯花学画眉。",
            "comment": ""
        },
        {
            "title": "乾符丙申岁奉试春涨曲江池",
            "content": "王泽尚通津，恩波此日新。深疑一夜雨，宛似五湖春。泛滟翘振鹭，澄清跃紫鳞。翠低孤屿柳，香失半汀蘋。凤辇寻佳境，龙舟命近臣。桂花如入手，愿作从游人。",
            "comment": ""
        },
        {
            "title": "夕阳",
            "content": "夕阳秋更好，敛敛蕙兰中。极浦明残雨，长天急远鸿。僧窗留半榻，渔舸透疏篷。莫恨清光尽，寒蟾即照空。",
            "comment": ""
        },
        {
            "title": "喜秀上人相访",
            "content": "雪初开一径，师忽扣双扉。老大情相近，林泉约共归。忧荣栖省署，孤僻谢朝衣。他夜松堂宿，论诗更入微。",
            "comment": ""
        },
        {
            "title": "投时相十韵",
            "content": "何以保孤危，操修自不知。众中常杜口，梦里亦吟诗。失计辞山早，非才得仕迟。薄冰安可履，暗室岂能欺。勤苦流萤信，吁嗟宿燕知。残钟残漏晓，落叶落花时。故旧寒门少，文章外族衰。此生多轗轲，半世足漂离。省署随清品，渔舟爽素期。恋恩休未遂，双鬓渐成丝。",
            "comment": ""
        },
        {
            "title": "谷自乱离之后在西蜀半纪之余多寓止精舍…四",
            "content": "每思闻净话，雨夜对禅床。未得重相见，秋灯照影堂。孤云终负约，薄宦转堪伤。梦绕长松塔，遥焚一炷香。",
            "comment": ""
        },
        {
            "title": "荔枝",
            "content": "平昔谁相爱，骊山遇贵妃。枉教生处远，愁见摘来稀。晚夺红霞色，晴欺瘴日威。南荒何所恋，为尔即忘归。",
            "comment": ""
        },
        {
            "title": "江梅",
            "content": "江梅且缓飞，前辈有歌词。莫惜黄金缕，难忘白雪枝。吟看归不得，醉嗅立如痴。和雨和烟折，含情寄所思。",
            "comment": ""
        },
        {
            "title": "蓼花",
            "content": "蔟蔟复悠悠，年年拂漫流。差池伴黄菊，冷淡过清秋。晚带鸣虫急，寒藏宿鹭愁。故溪归不得，凭仗系渔舟。",
            "comment": ""
        },
        {
            "title": "水林檎花",
            "content": "一露一朝新，帘栊晓景分。艳和蜂蝶动，香带管弦闻。笑拟春无力，妆浓酒渐醺。直疑风起夜，飞去替行云。",
            "comment": ""
        },
        {
            "title": "杏花",
            "content": "不学梅欺雪，轻红照碧池。小桃新谢后，双燕却来时。香属登龙客，烟笼宿蝶枝。临轩须貌取，风雨易离披。",
            "comment": ""
        },
        {
            "title": "旅寓洛南村舍",
            "content": "村落清明近，秋千稚女夸。春阴妨柳絮，月黑见梨花。白鸟窥鱼网，青帘认酒家。幽栖虽自适，交友在京华。",
            "comment": ""
        },
        {
            "title": "驻跸华下同年司封员外从翁许共游西溪久违前",
            "content": "北渚牵吟兴，西溪爽共游。指期乘禁马，无暇狎沙鸥。纵目怀青岛，澄心想碧流。明公非不爱，应待泛龙舟。",
            "comment": ""
        },
        {
            "title": "郊野（一作墅）",
            "content": "蓼水菊篱边，新晴有乱蝉。秋光终寂寞，晚醉自留连。野湿禾中露，村闲社后天。题诗满红叶，何必浣花笺？",
            "comment": ""
        },
        {
            "title": "郊园",
            "content": "相近复相寻，山僧与水禽。烟蓑春钓静，雪屋夜棋深。雅道谁开口，时风未醒心。溪光何以报，只有醉和吟。",
            "comment": ""
        },
        {
            "title": "端居",
            "content": "叶叶下高梧，端居失所图。乱离时辈少，风月夜吟孤。旧疾衰还有，穷愁醉暂无。秋光如水国，不语理霜须。",
            "comment": ""
        },
        {
            "title": "深居",
            "content": "吾道有谁同，深居自固穷。殷勤谢绿树，朝夕惠清风。书满闲窗下，琴横野艇中。年来头更白，雅称钓鱼翁。",
            "comment": ""
        },
        {
            "title": "张谷田舍",
            "content": "县官清且俭，深谷有人家。一径入寒竹，小桥穿野花。碓喧春涧满，梯倚绿桑斜。自说年来稔，前村酒可赊。",
            "comment": ""
        },
        {
            "title": "闻所知游樊川有寄（一本无有寄二字）",
            "content": "谁无泉石趣，朝下少同过。贪胜觉程近，爱闲经宿多。片沙留白鸟，高木引青萝。醉把渔竿去，殷勤藉岸莎。",
            "comment": ""
        },
        {
            "title": "长安感兴",
            "content": "徒劳悲丧乱，自古戒繁华。落日狐兔径，近年公相家。可悲闻玉笛，不见走香车。寂寞墙匡里，春阴挫杏花。",
            "comment": ""
        },
        {
            "title": "咸阳",
            "content": "咸阳城下宿，往事可悲思。未有谋身计，频迁反正期。冻河孤棹涩，老树叠巢危。莫问今行止，漂漂不自知。",
            "comment": ""
        },
        {
            "title": "梓潼岁暮",
            "content": "江城无宿雪，风物易为春。酒美消磨日，梅香著莫人。老吟穷景象，多难损精神。渐有还京望，绵州减战尘。",
            "comment": ""
        },
        {
            "title": "浔阳姚宰厅作",
            "content": "县幽公事稀，庭草是山薇。足得招棋侣，何妨著道衣。野泉当案落，汀鹭入衙飞。寺去东林近，多应隔宿归。",
            "comment": ""
        },
        {
            "title": "咏怀",
            "content": "迂疏虽可欺，心路甚男儿。薄宦浑无味，平生粗有诗。淡交终不破，孤达晚相宜。直夜花前唤，朝寒雪里追。竹声输我听，茶格共僧知。景物还多感，情怀偶不卑。溪莺喧午寝，山蕨止春饥。险事销肠酒，清欢敌手棋。香锄抛药圃，烟艇忆莎陂。自许亨途在，儒纲复振时。",
            "comment": ""
        },
        {
            "title": "水轩",
            "content": "日日狎沙禽，偷安且放吟。读书老不入，爱酒病还深。歉后为羁客，兵余问故林。杨花满床席，搔首度春阴。",
            "comment": ""
        },
        {
            "title": "舟次通泉精舍",
            "content": "江清如洛汭，寺好似香山。劳倦孤舟里，登临半日间。树凉巢鹤健，岩响语僧闲。更共幽云约，秋随绛帐还。",
            "comment": ""
        },
        {
            "title": "江行",
            "content": "漂泊病难任，逢人泪满襟。关东多事日，天末未归心。夜雨荆江涨，春云郢树深。殷勤听渔唱，渐次入吴音。",
            "comment": ""
        },
        {
            "title": "游贵侯城南林墅",
            "content": "韦杜八九月，亭台高下风。独来新霁后，闲步澹烟中。荷密连池绿，柿繁和叶红。主人贪贵达，清境属邻翁。",
            "comment": ""
        },
        {
            "title": "池上",
            "content": "池榭惬幽独，狂吟学解嘲。露荷香自在，风竹冷相敲。丧志嫌孤宦，忘机爱澹交。仙山如有分，必拟访三茅。",
            "comment": ""
        },
        {
            "title": "终南白鹤观",
            "content": "步步景通真，门前众水分。柽萝诸洞合，钟磬上清闻。古木千寻雪，寒山万丈云。终期扫坛级，来事紫阳君。",
            "comment": ""
        },
        {
            "title": "潼关道中",
            "content": "白道晓霜迷，离灯照马嘶。秋风满关树，残月隔河鸡。来往非无倦，穷通岂易齐。何年归故社，披雨剪春畦。",
            "comment": ""
        },
        {
            "title": "渠江旅思",
            "content": "流落复蹉跎，交亲半逝波。谋身非不切，言命欲如何。故楚春田废，穷巴瘴雨多。引人乡泪尽，夜夜竹枝歌。",
            "comment": ""
        },
        {
            "title": "兴州东池",
            "content": "南连乳郡流，阔碧浸晴楼。彻底千峰影，无风一片秋。垂杨拂莲叶，返照媚渔舟。鉴貌还惆怅，难遮两鬓羞。",
            "comment": ""
        },
        {
            "title": "贺进士骆用锡登第",
            "content": "苦辛垂二纪，擢第却沾裳。春榜到春晚，一家荣一乡。题名登塔喜，醵宴为花忙。好是东归日，高槐蕊半黄。",
            "comment": ""
        },
        {
            "title": "题嵩高隐者居",
            "content": "岂易访仙踪，云萝千万重。他年来卜隐，此景愿相容。乱水林中路，深山雪里钟。见君琴酒乐，回首兴何慵。",
            "comment": ""
        },
        {
            "title": "赵璘（一作林）郎中席上赋蝴蝶",
            "content": "寻艳复寻香，似闲还似忙。暖烟沈蕙径，微雨宿花房。书幌轻随梦，歌楼误采妆。王孙深属意，绣入舞衣裳。",
            "comment": ""
        },
        {
            "title": "久不得张乔消息（一本题下有有寄二字）",
            "content": "天末去程孤，沿淮复向吴。乱离何处甚，安稳到家无。树尽云垂野，樯稀月满湖。伤心绕村落，应少旧耕夫。",
            "comment": ""
        },
        {
            "title": "哭建州李员外频",
            "content": "令终归故里，末岁道如初。旧友谁为志，清风岂易书。雨坟生野蕨，乡奠钓江鱼。独夜吟还泣，前年伴直庐。",
            "comment": ""
        },
        {
            "title": "赠泗口苗居士",
            "content": "岁晏乐园林，维摩契道心。江云寒不散，庭雪夜方深。酒劝渔人饮，诗怜稚子吟。四郊多垒日，勉我舍朝簪。",
            "comment": ""
        },
        {
            "title": "题兴善寺寂上人院",
            "content": "客来风雨后，院静似荒凉。罢讲蛩离砌，思山叶满廊。腊高兴故疾，炉暖发余香。自说匡庐侧，杉阴半石床。",
            "comment": ""
        },
        {
            "title": "题水部李羽员外招国里居",
            "content": "野色入前轩，翛然琴与尊。画僧依寺壁，栽苇学江村。自酝花前酒，谁敲雪里门？不辞朝谒远，唯要近慈恩。",
            "comment": ""
        },
        {
            "title": "赠文士王雄",
            "content": "知己竟何人，哀君尚苦辛。图书长在手，文学老于身。公道天难废，贞姿世任嗔。小斋松菊静，愿卜子为邻。",
            "comment": ""
        },
        {
            "title": "长安夜坐寄怀湖外嵇处士",
            "content": "万里念江海，浩然天地秋。风高群木落，夜久数星流。钟绝分宫漏，萤微隔御沟。遥思洞庭上，苇露滴渔舟。",
            "comment": ""
        },
        {
            "title": "闻进士许彬罢举归睦州怅然怀寄",
            "content": "桐庐归旧庐，垂老复樵渔。吾子虽言命，乡人懒读书。烟舟撑晚浦，雨屐剪春蔬。异代名方振，哀吟莫废初。",
            "comment": ""
        },
        {
            "title": "寄棋客",
            "content": "松窗楸局稳，相顾思皆凝。几局赌山果，一先饶海僧。覆图闻夜雨，下子对秋灯。何日无羁束，期君向杜陵。",
            "comment": ""
        },
        {
            "title": "寄膳部李郎中昌符",
            "content": "鄠郊陪野步，早岁偶因诗。自后吟新句，长愁减旧知。静灯微落烬，寒砚旋生澌。夜夜冥搜苦，那能鬓不衰。",
            "comment": ""
        },
        {
            "title": "寄南浦谪官",
            "content": "多才翻得罪，天末抱穷忧。白首为迁客，青山绕万州。醉欹梅障晓，歌厌竹枝秋。望阙怀乡泪，荆江水共流。",
            "comment": ""
        },
        {
            "title": "通川客舍",
            "content": "奔走失前计，淹留非本心。已难消永夜，况复听秋霖。渐解巴儿语，谁怜越客吟？黄花徒满手，白发不胜簪。",
            "comment": ""
        },
        {
            "title": "沙苑",
            "content": "茫茫信马行，不似近都城。苑吏犹迷路，江人莫问程。聚来千嶂出，落去一川平。日暮客心速，愁闻雁数声。",
            "comment": ""
        },
        {
            "title": "访题进士张乔延兴门外所居",
            "content": "平生苦节同，旦夕会原东。掩卷斜阳里，看山落木中。星霜今欲老，江海业全空。近日文场内，因君起古风。",
            "comment": ""
        },
        {
            "title": "李夷遇侍御久滞水乡因抒寄怀",
            "content": "簪豸年何久，悬帆兴甚长。江流爱吴越，诗格愈齐梁。竹寺晴吟远，兰洲晚泊香。高闲徒自任，华省待为郎。",
            "comment": ""
        },
        {
            "title": "颜惠詹事即孤侄舅氏谪官黔巫舟中相遇怆然有",
            "content": "犹子在天末，念渠怀渭阳。巴山偶会遇，江浦共悲凉。谪宦君何远，穷游我自强。瘴村三月暮，雨熟野梅黄。",
            "comment": ""
        },
        {
            "title": "峡中寓止二首",
            "content": "荆州未解围，小县结茅茨。强对官人笑，甘为野鹤欺。江春铺网阔，市晚鬻蔬迟。子美犹如此，翻然不敢悲。传闻殊不定，銮辂几时还。俗易无常性，江清见老颜。夜船归草市，春步上茶山。寨将来相问，儿童竞启关。",
            "comment": ""
        },
        {
            "title": "府中寓止寄赵大谏",
            "content": "老作含香客，贫无僦舍钱。神州容寄迹，大尹是同年。密迩都忘倦，乖慵益见怜。雪风花月好，中夜便招延。",
            "comment": ""
        },
        {
            "title": "顺动后蓝田偶作（时丙辰初夏日）",
            "content": "小谏升中谏，三年侍玉除。且言无所补，浩叹欲何如。宫阙飞灰烬，嫔嫱落里闾。蓝峰秋更碧，沾洒望銮舆。",
            "comment": ""
        },
        {
            "title": "赠富平李宰",
            "content": "夫君清且贫，琴鹤最相亲。简肃诸曹事，安闲一境人。陵山云里拜，渠路雨中巡。易得连宵醉，千缸石冻春。",
            "comment": ""
        },
        {
            "title": "放朝偶作",
            "content": "寒极放朝天，欣闻半夜宣。时安逢密雪，日晏得高眠。拥褐同休假，吟诗贺有年。坐来幽兴在，松亚小窗前。",
            "comment": ""
        },
        {
            "title": "访姨兄王斌渭口别墅（一本无王斌二字）",
            "content": "枯桑河上村，寥落旧田园。少小曾来此，悲凉不可言。访邻多指冢，问路半移原。久歉家僮散，初晴野荠繁。客帆悬极浦，渔网晒危轩。苦涩诗盈箧，荒唐酒满尊。高枝霜果在，幽渚暝禽喧。远霭笼樵响，微烟起烧痕。哀荣孤族分，感激外兄恩。三宿忘归去，圭峰恰对门。",
            "comment": ""
        },
        {
            "title": "赠尚颜上人",
            "content": "相寻喜可知，放锡便论诗。酷爱山兼水，唯应我与师。风雷吟不觉，猿鹤老为期。近辈推栖白，其如趣向卑。",
            "comment": ""
        },
        {
            "title": "寄献湖州从叔员外",
            "content": "顾渚山边郡，溪将罨画通。远看城郭里，全在水云中。西阁归何晚，东吴兴未穷。茶香紫笋露，洲回白蘋风。歌缓眉低翠，杯明蜡翦红。政成寻往事，辍棹问渔翁。",
            "comment": ""
        },
        {
            "title": "寄题方干处士",
            "content": "山雪照湖水，漾舟湖畔归。松篁调远籁，台榭发清辉。野岫分闲径，渔家并掩扉。暮年诗力在，新句更幽微。",
            "comment": ""
        },
        {
            "title": "寄赠蓝田韦少府先辈",
            "content": "王畿第一县，县尉是词人。馆殿非初意，图书是旧贫。斫冰泉窦响，赛雪庙松春。自此升通籍，清华日近身。",
            "comment": ""
        },
        {
            "title": "寄左省韦起居序（一作宇）",
            "content": "风神何蕴藉，张绪正当年。端简炉香里，濡毫洞案边。饰装无雨备，著述减春眠。旦夕应弥入，银台晓候宣。",
            "comment": ""
        },
        {
            "title": "寄边上从事",
            "content": "男儿怀壮节，何不事嫖姚。高叠观诸寨，全师护大朝。浅山寒放马，乱火夜防苗。下第春愁甚，劳君远见招。",
            "comment": ""
        },
        {
            "title": "寄司勋张员外学士",
            "content": "平昔偏知我，司勋张外郎。昨来闻俶扰，忧甚欲颠狂。烟暝搔愁鬓，春阴赖酒乡。江楼倚不得，横笛数声长。",
            "comment": ""
        },
        {
            "title": "南游",
            "content": "凄凉怀古意，湘浦吊灵均。故国经新岁，扁舟寄病身。山城多晓瘴，泽国少晴春。渐远无相识，青梅独向人。",
            "comment": ""
        },
        {
            "title": "赠别",
            "content": "南游曾共游，相别倍相留。行色回灯晓，离声满竹秋。稳眠彭蠡浪，好醉岳阳楼。明日逢佳景，为君成白头。",
            "comment": ""
        },
        {
            "title": "寄前水部贾员外嵩",
            "content": "谢病别文昌，仙舟向越乡。贵为金马客，雅称水曹郎。白鹭同孤洁，清波共渺茫。相如词赋外，骚雅趣何长。",
            "comment": ""
        },
        {
            "title": "访题进士孙秦延福南街居",
            "content": "多病久离索，相寻聊解颜。短墙通御水，疏树出南山。岁月何难老，园林未得还。无门共荣达，孤坐却如闲。",
            "comment": ""
        },
        {
            "title": "巴賨旅寓寄朝中从叔",
            "content": "惊秋思浩然，信美向巴天。独倚临江树，初闻落日蝉。哀荣悲往事，漂泊念多年。未便甘休去，吾宗尽见怜。",
            "comment": ""
        },
        {
            "title": "送京参翁先辈归闽中",
            "content": "解印东归去，人情此际多。名高五七字，道胜两重科。宿馆明寒烧，吟船兀夜波。家山春更好，越鸟在庭柯。",
            "comment": ""
        },
        {
            "title": "送司封从叔员外徼赴华州裴尚书均辟",
            "content": "如何抛锦帐，莲府对莲峰。旧有云霞约，暂留鹓鹭踪。敷溪秋雪岸，树谷夕阳钟。尽入新吟境，归朝兴莫慵。",
            "comment": ""
        },
        {
            "title": "送许棠先辈之官泾县",
            "content": "白头新作尉，县在故山中。高第能卑宦，前贤尚此风。芜湖春荡漾，梅雨昼溟濛。佐理人安后，篇章莫废功。",
            "comment": ""
        },
        {
            "title": "送人之九江谒郡侯苗员外绅",
            "content": "泽国寻知己，南浮不偶游。湓城分楚塞，庐岳对江州。晓饭临孤屿，春帆入乱流。双旌相望处，月白庾公楼。",
            "comment": ""
        },
        {
            "title": "送人游边",
            "content": "春亦怯边游，此行风正秋。别离逢雨夜，道路向云州。碛树藏城近，沙河漾日流。将军方破虏，莫惜献良筹。",
            "comment": ""
        },
        {
            "title": "送太学颜明经及第东归",
            "content": "平楚干戈后，田园失耦耕。艰难登一第，离乱省诸兄。树没春江涨，人繁野渡晴。闲来思学馆，犹梦雪窗明。",
            "comment": ""
        },
        {
            "title": "秘阁伴直",
            "content": "秘阁锁书深，墙南列晚岑。吏人同野鹿，庭木似山林。浅井寒芜入，回廊叠藓侵。闲看薛稷鹤，共起五湖心。",
            "comment": ""
        },
        {
            "title": "送进士赵能卿下第南归",
            "content": "不归何慰亲，归去旧风尘。洒泪惭关吏，无言对越人。远帆花月夜，微岸水天春。莫便随渔钓，平生已苦辛。",
            "comment": ""
        },
        {
            "title": "次韵和王驾校书结绶见寄之什",
            "content": "直应归谏署，方肯别山村。勤苦常同业，孤单共感恩。醉披仙鹤氅，吟扣野僧门。梦见君高趣，天凉自灌园。",
            "comment": ""
        },
        {
            "title": "送进士许彬",
            "content": "泗上未休兵，壶关事可惊。流年催我老，远道念君行。残雪临晴水，寒梅发故城。何当食新稻，岁稔又时平。",
            "comment": ""
        },
        {
            "title": "送祠部曹郎中邺出守洋州",
            "content": "为儒欣出守，上路亦戎装。旧制诗多讽，分忧俗必康。开怀江稻熟，寄信露橙香。郡阁清吟夜，寒星识望郎。",
            "comment": ""
        },
        {
            "title": "送徐涣端公南归（一本无涣字）",
            "content": "青衿离白社，朱绶始言归。此去应多羡，初心尽不违。江帆和日落，越鸟近乡飞。一路春风里，杨花雪满衣。",
            "comment": ""
        },
        {
            "title": "从叔郎中諴辍自秋曹分符安陆属群盗倡炽流毒",
            "content": "华省称前任，何惭削一麾。沧洲失孤垒，白发出重围。苦节翻多难，空山自喜归。悠悠清汉上，渔者日相依。",
            "comment": ""
        },
        {
            "title": "送进士卢棨东归",
            "content": "灞岸草萋萋，离觞我独携。流年俱老大，失意又东西。晓楚山云满，春吴水树低。到家梅雨歇，犹有子规啼。",
            "comment": ""
        },
        {
            "title": "别同志",
            "content": "所立共寒苦，平生同与游。相看临远水，独自上孤舟。天淡沧浪晚，风悲兰杜秋。前程吟此景，为子上高楼。",
            "comment": ""
        },
        {
            "title": "中台五题·石柱",
            "content": "暴乱免遗折，森罗贤达名。末郎何所取，叨继外门荣。",
            "comment": ""
        },
        {
            "title": "中台五题·玉蕊（乱前唐昌观玉蕊最盛）",
            "content": "唐昌树已荒，天意眷文昌。晓入微风起，春时雪满墙。",
            "comment": ""
        },
        {
            "title": "中台五题·牡丹",
            "content": "乱前看不足，乱后眼偏明。却得蓬蒿力，遮藏见太平。",
            "comment": ""
        },
        {
            "title": "中台五题·樗里子墓",
            "content": "贤人骨已销，墓树几荣凋。正直魂如在，斋心愿一招。",
            "comment": ""
        },
        {
            "title": "中台五题·乳毛松",
            "content": "松格一何高，何人号乳毛？霜天寓直夜，愧尔伴闲曹。",
            "comment": ""
        },
        {
            "title": "闷题",
            "content": "落第春相困，无心惜落花。荆山归不得，归得亦无家。",
            "comment": ""
        },
        {
            "title": "采桑",
            "content": "晓陌携笼去，桑林路隔淮。何如斗百草，赌取凤凰钗？",
            "comment": ""
        },
        {
            "title": "望湘亭",
            "content": "湘水似伊水，湘人非故人。登临独无语，风柳自摇春。",
            "comment": ""
        },
        {
            "title": "感兴",
            "content": "禾黍不阳艳，竞栽桃李春。翻令力耕者，半作卖花人。",
            "comment": ""
        },
        {
            "title": "相和歌辞·长门怨二首",
            "content": "闲把罗衣泣凤凰，先朝曾教舞霓裳。春来却羡庭花落，得逐晴风出禁墙。流水君恩共不回，杏花争忍扫成堆。残春未必多烟雨，泪滴闲阶长绿苔。",
            "comment": ""
        },
        {
            "title": "曲江春草",
            "content": "花落江堤簇暖烟。雨余江色远相连。香轮莫碾青毡破。留与游人一醉眠。",
            "comment": ""
        },
        {
            "title": "柳",
            "content": "半烟半雨江桥畔，映杏映桃山路中。会得离人无限意，千丝万絮惹春风。",
            "comment": " | 【注释】[1]会得：体会得。[2]丝：柳枝。[3]絮：柳絮。[4]惹：招引，沾惹。"
        },
        {
            "title": "淮上与友人别",
            "content": "扬子江头杨柳春，杨花愁杀渡江人。数声风笛离亭晚，君向潇湘我向秦。",
            "comment": " | 【注释】　　晚唐绝句自杜牧、李商隐以后，单纯议论之风渐炽，抒情性、形象性和音乐性都大为减弱。而郑谷的七绝则仍然保持了长于抒情、富于风韵的特点。　　这首诗是诗人在扬州（即题中所称“淮上”）和友人分手时所作。和通常的送行不同，这是一次各赴前程的握别：友人渡江南往潇湘（今湖南一带），自己则北向长安。　　一、二两句即景抒情，点醒别离，写得潇洒不着力，读来别具一种天然的风韵。画面很疏朗：扬子江头的渡口，杨柳青青，晚风中，柳丝轻拂，杨花飘荡。岸边停泊着待发的小船，友人即将渡江南去。淡淡几笔，象一幅清新秀雅的水墨画。景中寓情，富于含蕴。依依袅袅的柳丝，牵曳着彼此依依惜别的深情，唤起一种“柳丝长，玉骢难系”的伤离意绪；蒙蒙飘荡的杨花，惹动着双方缭乱不宁的离绪，勾起天涯羁旅的漂泊之感。美好的江头柳色，宜人春光，在这里恰恰成了离情别绪的触媒，所以说“愁杀渡江人”。诗人用淡墨点染景色，用重笔抒写愁绪，初看似不甚协调，细味方感到二者的和谐统一。两句中“扬子江头”、“杨柳春”、“杨花”等同音字的有意重复，构成了一种既轻爽流利，又回环往复，富于情韵美的风调，使人读来既感到感情的深永，又不显得过于沉重与伤感。次句虽单提“渡江人”，但彼此羁旅漂泊，南北乖离，君愁我亦愁，原是不言自明的。　　“数声风笛离亭晚，君向潇湘我向秦。”三、四两句，从江头景色收转到离亭别宴，正面抒写握别时情景。驿亭宴别，酒酣情浓，席间吹奏起了凄清怨慕的笛曲。即景抒情，所奏的也许正是象征着别离的《折杨柳》吧。这笛声正倾诉出彼此的离衷，使两位即将分手的友人耳接神驰，默默相对，思绪萦绕，随风远扬。离笛声中，天色仿佛不知不觉地暗了下来，握别的时间到了。两位朋友在沉沉暮霭中互道珍重，各奔前程──君向潇湘我向秦。诗到这里，戛然而止。　　这首诗的成功，和有这样一个别开生面的富于情韵的结尾有密切关系。表面上看，末句只是交待各自行程的叙述语，既乏寓情于景的描写，也无一唱三叹的抒情，实际上诗的深长韵味恰恰就蕴含在这貌似朴直的不结之结当中。由于前面已通过江头春色、杨花柳丝、离亭宴饯、风笛暮霭等一系列物象情景对离情进行反复渲染，结句的截然而止，便恰如抔土之障黄流，在反激与对照中愈益显出其内涵的丰富。临歧握别的黯然伤魂，各向天涯的无限愁绪，南北异途的深长思念，乃至漫长旅程中的无边寂寞，都在这不言中得到充分的表达。“君”“我”对举，“向”字重迭，更使得这句诗增添了咏叹的情味。　　（刘学锴）"
        }
    ]
}