{
    "dynasty": "唐",
    "author": "梁锽",
    "poems": [
        {
            "title": "美人春卧",
            "content": "妾家巫峡阳，罗幌寝兰堂。晓日临窗久，春风引梦长。落钗仍挂鬓，微汗欲消黄。纵使朦胧觉，魂犹逐楚王。",
            "comment": ""
        },
        {
            "title": "赠李中华",
            "content": "莫向嵩山去，神仙多误人。不如朝魏阙，天子重贤臣。",
            "comment": ""
        },
        {
            "title": "省试方士进恒春草",
            "content": "东吴有灵草，生彼剡溪傍。既乱莓苔色，仍连菡萏香。掇之称远士，持以奉明王。北阙颜弥驻，南山寿更长。金膏徒骋妙，石髓莫矜良。倘使沾涓滴，还游不死方。",
            "comment": ""
        },
        {
            "title": "咏木老人（一作傀儡吟，一作咏窟磊子人）",
            "content": "刻木牵丝作老翁，鸡皮鹤发与真同。须臾弄罢寂无事，还似人生一梦中。",
            "comment": ""
        },
        {
            "title": "艳女词",
            "content": "露井桃花发，双双燕并飞。美人姿态里，春色上罗衣。自爱频开镜，时羞欲掩扉。不知行路客，遥惹五香归。",
            "comment": ""
        },
        {
            "title": "戏赠歌者",
            "content": "白皙歌童子，哀音绝又连。楚妃临扇学，卢女隔帘传。晓燕喧喉里，春莺啭舌边。若逢汉武帝，还是李延年。",
            "comment": ""
        },
        {
            "title": "崔驸马宅咏画山水扇",
            "content": "画扇出秦楼，谁家赠列侯。小含吴剡县，轻带楚扬州。掩作山云暮，摇成陇树秋。坐来传与客，汉水又回流。",
            "comment": ""
        },
        {
            "title": "七夕泛舟",
            "content": "云端有灵匹，掩映拂妆台。夜久应摇佩，天高响不来。片欢秋始展，残梦晓翻催。却怨填河鹊，留桥又不回。",
            "comment": ""
        },
        {
            "title": "代征人妻喜夫还",
            "content": "征夫走马发渔阳，少妇含娇开洞房。千日废台还挂镜，数年尘面再新妆。春风喜出今朝户，明月虚眠昨夜床。莫道幽闺书信隔，还衣总是旧时香。",
            "comment": ""
        },
        {
            "title": "观王美人海图障子",
            "content": "宋玉东家女，常怀物外多。自从图渤海，谁为觅湘娥。白鹭栖脂粉，赪鲂跃绮罗。仍怜转娇眼，别恨一横波。",
            "comment": ""
        },
        {
            "title": "天长节",
            "content": "日月生天久，年年庆一回。时平祥不去，寿远节长来。连吹千家笛，同朝百郡杯。愿持金殿镜，处处照遗才。",
            "comment": ""
        },
        {
            "title": "闻百舌鸟",
            "content": "百舌闻他郡，间关媚物华。敛形藏一叶，分响出千花。坐爱时褰幌，行藏或驻车。不须应独感，三载已辞家。",
            "comment": ""
        },
        {
            "title": "句",
            "content": "堂高凭上望，宅广乘车行。",
            "comment": ""
        }
    ]
}