{
    "dynasty": "唐",
    "author": "水神",
    "poems": [
        {
            "title": "霅溪夜宴诗（太湖神歌）",
            "content": "白露漙兮西风高，碧波万里兮翻洪涛。莫言天下至柔者，载舟覆舟皆我曹。",
            "comment": ""
        },
        {
            "title": "霅溪夜宴诗（鸱夷君歌）",
            "content": "雪集大野兮血波汹汹，玄黄交战兮吴无全陇。既霸业之将坠，宜嘉谟之不从。国步颠蹶兮吾道遘凶，处鸱夷之大困，入渊泉之九重。上帝愍余之非辜兮，俾大江鼓怒其冤踪。所以鞭浪山而疾驱波岳，亦粗足展余拂郁之心胸。当灵境之良宴兮，谬尊俎之相容，击箫鼓兮撞歌钟。吴讴越舞兮欢未极，遽军城晓鼓之冬冬。愿保上善之柔德，何行乐之地兮难相逢。",
            "comment": ""
        },
        {
            "title": "霅溪夜宴诗（诸神命丽玉唱公无渡河歌）",
            "content": "浊波扬扬兮凝晓雾，公无渡河兮公竟渡。风号水激兮呼不闻，提衣看入兮中流去。浪排衣兮随步没，沈尸深入兮蛟螭窟。蛟螭尽醉兮君血干，推出黄沙兮泛君骨。当时君死兮妾何适，遂就波澜兮合魂魄，愿持精卫衔石心，穷断河源塞泉脉。",
            "comment": ""
        },
        {
            "title": "霅溪夜宴诗（霅溪神歌）",
            "content": "山势萦回水脉分，水光山色翠连云。四时尽入诗人咏，役杀吴兴柳使君。",
            "comment": ""
        },
        {
            "title": "霅溪夜宴诗（申屠先生献境会夜宴诗）",
            "content": "行殿秋未晚，水宫风初凉。谁言此中夜，得接朝宗行。灵鼍振冬冬，神龙耀煌煌。红楼压波起，翠幄连云张。玉箫冷吟秋，瑶瑟清含商。贤臻江湖叟，贵列川渎王。谅予衰俗人，无能振颓纲。分辞皆乱世，乐寐蛟螭乡。栖迟幽岛间，几见波成桑。尔来尽流俗，难与倾壶觞。今日登华筵，稍觉神扬扬。方欢沧浪侣，遽恐白日光。海人瑞锦前，岂敢言文章。聊歌灵境会，此会诚难忘。",
            "comment": ""
        },
        {
            "title": "霅溪夜宴诗（湘江神歌）",
            "content": "渺渺烟波接九疑，几人经此泣江蓠。年年绿水青山色，不改重华南狩时。",
            "comment": ""
        },
        {
            "title": "霅溪夜宴诗（屈大夫歌）",
            "content": "凤鶱鶱以降瑞兮，患山鸡之杂飞。玉温温以呈器兮，因砆砆之争辉。当侯门之四辟兮，墐嘉谟之重扉。既瑞器而无庸兮，宜昏暗之相微。徒刳石以为舟兮，顾沿流而志违。将刻木而作羽兮，与超腾之理非。矜孑孑于空江兮，靡群援之可依。血淋淋而滂流兮，顾江鱼之腹而将归。西风萧萧兮湘水悠悠，白芷芳歇兮江蓠秋。日晼晼兮川云收，棹四起兮悲风幽。羁魂汩没兮我名永浮，碧波虽涸兮厥誉长流。向使甘言盛行于曩昔，岂今日居君王之座头。是知贪名徇禄而随世磨灭者，虽正寝之死乎无得与吾俦。当鼎足之嘉会兮，获周旋于君侯。雕盘玉豆兮罗珍羞，金卮琼斝兮方献酬。敢写心兮歌一曲，无诮余持杯以淹留。",
            "comment": ""
        },
        {
            "title": "霅溪夜宴诗（范相国献境会夜宴诗）",
            "content": "浪阔波澄秋气凉，沈沈水殿夜初长。自怜休退五湖客，何幸追陪百谷王。香袅碧云飘几席，觥飞白玉艳椒浆。酒酣独泛扁舟去，笑入琴高不死乡。",
            "comment": ""
        },
        {
            "title": "霅溪夜宴诗（松江神歌）",
            "content": "君不见夜来渡口拥千艘，中载万姓之脂膏。当楼船泛泛于叠浪，恨珠贝又轻于鸿毛。又不见朝来津亭维一舠，中有一士青其袍。赴宰邑之良日，任波吼而风号。是知溺名溺利者，不免为水府之腥臊。",
            "comment": ""
        },
        {
            "title": "霅溪夜宴诗（徐处士衍献境会夜宴诗，并简范",
            "content": "珠光龙耀火燑燑，夜接朝云宴渚宫。凤管清吹凄极浦，朱弦间奏冷秋空。论心幸遇同归友，揣分惭无辅佐功。云雨各飞真境后，不堪波上起悲风。",
            "comment": ""
        },
        {
            "title": "霅溪夜宴诗（命曹娥唱怨江波三叠）",
            "content": "悲风淅淅兮波绵绵，芦花万里兮凝苍烟。虬螭窟宅兮渊且玄，排波叠浪兮沈我天。所覆不全兮身宁全，溢眸恨血兮徒涟涟。誓将柔荑抉锯牙之喙，空水府而藏其腥涎。青娥翠黛兮沈江壖，碧云斜月兮空婵娟。吞声饮恨兮语无力，徒扬哀怨兮登歌筵。",
            "comment": ""
        }
    ]
}