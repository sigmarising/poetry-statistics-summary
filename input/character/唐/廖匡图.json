{
    "dynasty": "唐",
    "author": "廖匡图",
    "poems": [
        {
            "title": "和人赠沈彬",
            "content": "冥鸿迹在烟霞上，燕雀休夸大厦巢。名利最为浮世重，古今能有几人抛。逼真但使心无著，混俗何妨手强抄。深喜卜居连岳色，水边竹下得论交。",
            "comment": ""
        },
        {
            "title": "松",
            "content": "曾于西晋封中散，又向东吴作大夫。浓翠自知千古在，清声谁道四时无。枝柯偃后龙蛇老，根脚盘来爪距粗。直待素秋摇落日，始将凡木斗荣枯。",
            "comment": ""
        },
        {
            "title": "句",
            "content": "正悲世上事无限，细看水中尘更多。",
            "comment": ""
        },
        {
            "title": "赠泉陵上人",
            "content": "暂把枯藤倚碧根，禅堂初创楚江濆。直疑松小难留鹤，未信山低住得云。草接寺桥牛笛近，日衔村树鸟行分。每来共忆曾游处，万壑泉声绝顶闻。",
            "comment": ""
        },
        {
            "title": "九日陪董内召登高",
            "content": "祝融峰下逢嘉节，相对那能不怆神。烟里共寻幽涧菊，樽前俱是异乡人。遥山带日应连越，孤雁来时想别秦。自古登高尽惆怅，茱萸休笑泪盈巾。",
            "comment": ""
        }
    ]
}