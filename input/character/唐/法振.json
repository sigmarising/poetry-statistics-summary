{
    "dynasty": "唐",
    "author": "法振",
    "poems": [
        {
            "title": "句",
            "content": "画鼓催来锦臂襄，小娥双起整霓裳。",
            "comment": ""
        },
        {
            "title": "程评事西园之作",
            "content": "谁向春莺道，名园已共知。檐前回水影，城上出花枝。摇拂烟云动，登临翰墨随。相招能不厌，山舍为君移。",
            "comment": ""
        },
        {
            "title": "丹阳浦送客之海上",
            "content": "不到终南向几秋，移居更欲近沧洲。风吹雨色连村暗，潮拥菱花出岸浮。漠漠望中春自艳，寥寥泊处夜堪愁。如君岂得空高枕，只益天书遣远求。",
            "comment": ""
        },
        {
            "title": "送友人之上都",
            "content": "玉帛征贤楚客稀，猿啼相送武陵归。湖头望入桃花去，一片春帆带雨飞。",
            "comment": ""
        },
        {
            "title": "送人游闽越",
            "content": "不须行借问，为尔话闽中。海岛阴晴日，江帆来去风。道游玄度宅，身寄朗陵公。此别何伤远，如今关塞通。",
            "comment": ""
        },
        {
            "title": "送褚先生海上寻封炼师",
            "content": "潮落风初定，天吴避客舟。近承三殿旨，欲向五湖游。不厌乌皮几，新缝鹤氅裘。明珠漂断岸，阴火映中流。华盖芝童引，神丹桂女收。悬知居缥缈，因为识浮丘。",
            "comment": ""
        },
        {
            "title": "陈九溪中草堂",
            "content": "溪草落溅溅，鱼飞入稻田。早寒临洞月，轻素卷帘烟。弁页帻题新句，蓑衣象古贤。曙花闲秀色，三十六峰前。",
            "comment": ""
        },
        {
            "title": "题万山许炼师",
            "content": "道成人不识，流水响空山。花暗轩窗外，云随坐卧间。验图名已久，绝粒事长闲。更欲昆仑去，羞看绛节还。",
            "comment": ""
        },
        {
            "title": "题天长阮少府湖上客归",
            "content": "孤棹移官舍，新农寄楚田。晴林渡海日，春草长湖烟。卧对闲鸥戏，谈经稚子贤。佳期更何许，应向啸台前。",
            "comment": ""
        },
        {
            "title": "送常大夫赴朔方",
            "content": "关山今不掩，军候鸟先知。大汉嫖姚入，乌孙部曲随。高旌天外驻，寒角月中吹。归到长安第，花应再满枝。",
            "comment": ""
        },
        {
            "title": "别卢使君归故栅村",
            "content": "归风白马引嘶声，落日犹看楚客情。塞口竹缘空戍没，潮头沙拥慢冈成。松田且欲亲耕种，郡守何偏问姓名。东道宿程投故栅，依依渔父解相迎。",
            "comment": ""
        },
        {
            "title": "送韩侍御自使幕巡海北",
            "content": "微雨空山夜洗兵，绣衣朝拂海云清。幕中运策心应苦，马上吟诗卷已成。离亭不惜花源醉，古道犹看蔓草生。因说元戎能破敌，高歌一曲陇关情。",
            "comment": ""
        },
        {
            "title": "月夜泛舟",
            "content": "西塞长云尽，南湖片月斜。漾舟人不见，卧入武陵花。",
            "comment": ""
        },
        {
            "title": "张舍人南溪别业",
            "content": "新田绕屋半春耕，藜杖闲门引客行。山翠自成微雨色，谿花不隐乱泉声。渔家远到堪留兴，公府悬知欲厌名。入夜更宜明月满，双童唤出解吹笙。",
            "comment": ""
        },
        {
            "title": "越中赠程先生",
            "content": "纱帽度残春，虚舟寄一身。溪边逢越女，花里问秦人。古塞连山静，阴霞落海新。有时城郭去，暗与酒家亲。",
            "comment": ""
        },
        {
            "title": "河源破贼后赠袁将军",
            "content": "白羽三千驻，萧萧万里行。出关深汉垒，带月破蕃营。蔓草河原色，悲笳碎叶声。欲朝王母殿，前路驻高旌。",
            "comment": ""
        },
        {
            "title": "病愈寄友",
            "content": "哀乐暗成疾，卧中芳月移。西山有清士，孤啸不可追。捣药昼林静，汲泉阴涧迟。微踪与麋鹿，远谢求羊知。",
            "comment": ""
        }
    ]
}