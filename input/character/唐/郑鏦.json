{
    "dynasty": "唐",
    "author": "郑鏦",
    "poems": [
        {
            "title": "邯郸侠少年",
            "content": "夜渡浊河津，衣中剑满身。兵符劫晋鄙，匕首刺秦人。执事非无胆，高堂念有亲。昨缘秦苦赵，来往大梁频。",
            "comment": ""
        },
        {
            "title": "入塞曲",
            "content": "留滞边庭久，归思岁月赊。黄云同入塞，白首独还家。宛马随秦草，胡人问汉花。还伤李都尉，独自没黄沙。",
            "comment": ""
        },
        {
            "title": "玉阶怨",
            "content": "昔日同飞燕，今朝似伯劳。情深争掷果，宠罢怨残桃。别殿春心断，长门夜树高。虽能不自悔，谁见旧衣褒。",
            "comment": ""
        },
        {
            "title": "婕妤怨",
            "content": "南国承欢日，东方候晓时。那能妒褒姒，只爱笑唐儿。宝叶随云髻，珠丝锻履綦。不知飞燕意，何事苦相疑。",
            "comment": ""
        }
    ]
}