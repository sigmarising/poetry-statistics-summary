{
    "dynasty": "唐",
    "author": "张嘉贞",
    "poems": [
        {
            "title": "奉和圣制送张说巡边",
            "content": "天锡我宗盟，元戎付夏卿。多才兼将相，必勇独横行。经纬称人杰，文章作代英。山川看是阵，草木想为兵。不待河冰合，犹防塞月明。有谋当系丑，无战且绥氓。阃外传三略，云中冀一平。感恩同义激，怅别屡魂惊。直视前旌掣，遥闻后骑鸣。还期方定日，复此出郊迎。",
            "comment": ""
        },
        {
            "title": "句",
            "content": "河鱼未上冻，江蛰已闻雷。",
            "comment": ""
        },
        {
            "title": "恩敕尚书省僚宴昆明池应制（同用尧字）",
            "content": "灵沼初开汉，神池旧浴尧。昔人徒习武，明代此闻韶。地脉山川胜，天恩雨露饶。时光牵利舸，春淑覆柔条。芳酝酲千日，华笺落九霄。幸承欢赉重，不觉醉归遥。",
            "comment": ""
        },
        {
            "title": "奉和早登太行山中言志应制",
            "content": "明发扈山巅，飞龙高在天。山南平对巩，山北远通燕。瞻彼冈峦峻，凭兹士马妍。九圻行若砥，万谷辗如川。罗网开三面，闾阎问百年。泽将春雪比，文共晓星连。徯后逢今圣，登台谢曩贤。唯馀事君节，不让古人先。",
            "comment": ""
        }
    ]
}