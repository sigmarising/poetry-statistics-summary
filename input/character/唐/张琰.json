{
    "dynasty": "唐",
    "author": "张琰",
    "poems": [
        {
            "title": "铜雀台（一作张瑛诗）",
            "content": "君王冥漠不可见，铜雀歌舞空裴回。西陵啧啧悲宿鸟，高殿沈沈闭青苔。青苔无人迹，红粉空自哀。",
            "comment": ""
        },
        {
            "title": "句",
            "content": "年年人自老，日日水东流。庭芳自摇落，永念结中肠。",
            "comment": ""
        },
        {
            "title": "出塞曲",
            "content": "腰间插雄剑，中夜龙虎吼。平明登前途，万里不回首。男儿当野死，岂为印如斗。忠诚表壮节，灿烂千古后。朝发山阳去，暮宿清水头。上马左右射，捷下如猕猴。先发服勇决，手提血髑髅。兵家互胜负，凡百慎前筹。驱马饮淮水，千里黄草平。种谷却流血，痛哭秋风生。寡妻出租税，孤儿荷戈行。武威既不足，愿见和亲成。军中日奏凯，鼓行辽海东。当宁怡玉色，千金劳成功，焉知昨日地，袒甲去如空。边人不敢语，将军益褒崇。",
            "comment": ""
        },
        {
            "title": "春词二首",
            "content": "垂柳鸣黄鹂，关关若求友。春情不可耐，愁杀闺中妇。日暮登高楼，谁怜小垂手。昨日桃花飞，今朝梨花吐。春色能几时，那堪此愁绪。荡子游不归，春来泪如雨。",
            "comment": ""
        },
        {
            "title": "官柳",
            "content": "不见桥东黄布帘，树犹如此我何堪。袅袅亭亭忒无赖，又将春色误江南。",
            "comment": ""
        }
    ]
}