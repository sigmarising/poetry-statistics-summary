{
    "dynasty": "唐",
    "author": "薛据",
    "poems": [
        {
            "title": "西陵口观海",
            "content": "长江漫汤汤，近海势弥广。在昔胚浑凝，融为百川泱。地形失端倪，天色灒滉漾。东南际万里，极目远无象。山影乍浮沉，潮波忽来往。孤帆或不见，棹歌犹想像。日暮长风起，客心空振荡。浦口霞未收，潭心月初上。林屿几邅回，亭皋时偃仰。岁晏访蓬瀛，真游非外奖。",
            "comment": ""
        },
        {
            "title": "句",
            "content": "省署开文苑，沧浪学钓翁。",
            "comment": ""
        },
        {
            "title": "古兴",
            "content": "日中望双阙，轩盖扬飞尘。鸣珮初罢朝，自言皆近臣。光华满道路，意气安可亲。归来宴高堂，广筵罗八珍。仆妾尽绮纨，歌舞夜达晨。四时固相代，谁能久要津。已看覆前车，未见易后轮。丈夫须兼济，岂能乐一身。君今皆得志，肯顾憔悴人。",
            "comment": ""
        },
        {
            "title": "冬夜寓居寄储太祝（一作綦毋潜诗）",
            "content": "自为洛阳客，夫子吾知音。爱义能下士，时人无此心。奈何离居夜，巢鸟飞空林。愁坐至月上，复闻南邻砧。",
            "comment": ""
        },
        {
            "title": "题鹤林寺",
            "content": "道门隐形胜，向背临法桥。松覆山殿冷，花藏溪路遥。珊珊宝幡挂，焰焰明灯烧。迟日半空谷，春风连上潮。少凭水木兴，暂忝身心调。愿谢携手客，兹山禅侣饶。",
            "comment": ""
        },
        {
            "title": "出青门往南山下别业",
            "content": "旧居在南山，夙驾自城阙。榛莽相蔽亏，去尔渐超忽。散漫馀雪晴，苍茫季冬月。寒风吹长林，白日原上没。怀抱旷莫伸，相知阻胡越。弱年好栖隐，炼药在岩窟。及此离垢氛，兴来亦因物。末路期赤松，斯言庶不伐。",
            "comment": ""
        },
        {
            "title": "初去郡斋书怀（一作初去郡书情）",
            "content": "肃徒辞汝颍，怀古独凄然。尚想文王化，犹思巢父贤。时移多谗巧，大道竟谁传。况是疾风起，悠悠旌旆悬。征鸟无返翼，归流不停川。已经霜雪下，乃验松柏坚。回首望城邑，迢迢间云烟。志士不伤物，小人皆自妍。感时惟责己，在道非怨天。从此适乐土，东归知几年。",
            "comment": ""
        },
        {
            "title": "怀哉行",
            "content": "明时无废人，广厦无弃材。良工不我顾，有用宁自媒。怀策望君门，岁晏空迟回。秦城多车马，日夕飞尘埃。伐鼓千门启，鸣珂双阙来。我闻雷雨施，天泽罔不该。何意斯人徒，弃之如死灰。主好臣必效，时禁权不开。俗流实骄矜，得志轻草莱。文王赖多士，汉帝资群才。一言并拜相，片善咸居台。夫君何不遇，为泣黄金台。",
            "comment": ""
        },
        {
            "title": "早发上东门（一作綦毋潜诗，题作落第后口号",
            "content": "十五能文西入秦，三十无家作路人。时命不将明主合，布衣空惹洛阳尘。",
            "comment": ""
        },
        {
            "title": "泊震泽口",
            "content": "日落草木阴，舟徒泊江汜。苍茫万象开，合沓闻风水。洄沿值渔翁，窈窕逢樵子。云开天宇静，月明照万里。早雁湖上飞，晨钟海边起。独坐嗟远游，登岸望孤洲。零落星欲尽，朣胧气渐收。行藏空自秉，智识仍未周。伍胥既仗剑，范蠡亦乘流。歌竟鼓楫去，三江多客愁。",
            "comment": ""
        },
        {
            "title": "古兴",
            "content": "投珠恐见疑，抱玉但垂泣。道在君不举，功成叹何及。",
            "comment": ""
        },
        {
            "title": "题丹阳陶司马厅壁",
            "content": "高鉴清洞彻，儒风入进难。诏书增宠命，才子益能官。门带山光晚，城临江水寒。唯馀好文客，时得咏幽兰。",
            "comment": ""
        },
        {
            "title": "登秦望山",
            "content": "南登秦望山，目极大海空。朝阳半荡漾，晃朗天水红。谿壑争喷薄，江湖递交通。而多渔商客，不悟岁月穷。振缗迎早潮，弭棹候长风。予本萍泛者，乘流任西东。茫茫天际帆，栖泊何时同。将寻会稽迹，从此访任公。",
            "comment": ""
        }
    ]
}