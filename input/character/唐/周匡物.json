{
    "dynasty": "唐",
    "author": "周匡物",
    "poems": [
        {
            "title": "应举题钱塘公馆",
            "content": "万里茫茫天堑遥，秦皇底事不安桥。钱塘江口无钱过，又阻西陵两信潮。",
            "comment": ""
        },
        {
            "title": "及第后谢座主",
            "content": "一从东越入西秦，十度闻莺不见春。试向昆山投瓦砾，便容灵沼濯埃尘。悲欢暗负风云力，感激潜生草木身。中夜自将形影语，古来吞炭是何人。",
            "comment": ""
        },
        {
            "title": "及第谣",
            "content": "水国寒消春日长，燕莺催促花枝忙。风吹金榜落凡世，三十三人名字香。遥望龙墀新得意，九天敕下多狂醉。骅骝一百三十蹄，踏破蓬莱五云地。物经千载出尘埃，从此便为天下瑞。",
            "comment": ""
        },
        {
            "title": "自题读书堂",
            "content": "窗外卷帘侵碧落，槛前敲竹响青冥。黄昏不欲留人宿，云起风生龙虎醒。",
            "comment": ""
        },
        {
            "title": "古镜歌",
            "content": "轩辕铸镜谁将去，曾被良工泻金取。明月中心桂不生，轻冰面上菱初吐。蛟龙久无雷雨声，鸾凤空踏莓苔舞。欲向高台对晓开，不知谁是孤光主。",
            "comment": ""
        }
    ]
}