{
    "dynasty": "唐",
    "author": "庄南杰",
    "poems": [
        {
            "title": "古松歌",
            "content": "山上山下松，森沈翠盖烟。龟鳞犀甲锁支体，泉声雨脚洗春风。深碧麈尾扫冥濛，浅黄龙腹盘穹崇。拏天攫地数千尺，恐作云雨归维嵩。维嵩成大厦，莫遣邂逅逢樵者。",
            "comment": ""
        },
        {
            "title": "杂曲歌辞·伤歌行",
            "content": "兔走乌飞不相见，人事依稀速如电。王母夭桃一度开，玉楼红粉千回变。车驰马走咸阳道，石家旧宅空荒草。秋雨无情不惜花，芙蓉一一惊香倒。劝君莫谩栽荆棘，秦皇虚费驱山力。英风一去更无言，白骨沉埋暮山碧。",
            "comment": ""
        },
        {
            "title": "乐府杂曲·鼓吹曲辞·黄雀行",
            "content": "穿屋穿墙不知止，争树争巢入营死。林间公子挟弹弓，一丸致毙花丛里。小雏黄口未有知，青天不解高高飞。虞人设网当要路，白日啾嘲祸万机。",
            "comment": ""
        },
        {
            "title": "晓歌",
            "content": "鹍鸡哭树星河转，海上金乌翅如电。嫦娥敛发绾云头，玉女舒霞织天面。九土厨烟满城邑，商洛陇头车马急。魏宫钟动绣窗明，梦娥惊对残灯立。",
            "comment": ""
        },
        {
            "title": "春草歌",
            "content": "漠漠绵绵几多思，无言领得春风意。花裁小锦绣晴空，叶抽碧簟铺平地。含芳吊影争芬敷，绕云恨起山蘼芜。离人不忍到此处，泪娥滴尽双真珠。",
            "comment": ""
        },
        {
            "title": "湘弦曲",
            "content": "楚云铮铮戛秋露，巫云峡雨飞朝暮。古磬高敲百尺楼，孤猿夜哭千丈树。云轩碾火声珑珑，连山卷尽长江空。莺啼寂寞花枝雨，鬼啸荒郊松柏风。满堂怨咽悲相续，苦调中含古离曲。繁弦响绝楚魂遥，湘江水碧湘山绿。",
            "comment": ""
        },
        {
            "title": "相和歌辞·雁门太守行",
            "content": "旌旗闪闪摇天末，长笛横吹虏尘阔。跨下嘶风白练狞，腰间切玉青蛇活。击革扌从金燧牛尾，犬羊兵败如山死。九泉寂寞葬秋虫，湿云荒草啼秋思。",
            "comment": ""
        },
        {
            "title": "相和歌辞·阳春曲",
            "content": "紫锦红囊香满风，金鸾玉轼摇丁冬。沙鸥白羽翦晴碧，野桃红艳烧春空。芳草绵延锁平地，垄蝶双双舞幽翠。凤叫龙吟白日长，落花声底仙娥醉。",
            "comment": ""
        }
    ]
}