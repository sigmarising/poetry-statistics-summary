{
    "dynasty": "唐",
    "author": "卢士衡",
    "poems": [
        {
            "title": "花落",
            "content": "迎风啸未已，和雨落穀穀。千枝与万枝，不如一竿竹。",
            "comment": ""
        },
        {
            "title": "灵溪老松歌",
            "content": "灵溪古观坛西角，千尺鳞皴栋梁朴。横出一枝戛楼阁，直上一枝扫寥廓。白石苍苔拥根脚，月明风撼寒光落。有时风雨晦暝摆，撼若黑龙之腾跃。合生于象外峰峦，枉滞乎人间山岳。安得巨灵受请托，拔向青桂白榆边。",
            "comment": ""
        },
        {
            "title": "游灵溪观",
            "content": "云藏宝殿风尘外，粉壁松轩入看初。话久仙童颜色老，病来玄鹤羽毛疏。樵翁接引寻红术，道士留连说紫书。不为壮心降未得，便堪从此玩清虚。",
            "comment": ""
        },
        {
            "title": "钟陵铁柱",
            "content": "千年埋没竟何为，变化宜将万物齐。安得风胡借方便，铸成神剑斩鲸鲵。",
            "comment": ""
        },
        {
            "title": "再游紫阳洞重题小松",
            "content": "仙家种此充朝食，叶叶枝枝造化力。去年见时似鹤高，今年萧骚八九尺。不同矮桧终委地，定向晴空倚天碧。好期逸士统贞根，昂枝点破秋苔色。寻思凡眼重花开，宁知此木超尘埃。只是十年五年间，堪作大厦之宏材。",
            "comment": ""
        },
        {
            "title": "僧房听雨",
            "content": "古寺松轩雨声别，寒窗听久诗魔发。记得年前在赤城，石楼梦觉三更雪。",
            "comment": ""
        },
        {
            "title": "松",
            "content": "云外千寻好性灵，伴杉陪柏事孤贞。招呼暑气终无分，应和凉风别有声。细雨洒时花旋落，道人食处叶重生。如逢郢匠垂搜采，为栋为梁力不轻。",
            "comment": ""
        },
        {
            "title": "题牡丹",
            "content": "万叶红绡剪尽春，丹青任写不如真。风光九十无多日，难惜尊前折赠人。",
            "comment": ""
        },
        {
            "title": "寄天台道友",
            "content": "相思遥指玉霄峰，怅望江山阻万重。会隔晓窗闻法鼓，几同寒榻听疏钟。别来知子长餐柏，吟处将谁对倚松。且住人间行圣教，莫思天路便登龙。",
            "comment": ""
        }
    ]
}