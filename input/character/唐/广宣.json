{
    "dynasty": "唐",
    "author": "广宣",
    "poems": [
        {
            "title": "寺中柿树一蒂四颗咏应制",
            "content": "珍木生奇亩，低枝拂梵宫。因开四界分，本自百花中。当夏阴涵绿，临秋色变红。君看药草喻，何减太阳功。",
            "comment": ""
        },
        {
            "title": "圣恩顾问，独游月磴阁，直书其事应制",
            "content": "禅居河畔无多地，来往寻春物正华。磴道上盘千亩竹，栏干低压万人家。檐前施饭来飞鸟，林下行香踏落花。自解刹那知佛性，不劳更喻几尘沙。",
            "comment": ""
        },
        {
            "title": "皇太子频赐存问，并索唱和新诗，因有陈谢",
            "content": "望苑招延后，禅扉访道馀。祗言俟文雅，何意及庸虚。率性多非学，缘情偶自书。清风闻寺响，白日见心初。重道逢轩后，崇儒过魏储。青宫列芳梓，玄圃积琼琚。郑鼠宁容者，齐竽久舍诸。空怀受恩感，含思几踌躇。",
            "comment": ""
        },
        {
            "title": "禁中法会应制",
            "content": "天上万年枝，人间不可窥。道场三教会，心地百王期。侍读沾恩早，传香驻日迟。在筵还向道，通籍许言诗。空愧陪仙列，何阶答圣慈。从今精至理，长愿契无为。",
            "comment": ""
        },
        {
            "title": "早秋降诞日献寿二首应制",
            "content": "秋蓂开六叶，元圣诞千年。绕殿祥风起，当空瑞日悬。道光中国主，人识大罗仙。敢赞无疆寿，香花上法筵。万方瞻圣日，九土仰清光。磬地山河壮，弥天福寿长。瑞烟薰法界，真偈启仁王。看献千秋乐，千秋乐未央。",
            "comment": ""
        },
        {
            "title": "九月菊花咏应制（一作清江诗）",
            "content": "可讶东篱菊，能知节候芳。细枝青玉润，繁蕊碎金香。爽气浮朝露，浓姿带夜霜。泛杯传寿酒，应共乐时康。",
            "comment": ""
        },
        {
            "title": "驾幸天长寺应制",
            "content": "天界宜春赏，禅门不掩关。宸游双阙外，僧引百花间。车马喧长路，烟云净远山。观空复观俗，皇鉴此中闲。",
            "comment": ""
        },
        {
            "title": "贺王起（一作贺王侍郎典贡放榜）",
            "content": "从辞凤阁掌丝纶，便向青云领贡宾。再辟文场无枉路，两开金榜绝冤人。眼看龙化门前水，手放莺飞谷口春。明日定归台席去，鶺鴒原上共陶钧。",
            "comment": ""
        },
        {
            "title": "驾幸圣容院应制",
            "content": "大唐国里千年圣，王舍城中百亿身。却指容颜非我相，自言空色是吾真。深殿虔心随宝辇，广庭徐步引金轮。古来贵重缘亲近，狂客惭为侍从臣。",
            "comment": ""
        },
        {
            "title": "贺幸普济寺应制",
            "content": "南方宝界几由旬，八部同瞻一佛身。寺压山河天宇静，楼悬日月镜光新。重城柳暗东风曙，复道花明上苑春。向晚銮舆归凤阙，曲江池上动青蘋。",
            "comment": ""
        },
        {
            "title": "安国寺随驾幸兴唐观应制",
            "content": "东林何殿是西邻，禅客垣墙接羽人。万乘游仙宗有道，三车引路本无尘。初传宝诀长生术，已证金刚不坏身。两地尽修天上事，共瞻銮驾重来巡。",
            "comment": ""
        },
        {
            "title": "九月十五日夜宿郑尚书絪东亭，望月寄杜给事",
            "content": "霜天晴夜宿东斋，松竹交阴惬素怀。迥出风尘心得地，可怜三五月当阶。清光满院恩情见，寒色临门笑语谐。霄汉路殊从道合，往来人事不相乖。",
            "comment": ""
        },
        {
            "title": "寺中赏花应制",
            "content": "东风万里送香来，上界千花向日开。却笑霞楼紫芝侣，桃源深洞访仙才。",
            "comment": ""
        },
        {
            "title": "降诞日内庭献寿应制",
            "content": "庆寿千龄远，敷仁万国通。登霄欣有路，捧日愧无功。仙驾三山上，龙生二月中。修斋长乐殿，讲道大明宫。此地人难到，诸天事不同。法筵花散后，空界满香风。",
            "comment": ""
        }
    ]
}