{
    "dynasty": "唐",
    "author": "欧阳詹",
    "poems": [
        {
            "title": "太原旅怀呈薛十八侍御齐十二奉礼",
            "content": "前来称英隽，有食主人鱼。后来曰贤才，又受主人车。伊予亦投刺，恩煦胡凋疏。既睹主人面，复见主人书。餬口百家周。赁庑三月馀。眼见寒序臻，坐送秋光除。西日惄饥肠，北风疾絺裾。升堂有知音，此意当何如。",
            "comment": ""
        },
        {
            "title": "初发太原，途中寄太原所思",
            "content": "驱马觉渐远，回头长路尘。高城已不见，况复城中人。去意自未甘，居情谅犹辛。五原东北晋，千里西南秦。一屦不出门，一车无停轮。流萍与系匏，早晚期相亲。",
            "comment": ""
        },
        {
            "title": "秋夜寄僧",
            "content": "尚被浮名诱此身，今时谁与德为邻。遥知是夜檀溪上，月照千峰为一人。",
            "comment": ""
        },
        {
            "title": "九日广陵登高怀邵二先辈",
            "content": "簪萸泛菊俯平阡，饮过三杯却惘然。十岁此辰同醉友，登高各处已三年。",
            "comment": ""
        },
        {
            "title": "咏德上韦检察",
            "content": "少华类太华，太室似少室。亚相与丞相，亦复无异质。渟如月临水，肃若松照日。辉影互光澄，阴森两葱郁。连城鸾凤分，同气龟龙出。并力革夷心，通筹整师律。英豪愿回席，蛮貊皆屈膝。中外行分途，寰瀛待清谧。",
            "comment": ""
        },
        {
            "title": "题第五司户侍御",
            "content": "曾称野鹤比群公，忽作长松向府中。骢马不骑人不识，泠然三尺别生风。",
            "comment": ""
        },
        {
            "title": "题延平剑潭",
            "content": "想象精灵欲见难，通津一去水漫漫。空馀昔日凌霜色，长与澄潭生昼寒。",
            "comment": ""
        },
        {
            "title": "除夜长安客舍",
            "content": "十上书仍寝，如流岁又迁。望家思献寿，算甲恨长年。虚牖传寒柝，孤灯照绝编。谁应问穷辙，泣尽更潸然。",
            "comment": ""
        },
        {
            "title": "述德上兴元严仆射",
            "content": "山横碧立并雄岷，大阜洪川共降神。心合云雷清祸乱，力回天地作阳春。非熊德愧当周辅，称杰叨惭首汉臣。何幸腐儒无一艺，得为门下食鱼人。",
            "comment": ""
        },
        {
            "title": "宿建溪中宵即事",
            "content": "一席眠还坐，蛙噪萤飞夜未央。?@僮仆舟人空寂寂，隔帘微月入中仓。",
            "comment": ""
        },
        {
            "title": "乐津店北陂",
            "content": "婵娟有丽玉如也，美笑当予系予马。罗帏碧簟岂相容，行到山头忆山下。",
            "comment": ""
        },
        {
            "title": "题华十二判官汝州宅内亭",
            "content": "高居胜景谁能有，佳意幽情共可欢。新柳绕门青翡翠，修篁浮径碧琅玕。步兵阮籍空除屏，彭泽陶潜谩挂冠。只在城隍也趋府，岂如吾子道斯安。",
            "comment": ""
        },
        {
            "title": "闻邻舍唱凉州有所思",
            "content": "有善伊凉曲，离别在天涯。虚堂正相思，所妙发邻家。声音虽类闻，形影终以遐。因之增远怀，惆怅菖蒲花。",
            "comment": ""
        },
        {
            "title": "及第后酬故园亲故",
            "content": "才非天授学非师，以此成名曩岂期。杨叶射频因偶中，桂枝材美敢当之。称文作艺方惭德，相贺投篇料愧词。犹著褐衣何足羡，如君即是载鸣时。",
            "comment": ""
        },
        {
            "title": "自南山却赴京师，石臼岭头即事寄严仆射",
            "content": "鸟企蛇盘地半天，下窥千仞到浮烟。因高回望沾恩处，认得梁州落日边。",
            "comment": ""
        },
        {
            "title": "答韩十八驽骥吟",
            "content": "故人舒其愤，昨示驽骥篇。驽以易售陈，骥以难知言。委曲感既深，咨嗟词亦殷。伊情有远澜，余志逊其源。室在周孔堂，道通尧舜门。调雅声寡同，途遐势难翻。顾兹万恨来，假彼二物云。贱贵而贵贱，世人良共然。巴蕉一叶妖，茙葵一花妍。毕无才实资，手植阶墀前。楩楠十围瑰，松柏百尺坚。罔念梁栋功，野长丘墟边。伤哉昌黎韩，焉得不迍邅。上帝本厚生，大君方建元。宝将庇群甿，庶此规崇轩。班尔图永安，抡择期精专。君看广厦中，岂有树庭萱。",
            "comment": ""
        },
        {
            "title": "公宇芦",
            "content": "渔家分得两三茎，公退徐吟思倍清。官满不将归旧隐，萧萧留与后人听。",
            "comment": ""
        },
        {
            "title": "送袁秀才下第归毗陵",
            "content": "羸马出都门，修途指江东。关河昨夜雨，草木非春风。矢舍虽未中，璞全终待攻。层霄秋可翔，岂不随高鸿。",
            "comment": ""
        },
        {
            "title": "出蜀门",
            "content": "北客今朝出蜀门，翛然领得入时魂。游人莫道归来易，三不曾闻古老言。",
            "comment": ""
        },
        {
            "title": "自淮中却赴洛途中作",
            "content": "惆怅策疲马，孤蓬被风吹。昨东今又西，冉冉长路岐。岁晚树无叶，夜寒霜满枝。旅人恒苦辛，冥寞天何知。",
            "comment": ""
        },
        {
            "title": "送高士安下第归岷南宁觐",
            "content": "偕隐有贤亲，岷南四十春。栖云自匪石，观国暂同尘。就养思儿戏，延年爱鸟伸。还看谢时去，有类颍阳人。",
            "comment": ""
        },
        {
            "title": "寓兴",
            "content": "桃李有奇质，樗栎无妙姿。皆承庆云沃，一种春风吹。美恶苟同归，喧嚣徒尔为。相将任玄造，聊醉手中卮。",
            "comment": ""
        },
        {
            "title": "小苑春望宫池柳色",
            "content": "东风韶景至，垂柳御沟新。媚作千门秀，连为一道春。柔荑生女指，嫩叶长龙鳞。舞絮回青岸，翻烟拂绿蘋。王孙初命赏，佳客欲伤神。芳意堪相赠，一枝先远人。",
            "comment": ""
        },
        {
            "title": "读周太公传",
            "content": "论兵去商虐，讲德兴周道。屠沽未遇时，岂异兹川老。",
            "comment": ""
        },
        {
            "title": "陪太原郑行军中丞登汾上阁。中丞诗曰：汾楼",
            "content": "并州汾上阁，登望似吴阊。贯郭河通路，萦村水逼乡。城槐临枉渚，巷市接飞梁。莫论江湖思，南人正断肠。",
            "comment": ""
        },
        {
            "title": "送闻上人游嵩山",
            "content": "二室峰峰昔愿游，从云从鹤思悠悠。丹梯石路君先去，为上青冥最上头。",
            "comment": ""
        },
        {
            "title": "题梨岭",
            "content": "南北风烟即异方，连峰危栈倚苍苍。哀猿咽水偏高处，谁不沾衣望故乡。",
            "comment": ""
        },
        {
            "title": "有所恨二章",
            "content": "相思君子，吁嗟万里。亦既至止，曷不觏止。本不信巫，谓巫言是履。在门五日，如待之死。有所恨兮。相思遗衣，为忆以贻。亦既受止，曷不保持。本不欺友，谓友情是违。隔生之赠，造次亡之。有所恨兮。",
            "comment": ""
        },
        {
            "title": "新都行",
            "content": "缥缈空中丝，蒙笼道傍树。翻兹叶间吹，惹破花上露。悠扬丝意去，苒蒻花枝住。何计脱缠绵，天长春日暮。",
            "comment": ""
        },
        {
            "title": "观送葬",
            "content": "何事悲酸泪满巾，浮生共是北邙尘。他时不见北山路，死者还曾哭送人。",
            "comment": ""
        },
        {
            "title": "咏德上太原李尚书",
            "content": "那以公方郭细侯，并州非复旧并州。九重帝宅司丹地，十万兵枢拥碧油。锵玉半为趋閤吏，腰金皆是走庭流。王褒见德空知颂，身在三千最上头。",
            "comment": ""
        },
        {
            "title": "早秋登慈恩寺塔",
            "content": "宝塔过千仞，登临尽四维。毫端分马颊，墨点辨蛾眉。地迥风弥紧，天长日久迟。因高欲有赋，远意惨生悲。",
            "comment": ""
        },
        {
            "title": "铜雀妓",
            "content": "萧条登古台，回首黄金屋。落叶不归林，高陵永为谷。妆容徒自丽，舞态阅谁目。惆怅繐帷空，歌声苦于哭。",
            "comment": ""
        },
        {
            "title": "送少微上人归德峰",
            "content": "不负人间累，栖身任所从。灰心闻密行，菜色见羸容。幻世方同悟，深居愿继踪。孤云与禅诵，到后在何峰。",
            "comment": ""
        },
        {
            "title": "题别业",
            "content": "千山江上背斜晖，一径中峰见所归。不信扁舟回在晚，宿云先已到柴扉。",
            "comment": ""
        },
        {
            "title": "与林蕴同之蜀，途次嘉陵江，认得越鸟声，呈",
            "content": "正是闽中越鸟声，几回留听暗沾缨。伤心激念君深浅，共有离乡万里情。",
            "comment": ""
        },
        {
            "title": "福州送郑楚材赴京，时监察刘公亮有感激郑意",
            "content": "美人河岳灵，家本荥水濆。门承若兰族，身蕴如琼文。早折青桂枝，俯窥鸿鹄群。迩来丹霄姿，远逐苍梧云。有伊光鉴人，惜兹瑶蕙薰。中酣前激昂，四座同氛氲。海郡梅霪晴，山邮炎景曛。回翔罢南游，鸣唳期西闻。秦塞鸾凤征，越江云雨分。从兹一别离，伫致如尧君。",
            "comment": ""
        },
        {
            "title": "蜀门与林蕴分路后，屡有山川似闽中，因寄林",
            "content": "村步如延寿，川原似福平。无人相共识，独自故乡情。",
            "comment": ""
        },
        {
            "title": "益昌行",
            "content": "驱马至益昌，倍惊风俗和。耕夫陇上谣，负者途中歌。处处川复原，重重山与河。人烟遍馀田，时稼无闲坡。问业一何修，太守德化加。问身一何安，太守恩怀多。贤哉我太守，在古无以过。爱人甚爱身，治郡如治家。云雷既奋腾，草木遂萌芽。乃知良二千，德足为国华。今时固精求，汉帝非徒嗟。四海有青春，众植伫扬葩。期当作说霖，天下同滂沱。",
            "comment": ""
        },
        {
            "title": "智达上人水精念珠歌",
            "content": "水已清，清中不易当其精。精华极，何宜更复加磨拭。良工磨拭成贯珠，泓澄洞澈看如无。星辉月耀莫之逾，骇鸡照乘徒称殊。上人念佛泛贞谛，一佛一珠以为计。既指其珠当佛身，亦欲珠明佛像智。咨董母，访朱公。得之玓瓅群奇中，龙龛鹫岭长随躬。朝自守持纤掌透，夜来月照红绦空。穷川极陆难为宝，孰说砗磲将玛瑙。连连寒溜下阴轩，荧荧泫露垂秋草。皎晶晶，彰煌煌，陆离电烻纷不常，凌眸晕目生光芒。我来借问修行术，数日殷勤美兹物。上人视日授微言，心静如斯即诸佛。",
            "comment": ""
        },
        {
            "title": "睹亡友题诗处",
            "content": "旧友亲题壁上诗，伤看缘迹不缘词。门前犹是长安道，无复回车下笔时。",
            "comment": ""
        },
        {
            "title": "东风二章",
            "content": "东风叶时，匪沃匪飘。莫雪凝川，莫阴沍郊。朝不徯夕乃销，东风之行地上兮。上德临慝，匪戮匪枭。莫暴在野，莫丑在阶。以踣以歼，夕不徯朝。陇西公来浚都兮。东风叶时，匪凿匪穮。莫蛰在泉，莫枯在条。宵不徯晨乃繇。东风之行地上兮。上德为政，匪食匪招。莫顾于家，莫流于辽。以饱以回，晨不徯宵。陇西公来浚都兮。",
            "comment": ""
        },
        {
            "title": "赠山南严兵马使",
            "content": "为雁为鸿弟与兄，如雕如鹗杰连英。天旋地转烟云黑，共鼓长风六合清。",
            "comment": ""
        },
        {
            "title": "题严光钓台",
            "content": "弭棹历尘迹，悄然关我情。伊无昔时节，岂有今日名。辞贵不辞贱，是心谁复行。钦哉此溪曲，永独古风清。",
            "comment": ""
        },
        {
            "title": "赠鲁山李明府",
            "content": "外户通宵不闭关，抱孙弄子万家闲。若将邑号称贤宰，又是皇唐李鲁山。",
            "comment": ""
        },
        {
            "title": "九日广陵同陈十五先辈登高怀林十二先辈",
            "content": "客路重阳日，登高寄上楼。风烟今令节，台阁古雄州。泛菊聊斟酒，持萸懒插头。情人共惆怅，良久不同游。",
            "comment": ""
        },
        {
            "title": "建溪行待陈诩",
            "content": "偕行那得会心期，先者贪前后者迟。空忆丽词能状物，每看奇异但相思。",
            "comment": ""
        },
        {
            "title": "送张骠骑邠宁行营",
            "content": "宝马雕弓金仆姑，龙骧虎视出皇都。扬鞭莫怪轻胡虏，曾在渔阳敌万夫。",
            "comment": ""
        },
        {
            "title": "玩月",
            "content": "八月十五夕，旧嘉蟾兔光。斯从古人好，共下今宵堂。素魄皎孤凝，芳辉纷四扬。裴回林上头，泛滟天中央。皓露助流华，轻风佐浮凉。清冷到肌骨，洁白盈衣裳。惜此苦宜玩，揽之非可将。含情顾广庭，愿勿沉西方。",
            "comment": ""
        },
        {
            "title": "述德上兴元严仆射",
            "content": "推车阃外主恩新，今日梁川草遍春。玉色据鞍双节下，扬兵百万路无尘。",
            "comment": ""
        },
        {
            "title": "题王明府郊亭",
            "content": "日日郊亭启竹扉，论桑劝穑是常机。山城要得牛羊下，方与农人分背归。",
            "comment": ""
        },
        {
            "title": "和太原郑中丞登龙兴寺阁",
            "content": "青窗朱户半天开，极目凝神望几回。晋国颓墉生草树，皇家瑞气在楼台。千条水入黄河去，万点山从紫塞来。独恨侍游违长者，不知高意是谁陪。",
            "comment": ""
        },
        {
            "title": "题秦岭",
            "content": "南下斯须隔帝乡，北行一步掩南方。悠悠烟景两边意，蜀客秦人各断肠。",
            "comment": ""
        },
        {
            "title": "同诸公过福先寺律院宣上人房",
            "content": "律座下朝讲，昼门犹掩关。叨同静者来，正值高云闲。寂尔方丈内，莹然虚白间。千灯智慧心，片玉清羸颜。松色落深井，竹阴寒小山。晤言流曦晚，惆怅归人寰。",
            "comment": ""
        },
        {
            "title": "荆南夏夜水楼怀昭丘直上人云梦李莘",
            "content": "无机成旅逸，中夜上江楼。云尽月如练，水凉风似秋。凫声闻梦泽，黛色上昭丘。不远人情在，良宵恨独游。",
            "comment": ""
        },
        {
            "title": "句",
            "content": "啼猿非有恨，行客自多悲。不知吹者意，何似听人心。横琴遮远洞，举手出高峰。",
            "comment": ""
        },
        {
            "title": "与洪孺卿自梁州回途中经骆谷，见野果有闽中",
            "content": "青苞朱实忽离离，摘得盈筐泪更垂。上德同之岂无意，故园山路一枝枝。",
            "comment": ""
        },
        {
            "title": "泉州赴上都留别舍弟及故人",
            "content": "天长地阔多岐路，身即飞蓬共水萍。匹马将驱岂容易，弟兄亲故满离亭。",
            "comment": ""
        },
        {
            "title": "许州途中",
            "content": "秦川行尽颍川长，吴江越岭已同方。征途渺渺烟茫茫，未得还乡伤近乡。随萍逐梗见春光，行乐登台斗在旁。林间啼鸟野中芳，有似故园皆断肠。",
            "comment": ""
        },
        {
            "title": "江夏留别华二",
            "content": "弭棹已伤别，不堪离绪催。十年一心人，千里同舟来。乡路我尚遥，客游君未回。将何慰两端，互勉临岐杯。",
            "comment": ""
        },
        {
            "title": "薛舍人使君观察韩判官侍御许雨晴到所居既霁",
            "content": "江皋昨夜雨收梅，寂寂衡门与钓台。西岛落花随水至，前山飞鸟出云来。观风驷马能言驻，行县双旌许暂回。岂不偶然聊为竹，空令石径扫莓苔。",
            "comment": ""
        },
        {
            "title": "和严长官秋日登太原龙兴寺阁野望",
            "content": "百丈化城楼，君登最上头。九霄回栈路，八到视并州。烟火遗尧庶，山河启圣猷。短垣齐介岭，片白指分流。清铎中天籁，哀鸣下界秋。境闲知道胜，心远见名浮。岂念乘肥马，方应驾大牛。自怜蓬逐吹，不得与良游。",
            "comment": ""
        },
        {
            "title": "旅次舟中对月寄姜公",
            "content": "中宵天色净，片月出沧洲。皎洁临孤岛，婵娟入乱流。应同故园夜，独起异乡愁。那得休蓬转，从君上庾楼。",
            "comment": ""
        },
        {
            "title": "韦晤宅听歌",
            "content": "服制虹霓鬓似云，萧郎屋里上清人。等闲逐酒倾杯乐，飞尽虹梁一夜尘。",
            "comment": ""
        },
        {
            "title": "太原和严长官，八月十五日夜西山童子上方玩",
            "content": "西寺碧云端，东溟白雪团。年来一夜玩，君在半天看。素魄当怀上，清光在下寒。宜裁济江什，有阻惠连欢。",
            "comment": ""
        },
        {
            "title": "李评事公进示文集因赠之",
            "content": "风雅不坠地，五言始君先。希微嘉会章，杳冥河梁篇。理蔓语无枝，言一意则千。往来更后人，浇荡醨前源。倾筐实不收，朴樕华争繁。大教护微旨，哲人生令孙。高飙激颓波，坐使横流翻。昔日越重阻，侧聆沧海传。逮兹觌清扬，幸睹青琅编。泠泠中山醇，片片昆丘璠。一杯有余味，再览增光鲜。对宝人皆鉴，握鞶良自妍。吾其告先师，六义今还全。",
            "comment": ""
        },
        {
            "title": "许州送张中丞出临颍镇",
            "content": "心诵阴符口不言，风驱千骑出辕门。孙吴去后无长策，谁敌留侯直下孙。",
            "comment": ""
        },
        {
            "title": "山中老僧",
            "content": "笑向来人话古时，绳床竹杖自扶持。秋深头冷不能剃，白黑苍然发到眉。",
            "comment": ""
        },
        {
            "title": "元日陪早朝",
            "content": "斗柄东回岁又新，邃旒南面挹来宾。和光仿佛楼台晓，休气氛氲天地春。仪籥不唯丹穴鸟，称觞半是越裳人。江皋腐草今何幸，亦与恒星拱北辰。",
            "comment": ""
        },
        {
            "title": "春日途中寄故园所亲",
            "content": "客路度年华，故园云未返。悠悠去源水，日日只有远。始叹秋叶零，又看春草晚。寄书南飞鸿，相忆剧乡县。",
            "comment": ""
        },
        {
            "title": "晚泊漳州营头亭",
            "content": "回峰叠嶂绕庭隅，散点烟霞胜画图。日暮华轩卷长箔，太清云上对蓬壶。",
            "comment": ""
        },
        {
            "title": "送潭州陆户曹之任",
            "content": "三语又为掾，大家闻屈声。多年名下人，四姓江南英。衡岳半天秀，湘潭无底清。何言驱车远，去有蒙庄情。",
            "comment": ""
        },
        {
            "title": "永安寺照上人房",
            "content": "草席蒲团不扫尘，松闲石上似无人。群阴欲午钟声动，自煮溪蔬养幻身。",
            "comment": ""
        },
        {
            "title": "徐十八晦落第",
            "content": "嘉谷不夏熟，大器当晚成。徐生异凡鸟，安得非时鸣。汲汲有所为，驱驱无本情。懿哉苍梧凤，终见排云征。",
            "comment": ""
        },
        {
            "title": "酬裴十二秀才孩子咏",
            "content": "算日未成年，英姿已褎然。王家千里后，荀氏八龙先。葱蒨松犹嫩，清明月渐圆。将何一枝桂，容易赏名贤。",
            "comment": ""
        },
        {
            "title": "除夜侍酒呈诸兄示舍弟",
            "content": "莫叹明朝又一春，相看堪共贵兹身。悠悠寰宇同今夜，膝下传杯有几人。",
            "comment": ""
        },
        {
            "title": "汝川行",
            "content": "汝坟春女蚕忙月，朝起采桑日西没。轻绡裙露红罗袜，半蹋金梯倚枝歇。垂空玉腕若无骨，映叶朱唇似花发。相欢谁是游冶郎，蚕休不得岐路旁。",
            "comment": ""
        },
        {
            "title": "蜀中将归留辞韩相公贯之",
            "content": "宁体即云构，方前恒玉食。贫居岂及此，要自怀归忆。在梦关山远，如流岁华逼。明晨首乡路，迢递孤飞翼。",
            "comment": ""
        },
        {
            "title": "赋得秋河曙耿耿送郭秀才应举",
            "content": "月没天欲明，秋河尚凝白。皑皑积光素，耿耿横虚碧。南斗接，北辰连，空濛鸿洞浮高天。荡荡漫漫皆晶然，实类平芜流大川。星为潭底珠，云是波中烟。鸡唱漏尽东方作，曲渚苍苍晓霜落。雁叫疑从清浅惊，凫声似在沿洄泊。并州细侯直下孙，才应秋赋怀金门。念排云汉将飞翻，仰之踊跃当华轩。夜来陪饯欧阳子，偶坐通宵见深旨。心知慷慨日昭然，前程心在青云里。",
            "comment": ""
        },
        {
            "title": "晨装行",
            "content": "村店月西出，山林鹎鵊声。旅灯彻夜席，束囊事晨征。寂寂人尚眠，悠悠天未明。岂无偃息心，所务前有程。",
            "comment": ""
        },
        {
            "title": "塞上行",
            "content": "闻说胡兵欲利秋，昨来投笔到营州。骁雄已许将军用，边塞无劳天子忧。",
            "comment": ""
        }
    ]
}