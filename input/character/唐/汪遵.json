{
    "dynasty": "唐",
    "author": "汪遵",
    "poems": [
        {
            "title": "苍颉台",
            "content": "观迹成文代结绳，皇风儒教浩然兴。几人从此休耕钓，吟对长安雪夜灯。",
            "comment": ""
        },
        {
            "title": "淮阴",
            "content": "秦季贤愚混不分，只应漂母识王孙。归荣便累千金赠，为报当时一饭恩。",
            "comment": ""
        },
        {
            "title": "燕台",
            "content": "礼士招贤万古名，高台依旧对燕城。如今寂寞无人上，春去秋来草自生。",
            "comment": ""
        },
        {
            "title": "招屈亭",
            "content": "三闾溺处杀怀王，感得荆人尽缟裳。招屈亭边两重恨，远天秋色暮苍苍。",
            "comment": ""
        },
        {
            "title": "函谷关",
            "content": "脱祸东奔壮气摧，马如飞电毂如雷。当时若不听弹铗，那得关门半夜开。",
            "comment": ""
        },
        {
            "title": "斑竹祠",
            "content": "九处烟霞九处昏，一回延首一销魂。因凭直节流红泪，图得千秋见血痕。",
            "comment": ""
        },
        {
            "title": "干将墓",
            "content": "橐籥冰霜万古闻，拍灰松地见余坟。应缘神剑飞扬久，水水山山尽是云。",
            "comment": ""
        },
        {
            "title": "铜雀台",
            "content": "铜雀台成玉座空，短歌长袖尽悲风。不知仙驾归何处，徒遣颦眉望汉宫。",
            "comment": ""
        },
        {
            "title": "樊将军庙",
            "content": "玉辇曾经陷楚营，汉皇心怯拟休兵。当时不得将军力，日月须分一半明。",
            "comment": ""
        },
        {
            "title": "易水",
            "content": "匕首空磨事不成，误留龙袂待琴声。斯须却作秦中鬼，青史徒标烈士名。",
            "comment": ""
        },
        {
            "title": "桐江",
            "content": "光武重兴四海宁，汉臣无不受浮荣。严陵何事轻轩冕，独向桐江钓月明。",
            "comment": ""
        },
        {
            "title": "陈宫",
            "content": "椒宫荒宴竟无疑，倏忽山河尽入隋。留得后庭亡国曲，至今犹与酒家吹。",
            "comment": ""
        },
        {
            "title": "密县",
            "content": "百里能将济猛宽，飞蝗不到邑人安。至今闾里逢灾沴，犹祝当时卓长官。",
            "comment": ""
        },
        {
            "title": "望思台",
            "content": "不忧家国任奸臣，骨肉翻为蓦路人。巫蛊事行冤莫雪，九层徒筑见无因。",
            "comment": ""
        },
        {
            "title": "北海",
            "content": "汉臣曾此作缧囚，茹血衣毛十九秋。鹤发半垂龙节在，不闻青史说封侯。",
            "comment": ""
        },
        {
            "title": "梁寺",
            "content": "立国从来为战功，一朝何事却谈空。台城兵匝无人敌，闲卧高僧满梵宫。",
            "comment": ""
        },
        {
            "title": "瑶台",
            "content": "仙梦香魂不久留，满川云雨满宫愁。直须待得荆王死，始向瑶台一处游。",
            "comment": ""
        },
        {
            "title": "汴河",
            "content": "隋皇意欲泛龙舟，千里昆仑水别流。还待春风锦帆暖，柳阴相送到迷楼。",
            "comment": ""
        },
        {
            "title": "鸡鸣曲",
            "content": "金距花冠傍舍栖，清晨相叫一声齐。开关自有冯生计，不必天明待汝啼。",
            "comment": ""
        },
        {
            "title": "五湖",
            "content": "已立平吴霸越功，片帆高扬五湖风。不知战国官荣者，谁似陶朱得始终。",
            "comment": ""
        },
        {
            "title": "细腰宫",
            "content": "鼓声连日烛连宵，贪向春风舞细腰。争奈君王正沈醉，秦兵江上促征桡。",
            "comment": ""
        },
        {
            "title": "杞梁墓",
            "content": "一叫长城万仞摧，杞梁遗骨逐妻回。南邻北里皆孀妇，谁解坚心继此来。",
            "comment": ""
        },
        {
            "title": "聊城",
            "content": "刃血攻聊已越年，竟凭儒术罢戈鋋。田单漫逞烧牛计，一箭终输鲁仲连。",
            "comment": ""
        },
        {
            "title": "金谷",
            "content": "晋臣荣盛更谁过，常向阶前舞翠娥。香散艳消如一梦，但留风月伴烟萝。",
            "comment": ""
        },
        {
            "title": "夷门",
            "content": "晋鄙兵回为重难，秦师收旆亦西还。今来不是无朱亥，谁降轩车问抱关。",
            "comment": ""
        },
        {
            "title": "升仙桥",
            "content": "题桥贵欲露先诚，此日人皆笑率情。应讶临邛沽酒客，逢时还作汉公卿。",
            "comment": ""
        },
        {
            "title": "升仙桥",
            "content": "汉朝卿相尽风云，司马题桥众又闻。何事不如杨得意，解搜贤哲荐明君。",
            "comment": ""
        },
        {
            "title": "采桑妇",
            "content": "为报踌躇陌上郎，蚕饥日晚妾心忙。本来若爱黄金好，不肯携笼更采桑。",
            "comment": ""
        },
        {
            "title": "咏酒二首",
            "content": "九酝松醪一曲歌，本图闲放养天和。后人不识前贤意，破国亡家事甚多。万事销沈向一杯，竹门哑轧为风开。秋宵睡足芭蕉雨，又是江湖入梦来。",
            "comment": ""
        },
        {
            "title": "白头吟",
            "content": "失却青丝素发生，合欢罗带意全轻。古今人事皆如此，不独文君与马卿。",
            "comment": ""
        },
        {
            "title": "长城",
            "content": "秦筑长城比铁牢，蕃戎不敢过临洮。虽然万里连云际，争及尧阶三尺高。",
            "comment": ""
        },
        {
            "title": "渔父",
            "content": "棹月眠流处处通，绿蓑苇带混元风。灵均说尽孤高事，全与逍遥意不同。",
            "comment": ""
        },
        {
            "title": "杜邮馆",
            "content": "杀尽降兵热血流，一心犹自逞戈矛。功成若解求身退，岂得将军死杜邮。",
            "comment": ""
        },
        {
            "title": "杨柳",
            "content": "亚夫营畔柳濛濛，隋主堤边四路通。攀折赠君还有意，翠眉轻嫩怕春风。",
            "comment": ""
        },
        {
            "title": "彭泽",
            "content": "鹤爱孤松云爱山，宦情微禄免相关。栽成五柳吟归去，漉酒巾边伴菊闲。",
            "comment": ""
        },
        {
            "title": "渑池",
            "content": "西秦北赵各称高，池上张筵列我曹。何事君王亲击缶，相如有剑可吹毛。",
            "comment": ""
        },
        {
            "title": "西河",
            "content": "花貌年年溺水滨，俗传河伯娶生人。自从明宰投巫后，直至如今鬼不神。",
            "comment": ""
        },
        {
            "title": "屈祠",
            "content": "不肯迂回入醉乡，乍吞忠梗没沧浪。至今祠畔猿啼月，了了犹疑恨楚王。",
            "comment": ""
        },
        {
            "title": "息国",
            "content": "家国兴亡身独存，玉容还受楚王恩。衔冤只合甘先死，何待花间不肯言。",
            "comment": ""
        },
        {
            "title": "破陈",
            "content": "猎猎朱旗映彩霞，纷纷白刃入陈家。看看打破东平苑，犹舞庭前玉树花。",
            "comment": ""
        },
        {
            "title": "比干墓",
            "content": "国乱时危道不行，忠贤谏死胜谋生。一沉冤骨千年后，垄水虽平恨未平。",
            "comment": ""
        },
        {
            "title": "招隐",
            "content": "罢听泉声看鹿群，丈夫才策合匡君。早携书剑离岩谷，莫待蒲轮辗白云。",
            "comment": ""
        },
        {
            "title": "东海",
            "content": "漾舟雪浪映花颜，徐福携将竟不还。同作危时避秦客，此行何似武陵滩。",
            "comment": ""
        },
        {
            "title": "郢中",
            "content": "莫言白雪少人听，高调都难称俗情。不是楚词询宋玉，巴歌犹掩绕梁声。",
            "comment": ""
        },
        {
            "title": "晋河",
            "content": "风引征帆管吹高，晋君张宴俟雄豪。舟人笑指千余客，谁是烟霄六翮毛。",
            "comment": ""
        },
        {
            "title": "三闾庙",
            "content": "为嫌朝野尽陶陶，不觉官高怨亦高。憔悴莫酬渔父笑，浪交千载咏离骚。",
            "comment": ""
        },
        {
            "title": "吴坂",
            "content": "踡跼盐车万里蹄，忽逢良鉴始能嘶。不缘伯乐称奇骨，几与驽骀价一齐。",
            "comment": ""
        },
        {
            "title": "隋柳",
            "content": "夹浪分堤万树余，为迎龙舸到江都。君看靖节高眠处，只向衡门种五株。",
            "comment": ""
        },
        {
            "title": "项亭",
            "content": "不修仁德合文明，天道如何拟力争。隔岸故乡归不得，十年空负拔山名。",
            "comment": ""
        },
        {
            "title": "题李太尉平泉庄",
            "content": "水泉花木好高眠，嵩少纵横满目前。惆怅人间不平事，今朝身在海南边。",
            "comment": ""
        },
        {
            "title": "严陵台",
            "content": "一钓凄凉在杳冥，故人飞诏入山扃。终将宠辱轻轩冕，高卧五云为客星。",
            "comment": ""
        },
        {
            "title": "战城南",
            "content": "风沙刮地塞云愁，平旦交锋晚未休。白骨又沾新战血，青天犹列旧旄头。",
            "comment": ""
        },
        {
            "title": "箕山",
            "content": "薄世临流洗耳尘，便归云洞任天真。一瓢风入犹嫌闹，何况人间万种人。",
            "comment": ""
        },
        {
            "title": "短歌吟",
            "content": "箭飞乌兔竞东西，贵贱贤愚不梦齐。匣里有琴樽有酒，人间便是武陵溪。",
            "comment": ""
        },
        {
            "title": "越女",
            "content": "玉貌何曾为浣沙，只图勾践献夫差。苏台日夜唯歌舞，不觉干戈犯翠华。",
            "comment": ""
        },
        {
            "title": "延平津",
            "content": "三尺晶荧射斗牛，岂随凡手报冤雠。延平一旦为龙处，看取风云布九州。",
            "comment": ""
        },
        {
            "title": "乌江",
            "content": "兵散弓残挫虎威，单枪匹马突重围。英雄去尽羞容在，看却江东不得归。",
            "comment": ""
        },
        {
            "title": "昭君",
            "content": "汉家天子镇寰瀛，塞北羌胡未罢兵。猛将谋臣徒自贵，蛾眉一笑塞尘清。",
            "comment": ""
        },
        {
            "title": "南阳",
            "content": "陆困泥蟠未适从，岂妨耕稼隐高踪。若非先主垂三顾，谁识茅庐一卧龙。",
            "comment": ""
        },
        {
            "title": "绿珠",
            "content": "大抵花颜最怕秋，南家歌歇北家愁。从来几许如君貌，不肯如君坠玉楼。",
            "comment": ""
        }
    ]
}