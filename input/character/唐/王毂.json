{
    "dynasty": "唐",
    "author": "王毂",
    "poems": [
        {
            "title": "红蔷薇歌",
            "content": "红霞烂泼猩猩血，阿母瑶池晒仙缬。晚日春风夺眼明，蜀机锦彩浑疑黦。公子亭台香触人，百花懡罹无精神。苎罗西子见应妒，风光占断年年新。",
            "comment": ""
        },
        {
            "title": "吹笙引",
            "content": "娲皇遗音寄玉笙，双成传得何凄清。丹穴娇雏七十只，一时飞上秋天鸣。水泉迸泻急相续，一束宫商裂寒玉。旖旎香风绕指生，千声妙尽神仙曲。曲终满席悄无语，巫山冷碧愁云雨。",
            "comment": ""
        },
        {
            "title": "春草碧色",
            "content": "习习东风扇，萋萋草色新。浅深千里碧，高下一时春。嫩叶舒烟际，微香动水滨。金塘明夕照，辇路惹芳尘。造化功何广，阳和力自均。今当发生日，沥恳祝良辰。",
            "comment": ""
        },
        {
            "title": "鸿门宴",
            "content": "寰海沸兮争战苦，风云愁兮会龙虎。四百年汉欲开基，项庄一剑何虚舞。殊不知人心去暴秦，天意归明主。项王足底踏汉土，席上相看浑未悟。",
            "comment": ""
        },
        {
            "title": "梦仙谣三首",
            "content": "前程渐觉风光好，琪花片片粘瑶草。有人遗我五色丹，一粒吞之后天老。青童递酒金觞疾，列坐红霞神气逸。笑说留连数日间，已是人间一千日。瑶台绛节游皆遍，异果奇花香扑面。松窗梦觉却神清，残月林前三两片。",
            "comment": ""
        },
        {
            "title": "杂曲歌辞·苦热行",
            "content": "祝融南来鞭火龙，火旗焰焰烧天红。日轮当午凝不去，万国如在洪炉中。五岳翠干云彩灭，阳侯海底愁波竭。何当一夕金风发，为我扫却天下热。",
            "comment": ""
        },
        {
            "title": "后魏行",
            "content": "力微皇帝谤天嗣，太武凶残人所畏。一朝羖羊历飞上天，子孙尽作河鱼饵。",
            "comment": ""
        },
        {
            "title": "玉树曲",
            "content": "陈宫内宴明朝日，玉树新妆逞娇逸。三阁霞明天上开，灵鼍振擂神仙出。天花数朵风吹绽，对舞轻盈瑞香散。金管红弦旖旎随，霓旌玉佩参差转。璧月夜满楼风轻，莲舌泠泠词调新。当行狎客尽持禄，直谏犯颜无一人。歌舞未终乐未阕，晋王剑上粘腥血。君臣犹在醉乡中，一面已无陈日月。圣唐御宇三百祀，濮上桑间宜禁止。请停此曲归正声，愿将雅乐调元气。",
            "comment": ""
        },
        {
            "title": "送友人归闽",
            "content": "东南归思切，把酒且留连。再会知何处，相看共黯然。猿啼梨岭路，月白建溪船。莫恋家乡住，酬身在少年。",
            "comment": ""
        },
        {
            "title": "刺桐花",
            "content": "南国清和烟雨辰，刺桐夹道花开新。林梢簇簇红霞烂，暑天别觉生精神。秾英斗火欺朱槿，栖鹤惊飞翅忧烬。直疑青帝去匆匆，收拾春风浑不尽。",
            "comment": ""
        },
        {
            "title": "逢道者神和子",
            "content": "珍重神和子，闻名五十年。童颜终不改，绿发尚依然。酒里消闲日，人间作散仙。长生如可慕，相逐隐林泉。",
            "comment": ""
        },
        {
            "title": "赠苍溪王明府有文在手曰长生",
            "content": "执手长生在，人皆号地仙。水云真遂性，龟鹤足齐年。但以酒养气，何言命在天。况无婚嫁累，应拍尚平肩。",
            "comment": ""
        },
        {
            "title": "暑日题道边树",
            "content": "火轮迸焰烧长空，浮埃扑面愁朦朦。羸童走马喘不进，忽逢碧树含清风。清风留我移时住，满地浓阴懒前去。却叹人无及物功，不似团团道边树。",
            "comment": ""
        }
    ]
}