{
    "dynasty": "唐",
    "author": "袁皓",
    "poems": [
        {
            "title": "重归宜春经过萍川题梵林寺",
            "content": "梵林遗址在松萝，四十年来两度过。泸水东奔彭蠡浪，萍川西注洞庭波。村烟不改居人换，官路无穷行客多。拖紫腰金成底事，凭阑惆怅欲如何。",
            "comment": ""
        },
        {
            "title": "寄岳阳严使君",
            "content": "得意东归过岳阳，桂枝香惹蕊珠香。也知暮雨生巫峡，争奈朝云属楚王。万恨只凭期克手，寸心唯系别离肠。南亭宴罢笙歌散，回首烟波路渺茫。",
            "comment": ""
        },
        {
            "title": "及第后作",
            "content": "金榜高悬姓字真，分明折得一枝春。蓬瀛乍接神仙侣，江海回思耕钓人。九万抟扶排羽翼，十年辛苦涉风尘。升平时节逢公道，不觉龙门是嶮津。",
            "comment": ""
        },
        {
            "title": "重归宜春偶成十六韵寄朝中知己",
            "content": "水香甘似醴，知是入袁溪。黄竹成丛密，青萝夹岸低。暖流鸂鶒戏，深树鹧鸪啼。黄犬惊迎客，青牛困卧泥。有村皆绩纺，无地不耕犁。乡曲多耆旧，逢迎尽杖藜。殷勤倾白酒，相劝有黄鸡。归老官知忝，还乡路不迷。直言干忌讳，权路耻依栖。拙学趋时态，闲思与牧齐。稻粮饶燕雀，江海溢凫鹥。昔共逢离乱，今来息鼓鼙。恩仁沾品物，教化及雕题。上贡贞元禄，曾叨宠记批。何须归紫禁，便是到丹梯。珍重长安道，从今息马嘶。",
            "comment": ""
        }
    ]
}