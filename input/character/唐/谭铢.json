{
    "dynasty": "唐",
    "author": "谭铢",
    "poems": [
        {
            "title": "题九华山",
            "content": "忆闻九华山，尚在童稚年。浮沉任名路，窥仰会无缘。罢职池阳时，复遭迎送牵。因兹契诚愿，瞩望枕席前。况值春正浓，气色无不全。或如碧玉静，或似青霭鲜。或接白云堆，或映红霞天。呈姿既不一，变态何啻千。巍峨本无动，崇峻性岂偏。外景自隐隐，潜虚固幽玄。我来暗凝情，务道志更坚。色与山异性，性并山亦然。境变山不动，性存形自迁。自迁不阻俗，自定不失贤。浮华与朱紫，安可迷心田。",
            "comment": ""
        },
        {
            "title": "真娘墓",
            "content": "武丘山下冢累累，松柏萧条尽可悲。何事世人偏重色，真娘墓上独题诗。",
            "comment": ""
        }
    ]
}