{
    "dynasty": "唐",
    "author": "李舒",
    "poems": [
        {
            "title": "郊庙歌辞·让皇帝庙乐章·送神",
            "content": "奠献已事，昏昕载分。风摇雨散，灵卫絪缊。龙驾帝服，上腾五云。泮宫复閟，寂寞无闻。",
            "comment": ""
        },
        {
            "title": "郊庙歌辞·让皇帝庙乐章·酌献",
            "content": "八音具举，三寿既盥。洁兹宗彝，瑟彼圭瓒。兰肴重错，椒醑飘散。降胙维城，永为藩翰。",
            "comment": ""
        },
        {
            "title": "郊庙歌辞·让皇帝庙乐章·迎神",
            "content": "皇矣天宗，德先王季。因心则友，克让以位。爰命有司，式遵前志。神其降灵，昭飨祀事。",
            "comment": ""
        },
        {
            "title": "郊庙歌辞·让皇帝庙乐章·亚献终献",
            "content": "秩礼有序，和音既同。九仪不忒，三揖将终。孝感藩后，相维辟公。四时之典，永永无穷。",
            "comment": ""
        },
        {
            "title": "郊庙歌辞·让皇帝庙乐章·迎俎",
            "content": "祀盛体荐，礼协粢盛。方周假庙，用鲁纯牲。捧彻祗敬，击拊和鸣。受釐归胙，既戒而平。",
            "comment": ""
        },
        {
            "title": "郊庙歌辞·让皇帝庙乐章·奠币",
            "content": "惟帝时若，去而上仙。祀用商舞，乐备宫悬。白璧加荐，玄纁告虔。子孙拜后，承兹吉蠲。",
            "comment": ""
        }
    ]
}