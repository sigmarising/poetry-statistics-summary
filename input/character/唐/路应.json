{
    "dynasty": "唐",
    "author": "路应",
    "poems": [
        {
            "title": "仙岩四瀑布即事寄上秘书包监侍郎七兄吏部李",
            "content": "绝境久蒙蔽，芟萝方迨兹。樵苏尚未及，冠冕谁能知。缘崖开径小，架木度空危。水激千雷发，珠联万贯垂。阴晴状非一，昏旦势多奇。井识轩辕迹，坛余汉武基。猿声响深洞，岩影倒澄池。想像虬龙去，依稀羽客随。玩奇目岂倦，寻异神忘疲。干云松作盖，积翠薜成帷。含意攀丹桂，凝情顾紫芝。芸香蔼芳气，冰镜彻圆规。胥念沧波远，徒怀魏阙期。征黄应计日，莫鄙北山移。",
            "comment": ""
        }
    ]
}