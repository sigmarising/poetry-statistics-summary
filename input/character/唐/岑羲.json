{
    "dynasty": "唐",
    "author": "岑羲",
    "poems": [
        {
            "title": "奉和九月九日登慈恩寺浮屠应制",
            "content": "宝台耸天外，玉辇步云端。日丽重阳景，风摇季月寒。梵堂遥集雁，帝乐近翔鸾。愿献延龄酒，长承湛露欢。",
            "comment": ""
        },
        {
            "title": "奉和幸安乐公主山庄应制",
            "content": "银榜重楼出雾开，金舆步辇向天来。泉声迥入吹箫曲，山势遥临献寿杯。帝女含笑流飞电，乾文动色象昭回。诚愿北极拱尧日，微臣抃舞咏康哉。",
            "comment": ""
        },
        {
            "title": "夜宴安乐公主新宅",
            "content": "金榜重楼开夜扉，琼筵爱客未言归。衔欢不觉银河曙，尽醉那知玉漏稀。",
            "comment": ""
        },
        {
            "title": "饯唐州高使君",
            "content": "苍茫南塞地，明媚上春时。目极伤千里，怀君不自持。征车别岐路，斜日下崦嵫。一叹轺轩阻，悠悠即所思。",
            "comment": ""
        },
        {
            "title": "奉和春日幸望春宫应制",
            "content": "和风助律应韶年，清跸乘高入望仙。花笑莺歌迎帝辇，云披日霁俯皇川。南山近压仙楼上，北斗平临御扆前。一奏恩荣同镐宴，空知率舞听薰弦。",
            "comment": ""
        },
        {
            "title": "九月九日幸临渭亭登高应制得涘字",
            "content": "重九开科历，千龄逢圣纪。爰豫瞩秦垌，升高临灞涘。玉醴浮仙菊，琼筵荐芳芷。一闻帝舜歌，欢娱良未已。",
            "comment": ""
        }
    ]
}