{
    "dynasty": "唐",
    "author": "朱放",
    "poems": [
        {
            "title": "杨子津送人",
            "content": "今朝杨子津，忽见五溪人。老病无馀事，丹砂乞五斤。",
            "comment": ""
        },
        {
            "title": "铜雀妓",
            "content": "恨唱歌声咽，愁翻舞袖迟。西陵日欲暮，是妾断肠时。",
            "comment": ""
        },
        {
            "title": "剡山夜月",
            "content": "月在沃洲山上，人归剡县溪边。漠漠黄花覆水，时时白鹭惊船。",
            "comment": ""
        },
        {
            "title": "归桐庐旧居寄严长史",
            "content": "昨辞天子棹归舟，家在桐庐忆旧丘。三月暖时花竞发，两溪分处水争流。近闻江老传乡语，遥见家山减旅愁。或在醉中逢夜雪，怀贤应向剡川游。",
            "comment": ""
        },
        {
            "title": "剡溪行却寄新别者",
            "content": "潺湲寒溪上，自此成离别。回首望归人，移舟逢暮雪。频行识草树，渐老伤年发。唯有白云心，为向东山月。",
            "comment": ""
        },
        {
            "title": "送温台",
            "content": "眇眇天涯君去时，浮云流水自相随。人生一世长如客，何必今朝是别离。",
            "comment": ""
        },
        {
            "title": "竹",
            "content": "青林何森然，沈沈独曙前。出墙同淅沥，开户满婵娟。箨卷初呈粉，苔侵乱上钱。疏中思水过，深处若山连。叠夜常栖露，清朝乍有蝉。砌阴迎缓策，檐翠对欹眠。迸笋双分箭，繁梢一向偏。月过惊散雪，风动极闻泉。幽谷添诗谱，高人欲制篇。萧萧意何恨，不独往湘川。",
            "comment": ""
        },
        {
            "title": "经故贺宾客镜湖道士观",
            "content": "已得归乡里，逍遥一外臣。那随流水去，不待镜湖春。雪里登山屐，林间漉酒巾。空馀道士观，谁是学仙人。",
            "comment": ""
        },
        {
            "title": "山中谒皇甫曾",
            "content": "寻源路已尽，笑入白云间。不解乘轺客，那知有此山。",
            "comment": ""
        },
        {
            "title": "灵门寺赠灵一上人",
            "content": "所思劳旦夕，惆怅去湘东。禅客知何在，春山几处同。独行残雪里，相见暮云中。请住东林寺，弥年事远公。",
            "comment": ""
        },
        {
            "title": "题竹林寺",
            "content": "岁月人间促，烟霞此地多。殷勤竹林寺，更得几回过。",
            "comment": "【注释】[注释]（1）竹林寺：在庐山仙人洞旁。（2）殷勤：亲切的情意。（3）过[音“锅”]：访问。[译文]人生苦短岁月匆匆，烟霞缭绕，清新幽静，此处美景多。情深意厚的竹林寺啊，我这一生能有几次游访？"
        },
        {
            "title": "送张山人",
            "content": "知君住处足风烟，古寺荒村在眼前。便欲移家逐君去，唯愁未有买山钱。",
            "comment": ""
        },
        {
            "title": "毗陵留别",
            "content": "别离非一处，此处最伤情。白发将春草，相随日日生。",
            "comment": ""
        },
        {
            "title": "句",
            "content": "爱彼云外人，求取涧底泉。风吹芭蕉拆，鸟啄梧桐落。",
            "comment": ""
        },
        {
            "title": "乱后经淮阴岸",
            "content": "荒村古岸谁家在，野水浮云处处愁。唯有河边衰柳树，蝉声相送到扬州。",
            "comment": ""
        },
        {
            "title": "送魏校书",
            "content": "长恨江南足别离，几回相送复相随。杨花撩乱扑流水，愁杀人行知不知。",
            "comment": ""
        },
        {
            "title": "江上送别",
            "content": "浦边新见柳摇时，北客相逢只自悲。惆怅空知思后会，艰难不敢料前期。行看汉月愁征战，共折江花怨别离。向夕孤城分首处，寂寥横笛为君吹。",
            "comment": ""
        },
        {
            "title": "别李季兰",
            "content": "古岸新花开一枝，岸傍花下有分离。莫将罗袖拂花落，便是行人肠断时。",
            "comment": ""
        },
        {
            "title": "九日陪刘中丞宴昌乐寺送梁廷评",
            "content": "独坐三台妙，重阳百越间。水心观远俗，霜气入秋山。不弃遗簪旧，宁辞落帽还。仍闻西上客，咫尺谒天颜。",
            "comment": ""
        },
        {
            "title": "九日与杨凝、崔淑期登江上山会，有故不得往",
            "content": "欲从携手登高去，一到门前意已无。那得更将头上发，学他年少插茱萸。",
            "comment": ""
        },
        {
            "title": "新安所居答相访人所居萧使君为制",
            "content": "谢公见我多愁疾，为我开门对碧山。君若欲来看猿鸟，不须争把桂枝攀。",
            "comment": ""
        },
        {
            "title": "游石涧寺",
            "content": "闻道幽深石涧寺，不逢流水亦难知。莫道山僧无伴侣，猕猴长在古松枝。",
            "comment": ""
        },
        {
            "title": "秣陵送客入京",
            "content": "秣陵春已至，君去学归鸿。绿水琴声切，青袍草色同。鸟喧金谷树，花满洛阳宫。日日相思处，江边杨柳风。",
            "comment": ""
        },
        {
            "title": "山中听子规",
            "content": "幽人自爱山中宿，又近葛洪丹井西。窗中有个长松树，半夜子规来上啼。",
            "comment": ""
        }
    ]
}