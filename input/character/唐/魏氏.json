{
    "dynasty": "唐",
    "author": "魏氏",
    "poems": [
        {
            "title": "赠外",
            "content": "浮萍依绿水，弱茑寄青松。与君结大义，移天得所从。翰林无双鸟，剑水不分龙。谐和类琴瑟，坚固同胶漆。义重恩欲深，夷险贵如一。本自身不令，积多婴痛疾。朝夕倦床枕，形体耻巾栉。游子倦风尘，从官初解巾。束装赴南郢，脂驾出西秦。比翼终难遂，衔雌苦未因。徒悲枫岸远，空对柳园春。男儿不重旧，丈夫多好新。新人喜新聘，朝朝临粉镜。两鸳固无比，双蛾谁与竞？讵怜愁思人，衔啼嗟薄命。蕣华不足恃，松枝有余劲。所愿好九思，勿令亏百行。",
            "comment": ""
        }
    ]
}