{
    "dynasty": "唐",
    "author": "杨夔",
    "poems": [
        {
            "title": "题郑山人郊居",
            "content": "谷口今逢避世才，入门潇洒绝尘埃。渔舟下钓乘风去，药酝留宾待月开。数片石从青嶂得，一条泉自白云来。竹轩相对无言语，尽日南山不欲回。",
            "comment": ""
        },
        {
            "title": "送日东僧游天台",
            "content": "一瓶离日外，行指赤城中。去自重云下，来从积水东。攀萝跻石径，挂锡憩松风。回首鸡林道，唯应梦想通。",
            "comment": ""
        },
        {
            "title": "题甘露寺",
            "content": "高殿拂云霓，登临想虎溪。风匀帆影众，烟乱鸟行迷。北倚波涛阔，南窥井邑低。满城尘漠漠，隔岸草萋萋。虚阁延秋磬，澄江响暮鼙。客心还惜去，新月挂楼西。",
            "comment": ""
        },
        {
            "title": "题宣州延庆寺益公院（咸通中入讲极承恩泽）",
            "content": "嘿坐能除万种情，腊高兼有赐衣荣。讲经旧说倾朝听，登殿曾闻降辇迎。幽径北连千嶂碧，虚窗东望一川平。长年门外无尘客，时见元戎驻旆旌。",
            "comment": ""
        },
        {
            "title": "金陵逢张乔",
            "content": "殊乡会面时，辛苦两情知。有志年空过，无媒命共奇。吟余春漏急，语旧酒巡迟。天爵如堪倚，休惊鬓上丝。",
            "comment": ""
        },
        {
            "title": "寄当阳袁皓明府",
            "content": "高人为县在南京，竹绕琴堂水绕城。地古既资携酒兴，务闲偏长看山情。松轩待月僧同坐，药圃寻花鹤伴行。百里甚堪留惠爱，莫教空说鲁恭名。",
            "comment": ""
        },
        {
            "title": "送邹尊师归洞庭",
            "content": "众岛在波心，曾居旧隐林。近闻飞檄急，转忆卧云深。卖药唯供酒，归舟只载琴。遥知明月夜，坐石自开襟。",
            "comment": ""
        },
        {
            "title": "寻九华王山人",
            "content": "下马扣荆扉，相寻春半时。扪萝盘磴险，叠石渡溪危。松夹莓苔径，花藏薜荔篱。卧云情自逸，名姓厌人知。",
            "comment": ""
        },
        {
            "title": "送杜郎中入茶山修贡",
            "content": "一道澄澜彻底清，仙郎轻棹出重城。采蘋虚得当时称，述职那同此日荣。剑戟步经高障黑，绮罗光动百花明。谢公携妓东山去，何似乘春奉诏行。",
            "comment": ""
        },
        {
            "title": "宁州道中",
            "content": "城枕萧关路，胡兵日夕临。唯凭一炬火，以慰万人心。春老雪犹重，沙寒草不深。如何驱匹马，向此独闲吟。",
            "comment": ""
        },
        {
            "title": "送郑谷",
            "content": "春江潋潋清且急，春雨濛濛密复疏。一曲狂歌两行泪，送君兼寄故乡书。",
            "comment": ""
        },
        {
            "title": "送张相公出征",
            "content": "得意在当年，登坛秉国权。汉推周勃重，晋让赵宣贤。儒德尼丘降，兵钤太白传。援毫飞凤藻，发匣吼龙泉。历火金难耗，零霜桂益坚。从来称玉洁，此更让朱妍。鸳鹭臻门下，貔貅拥帐前。去知清朔漠，行不费陶甄。献画符中旨，推诚契上玄。愿将班固笔，书颂勒燕然。",
            "comment": ""
        }
    ]
}