{
    "dynasty": "唐",
    "author": "曹唐",
    "poems": [
        {
            "title": "织女怀牵牛",
            "content": "北斗佳人双泪流，眼穿肠断为牵牛。封题锦字凝新恨，抛掷金梭织旧愁。桂树三春烟漠漠，银河一水夜悠悠。欲将心向仙郎说，借问榆花早晚秋。",
            "comment": ""
        },
        {
            "title": "仙都即景",
            "content": "黄帝登真处，青青不记年。孤峰应碍日，一柱自擎天。石怪长栖鹤，云闲若有仙。鼎湖看不见，零落数枝莲。",
            "comment": ""
        },
        {
            "title": "哭陷边许兵马使",
            "content": "北风裂地黯边霜，战败桑干日色黄。故国暗回残士卒，新坟空葬旧衣裳。散牵细马嘶青草，任去佳人吊白杨。除却阴符与兵法，更无一物在仪床。",
            "comment": ""
        },
        {
            "title": "王远宴麻姑蔡经宅",
            "content": "好风吹树杏花香，花下真人道姓王。大篆龙蛇随笔札，小天星斗满衣裳。闲抛南极归期晚，笑指东溟饮兴长。要唤麻姑同一醉，使人沽酒向余杭。",
            "comment": ""
        },
        {
            "title": "汉武帝思李夫人",
            "content": "惆怅冰颜不复归，晚秋黄叶满天飞。迎风细荇传香粉，隔水残霞见画衣。白玉帐寒鸳梦绝，紫阳宫远雁书稀。夜深池上兰桡歇，断续歌声彻太微。",
            "comment": ""
        },
        {
            "title": "赠南岳冯处士二首",
            "content": "白石溪边自结庐，风泉满院称幽居。鸟啼深树劚灵药，花落闲窗看道书。烟岚晚过鹿裘湿，水月夜明山舍虚。支颐冷笑缘名出，终日王门强曳裾。寂寥深木闭烟霞，洞里相知有几家。笑看潭鱼吹水沫，醉嗔溪鹿吃蕉花。穿厨历历泉声细，绕屋悠悠树影斜。夜静著灰封釜灶，自添文武养丹砂。",
            "comment": ""
        },
        {
            "title": "送羽人王锡归罗浮",
            "content": "风前整顿紫荷巾，常向罗浮保养神。石磴倚天行带月，铁桥通海入无尘。龙蛇出洞闲邀雨，犀象眠花不避人。最爱葛洪寻药处，露苗烟蕊满山春。",
            "comment": ""
        },
        {
            "title": "仙子送刘阮出洞",
            "content": "殷勤相送出天台，仙境那能却再来。云液每归须强饮，玉书无事莫频开。花当洞口应长在，水到人间定不回。惆怅溪头从此别，碧山明月闭苍苔。",
            "comment": ""
        },
        {
            "title": "句",
            "content": "斩蛟青海上，射虎黑山头。箫声欲尽月色苦，依旧汉家宫树秋。一曲哀歌茂陵道，汉家天子葬秋风。谁知汉武无仙骨，满灶黄金成白烟。",
            "comment": ""
        },
        {
            "title": "三年冬大礼五首",
            "content": "皇帝斋心洁素诚，自朝真祖报升平。华山秋草多归马，沧海寒波绝洗兵。银箭水残河势断，玉炉烟尽日华生。千官整肃三天夜，剑佩初闻入太清。海日西飞度禁林，太清宫殿月沉沉。不闻北斗倾尧酒，空觉南风入舜琴。歌压钧天闲梦尽，诏归秋水道情深。雪风更起古杉叶，时送步虚清磬音。太一天坛降紫君，属车龙鹤夜成群。春浮玉藻寒初落，露拂金茎曙欲分。三代乐回风入律，四溟歌驻水成文。千官不动旌旗下，日照南山万树云。山拥飞云海水清，天坛未夕仗先成。千官不起金縢议，万国空瞻玉藻声。禁火曙然烟焰袅，宫衣寒拂雪花轻。侧闻左右皆周吕，看取从容致太平。太和琴暖发南薰，水阔风高得细闻。沧海举歌夔是相，历山回禅舜为君。翠微呼处生丹障，清净封中起白云。今日病身惭小隐，欲将泉石勒移文。",
            "comment": ""
        },
        {
            "title": "勖剑",
            "content": "古物神光雪见羞，未能擎出恐泉流。暗临黑水蛟螭泣，潜倚空山鬼魅愁。生怕雷霆号涧底，长闻风雨在床头。垂情不用将闲气，恼乱司空犯斗牛。",
            "comment": ""
        },
        {
            "title": "题武陵洞五首",
            "content": "此生终使此身闲，不是春时且要还。寄语桃花与流水，莫辞相送到人间。溪口回舟日已昏，却听鸡犬隔前村。殷勤重与秦人别，莫使桃花闭洞门。却恐重来路不通，殷勤回首谢春风。白鸡黄犬不将去，且寄桃花深洞中。桃花夹岸杳何之，花满春山水去迟。三宿武陵溪上月，始知人世有秦时。渡水傍山寻绝壁，白云飞处洞天开。仙人来往无行迹，石径春风长绿苔。",
            "comment": ""
        },
        {
            "title": "病马五首呈郑校书章三吴十五先辈",
            "content": "騄耳何年别渥洼，病来颜色半泥沙。四啼不凿金砧裂，双眼慵开玉箸斜。堕月兔毛干觳觫，失云龙骨瘦牙槎。平原好放无人放，嘶向秋风苜蓿花。陇上沙葱叶正齐，腾黄犹自跼羸啼。尾蟠夜雨红丝脆，头捽秋风白练低。力惫未思金络脑，影寒空望锦障泥。阶前莫怪垂双泪，不遇孙阳不敢嘶。不剪焦毛鬣半翻，何人别是古龙孙。霜侵病骨无骄气，土蚀骢花见卧痕。未喷断云归汉苑，曾追轻练过吴门。一朝千里心犹在，争肯潜忘秣饲恩。空被秋风吹病毛，无因濯浪刷洪涛。卧来总怪龙蹄跙，瘦尽谁惊虎口高。追电有心犹款段，逢人相骨强嘶号。欲将鬐鬣重裁剪，乞借新成利铰刀。病久无人著意看，玉华衫色欲凋残。饮惊白露泉花冷，吃怕清秋豆叶寒。长襜敢辞红锦重，旧缰宁畏紫丝蟠。王良若许相抬策，千里追风也不难。",
            "comment": ""
        },
        {
            "title": "送康祭酒赴轮台",
            "content": "灞水桥边酒一杯，送君千里赴轮台。霜粘海眼旗声冻，风射犀文甲缝开。断碛簇烟山似米，野营轩地鼓如雷。分明会得将军意，不斩楼兰不拟回。",
            "comment": ""
        },
        {
            "title": "小游仙诗九十八首",
            "content": "玉箫金瑟发商声，桑叶枯干海水清。净扫蓬莱山下路，略邀王母话长生。上元元日豁明堂，五帝望空拜玉皇。万树琪花千圃药，心知不敢辄形相。骑龙重过玉溪头，红叶还春碧水流。省得壶中见天地，壶中天地不曾秋。真王未许久从容，立在花前别甯封。手把玉箫头不举，自愁如醉倚黄龙。金殿无人锁绛烟，玉郎并不赏丹田。白龙蹀躞难回跋，争下红绡碧玉鞭。玄洲草木不知黄，甲子初开浩劫长。无限万年年少女，手攀红树满残阳。宫阙重重闭玉林，昆仑高辟彩云深。黄龙掉尾引郎去，使妾月明何处寻。风满涂山玉蕊稀，赤龙闲卧鹤东飞。紫梨烂尽无人吃，何事韩君去不归?武帝徒劳厌暮年，不曾清净不精专。上元少女绝还往，满灶丹成白玉烟。百辟朝回闭玉除，露风清宴桂花疏。西归使者骑金虎，亸鞚垂鞭唱步虚。南斗阑珊北斗稀，茅君夜著紫霞衣。朝骑白鹿趁朝去，凤押笙歌逐后飞。焚香独自上天坛，桂树风吹玉简寒。长怕嵇康乏仙骨，与将仙籍再寻看。冰屋朱扉晓未开，谁将金策扣琼台?碧花红尾小仙犬，闲吠五云嗔客来。酒酽春浓琼草齐，真公饮散醉如泥。朱轮轧轧入云去，行到半天闻马嘶。白石山中自有天，竹花藤叶隔溪烟。朝来洞口围棋了，赌得青龙直几钱?海水西飞照柏林，青云斜倚锦云深。水风暗入古山叶，吹断步虚清磬音。玉诏新除沈侍郎，便分茅土镇东方。不知今夕游何处，侍从皆骑白凤凰。洞里烟霞无歇时，洞中天地足金芝。月明朗朗溪头树，白发老人相对棋。饥即餐霞闷即行，一声长啸万山青。穿花渡水来相访，珍重多才阮步兵。东妃闲著翠霞裙，自领笙歌出五云。清思密谈谁第一，不过邀取小茅君。月影悠悠秋树明，露吹犀簟象床轻。嫔妃久立帐门外，暗笑夫人推酒声。九天天路入云长，燕使何由到上方。玉女暗来花下立，手挼裙带问昭王。玉皇赐妾紫衣裳，教向桃源嫁阮郎。烂煮琼花劝君吃，恐君毛鬓暗成霜。花底休倾绿玉卮，云中含笑向安期。穷阳有数不知数，大似人间年少儿。玉色雌龙金络头，真妃骑出纵闲游。昆仑山上桃花底，一曲商歌天地秋。偷来洞口访刘君，缓步轻抬玉线裙。细擘桃花逐流水，更无言语倚彤云。西汉夫人下太虚，九霞裙幅五云舆。欲将碧字相教示，自解盘囊出素书。天上鸡鸣海日红，青腰侍女扫朱宫。洗花蒸叶滤清酒，待与夫人邀五翁。汗漫真游实可奇，人间天上几人知。周王不信长生话，空使苌弘碧泪垂。青锦缝裳绿玉珰，满身新带五云香。闲依碧海攀鸾驾，笑就苏君觅橘尝。鹤不西飞龙不行，露干云破洞箫清。少年仙子说闲事，遥隔彩云闻笑声。洞里烟深木叶粗，乘风使者降玄都。隔花相见遥相贺，擎出怀中赤玉符。芝蕙芸花烂漫春，瑞香烟露湿衣巾。玉童私地夸书札，偷写云谣暗赠人。天上邀来不肯来，人间双鹤又空回。秦皇汉武死何处，海畔红桑花自开。紫羽麾幢下玉京，却邀真母入三清。白龙久住浑相恋，斜倚祥云不肯行。鹤叫风悲竹叶疏，谁来五岭拜云车?人间肉马无轻步，踏破先生一卷书。夜降西坛宴已终，花残月榭雾朦胧。谁游八海门前过，空洞一声风雨中。忘却教人锁后宫，还丹失尽玉壶空。嫦娥若不偷灵药，争得长生在月中?旸谷先生下宴时，月光初冷紫琼枝。凄清金石揭天地，事在世间人不知。共爱初平住九霞，焚香不出闭金华。白羊成队难收拾，吃尽溪头巨胜花。酒尽香残夜欲分，青童拜问紫阳君。月光悄悄笙歌远，马影龙声归五云。海树灵风吹彩烟，丹陵朝客欲升天。无央公子停鸾辔，笑泥娇妃索玉鞭。八景风回五凤车，昆仑山上看桃花。若教使者沽春酒，须觅余杭阿母家。叔卿遍览九天春，不见人间故旧人。怪得蓬莱山下水，半成沙土半成尘。欲饮尊中云母浆，月明花里合笙簧。更教小奈将龙去，便向金坛取阮郎。海上桃花千树开，麻姑一去不知来。辽东老鹤应慵惰，教探桑田便不回。昨夜相邀宴杏坛，等闲乘醉走青鸾。红云塞路东风紧，吹破芙蓉碧玉冠。云鹤冥冥去不分，落花流水恨空存。不知玉女无期信，道与留门却闭门。采女平明受事回，暗交丹契锦囊开。欲书密诏防人见，佯喝青虬使莫来。太一元君昨夜过，碧云高髻绾婆娑。手抬玉策红于火，敲断金鸾使唱歌。碧瓦彤轩月殿开，九天花落瑞风来。玉皇欲著红龙衮，亲唤金妃下手裁。长房自贵解飞翻，五色云中独闭门。看却桑田欲成海，不知还往几人存。赤龙停步彩云飞，共道真王海上归。千岁红桃香破鼻，玉盘盛出与金妃。碧海灵童夜到时，徒劳相唤上琼池。因循天子能闲事，纵与青龙不解骑。且欲留君饮桂浆，九天无事莫推忙。青龙举步行千里，休道蓬莱归路长。侍女亲擎玉酒卮，满卮倾酒劝安期。等闲相别三千岁，长忆水边分枣时。万岁蛾眉不解愁，旋弹清瑟旋闲游。忽闻下界笙箫曲，斜倚红鸾笑不休。去住楼台一任风，十三天洞暗相通。行厨侍女炊何物，满灶无烟玉炭红。风动闲天清桂阴，水精帘箔冷沉沉。西妃少女多春思，斜倚彤云尽日吟。王母相留不放回，偶然沉醉卧瑶台。凭君与向萧郎道，教著青龙取妾来。绛节笙歌绕殿飞，紫皇欲到五云归。细腰侍女瑶花外，争向红房报玉妃。闻君新领八霞司，此别相逢是几时。妾有一觥云母酒，请君终宴莫推辞。方士飞轩驻碧霞，酒寒风冷月初斜。不知谁唱归春曲，落尽溪头白葛花。方朔朝来到我家，欲将灵树出丹霞。三千年后知谁在，拟种红桃待放花。水满桑田白日沈，冻云干霰湿重阴。辽东归客闲相过，因话尧年雪更深。朝回相引看红鸾，不觉风吹鹤氅偏。好是兴来骑白鹤，文妃为伴上重天。公子闲吟八景文，花南拜别上阳君。金鞭遥指玉清路，龙影马嘶归五云。一百年中是一春，不教日月辄移轮。金鳌头上蓬莱殿，唯有人间炼骨人。笑擎云液紫瑶觥，共请云和碧玉笙。花下偶然吹一曲，人间因识董双成。东皇长女没多年，从洗金芝到水边。无事伴他棋一局，等闲输却卖花钱。红草青林日半斜，闲乘小凤出彤霞。略寻旧路过西国，因得冰园一尺瓜。树下星沉月欲高，前溪水影湿龙毛。洞天云冷玉花发，公子尽披双锦袍。紫水风吹剑树寒，水边年少下红鸾。未知百一穷阳数，略请先生止的看。武皇含笑把金觥，更请霓裳一两声。护帐宫人最年少，舞腰时挈绣裙轻。琼树扶疏压瑞烟，玉皇朝客满花前。东风小饮人皆醉，短尾青龙枕水眠。彤阁钟鸣碧鹭飞，皇君催熨紫霞衣。丹房玉女心慵甚，贪看投壶不肯归。昆仑山上自鸡啼，羽客争升碧玉梯。因驾五龙看较艺，白鸾功用不如妻。沙野先生闭玉虚，焚香夜写紫微书。供承童子闲无事，教剉琼花喂白驴。云陇琼花满地香，碧沙红水遍朱堂。外人欲压长生籍，拜请飞琼报玉皇。玉洞长春风景鲜，丈人私宴就芝田。笙歌暂向花间尽，便是人间一万年。青童传语便须回，报道麻姑玉蕊开。沧海成尘等闲事，且乘龙鹤看花来。绛树彤云户半开，守花童子怪人来。青牛卧地吃琼草，知道先生朝未回。石洞沙溪二十年，向明杭日夜朝天。白矾烟尽水银冷，不觉小龙床下眠。紫微深锁敞丹轩，太帝亲谈不死门。从此百寮俱拜后，走龙鞭虎下昆仑。云衫玉带好威仪，三洞真人入奏时。频着金鞭打龙角，为嗔西去上天迟。太子真娥相领行，当天合曲玉箫清。梨花新折东风软，犹在缑山乐笑声。洞里月明琼树风，画帘青室影朦胧。香残酒冷玉妃睡，不觉七真归海中。青苑红堂压瑞云，月明闲宴九阳君。不知昨夜谁先醉，书破明霞八幅裙。东溟两度作尘飞，一万年来会面稀。千树梨花百壶酒，共君论饮莫论诗。沧海令抛即未能，且缘鸾鹤立相仍。蔡家新妇莫嫌少，领取真珠三五升。溪影沉沙树影清，人家皆踏五音行。可怜三十六天路，星月满空琼草青。北斗西风吹白榆，穆公相笑夜投壶。花前玉女来相问，赌得青龙许赎无。九天王母皱蛾眉，惆怅无言倚桂枝。悔不长留穆天子，任将妻妾住瑶池。暂随凫伯纵闲游，饮鹿因过翠水头。宫殿寂寥人不见，碧花菱角满潭秋。新授金书八素章，玉皇教妾主扶桑。与君一别三千岁，却厌仙家日月长。八海风凉水影高，上卿教制赤霜袍。蛟丝玉线难裁割，须借玉妃金剪刀。海上风来吹杏枝，昆仑山上看花时。红龙锦襜黄金勒，不是元君不得骑。绛阙夫人下北方，细环清佩响丁当。攀花笑入春风里，偷折红桃寄阮郎。",
            "comment": ""
        },
        {
            "title": "汉武帝于宫中宴西王母",
            "content": "鳌岫云低太一坛，武皇斋洁不胜欢。长生碧字期亲署，延寿丹泉许细看。剑佩有声宫树静，星河无影禁花寒。秋风袅袅月朗朗，玉女清歌一夜阑。",
            "comment": ""
        },
        {
            "title": "又游仙诗一绝（见《唐诗纪事》）",
            "content": "靖节先生几代孙，青娥曾接玉郎魂。春风流水还无赖，偷放桃花出洞门。",
            "comment": ""
        },
        {
            "title": "和周侍御买剑",
            "content": "将军溢价买吴钩，要与中原静寇仇。试挂窗前惊电转，略抛床下怕泉流。青天露拔云霓泣，黑地潜擎鬼魅愁。见说夜深星斗畔，等闲期克月支头。",
            "comment": ""
        },
        {
            "title": "送刘尊师祗诏阙庭三首",
            "content": "海风叶叶驾霓旌，天路悠悠接上清。锦诰凄凉遗去恨，玉箫哀绝醉离情。五湖夜月幡幢湿，双阙清风剑珮轻。从此暂辞华表柱，便应千载是归程。五峰已别隔人间，双阙何年许再还。既扫山川收地脉，须留日月驻天颜。霞觞共饮身虽在，风驭难陪迹未闲。从此枕中唯有梦，梦魂何处访三山。仙老闲眠碧草堂，帝书征入白云乡。龟台欲署长生籍，鸾殿还论不死方。红露想倾延命酒，素烟思爇降真香。五千言外无文字，更有何词赠武皇。",
            "comment": ""
        },
        {
            "title": "仙子洞中有怀刘阮",
            "content": "不将清瑟理霓裳，尘梦那知鹤梦长。洞里有天春寂寂，人间无路月茫茫。玉沙瑶草连溪碧，流水桃花满涧香。晓露风灯零落尽，此生无处访刘郎。",
            "comment": ""
        },
        {
            "title": "刘晨阮肇游天台",
            "content": "树入天台石路新，云和草静迥无尘。烟霞不省生前事，水木空疑梦后身。往往鸡鸣岩下月，时时犬吠洞中春。不知此地归何处，须就桃源问主人。",
            "comment": ""
        },
        {
            "title": "穆王宴王母于九光流霞馆",
            "content": "桑叶扶疏闭日华，穆王邀命宴流霞。霓旌著地云初驻，金奏掀天月欲斜。歌咽细风吹粉蕊，饮余清露湿瑶砂。不知白马红缰解，偷吃东田碧玉花。",
            "comment": ""
        },
        {
            "title": "南游",
            "content": "尽兴南游卒未回，水工舟子不须催。政思碧树关心句，难放红螺蘸甲杯。涨海潮生阴火灭，苍梧风暖瘴云开。芦花寂寂月如练，何处笛声江上来。",
            "comment": ""
        },
        {
            "title": "紫河张休真",
            "content": "琪树扶疏压瑞烟，玉皇朝客满花前。山川到处成三月，丝竹经时即万年。树石冥茫初缩地，杯盘狼藉未朝天。东风小饮人皆醉，从听黄龙枕水眠。",
            "comment": ""
        },
        {
            "title": "仙都即景",
            "content": "蟠桃花老华阳东，轩后登真谢六宫。旌节暗迎归碧落，笙歌遥听隔崆峒。衣冠留葬桥山月，剑履将随浪海风。看却龙髯攀不得，红霞零落鼎湖空。",
            "comment": ""
        },
        {
            "title": "刘阮再到天台不复见仙子",
            "content": "再到天台访玉真，青苔白石已成尘。笙歌冥寞闲深洞，云鹤萧条绝旧邻。草树总非前度色，烟霞不似昔年春。桃花流水依然在，不见当时劝酒人。",
            "comment": ""
        },
        {
            "title": "题子侄书院双松",
            "content": "自种双松费几钱，顿令院落似秋天。能藏此地新晴雨，却惹空山旧烧烟。枝压细风过枕上，影笼残月到窗前。莫教取次成闲梦，使汝悠悠十八年。",
            "comment": ""
        },
        {
            "title": "暮春戏赠吴端公",
            "content": "年少英雄好丈夫，大家望拜执金吾。闲眠晓日听鶗鴂，笑倚春风仗辘轳。深院吹笙闻汉婢，静街调马任奚奴。牡丹花下帘钩外，独凭红肌捋虎须。",
            "comment": ""
        },
        {
            "title": "萼绿华将归九疑留别许真人",
            "content": "九点秋烟黛色空，绿华归思颇无穷。每悲驭鹤身难任，长恨临霞语未终。河影暗吹云梦月，花声闲落洞庭风。蓝丝重勒金条脱，留与人间许侍中。",
            "comment": ""
        },
        {
            "title": "玉女杜兰香下嫁于张硕",
            "content": "天上人间两渺茫，不知谁识杜兰香。来经玉树三山远，去隔银河一水长。怨入清尘愁锦瑟，酒倾玄露醉瑶觞。遗情更说何珍重，擘破云鬟金凤凰。",
            "comment": ""
        },
        {
            "title": "汉武帝将候西王母下降",
            "content": "昆仑凝想最高峰，王母来乘五色龙。歌听紫鸾犹缥缈，语来青鸟许从容。风回水落三清月，漏苦霜传五夜钟。树影悠悠花悄悄，若闻箫管是行踪。",
            "comment": ""
        },
        {
            "title": "奉送严大夫再领容府二首",
            "content": "海风卷树冻岚消，忧国宁辞岭外遥。自顾勤劳甘百战，不将功业负三朝。剑澄黑水曾芟虎，箭劈黄云惯射雕。代北天南尽成事，肯将心许霍嫖姚。日照双旌射火山，笑迎宾从却南还。风云暗发谈谐外，感会潜生气概间。蕲竹水翻台榭湿，刺桐花落管弦闲。无因得靸真珠履，亲从新侯定八蛮。",
            "comment": ""
        },
        {
            "title": "张硕重寄杜兰香",
            "content": "碧落香销兰露秋，星河无梦夜悠悠。灵妃不降三清驾，仙鹤空成万古愁。皓月隔花追款别，瑞烟笼树省淹留。人间何事堪惆怅，海色西风十二楼。",
            "comment": ""
        },
        {
            "title": "刘阮洞中遇仙子（一作偶仙子）",
            "content": "天和树色霭苍苍，霞重岚深路渺茫。云实满山无鸟雀，水声沿涧有笙簧。碧沙洞里乾坤别，红树枝前日月长。愿得花间有人出，免令仙犬吠刘郎。",
            "comment": ""
        },
        {
            "title": "皇初平将入金华山",
            "content": "莫道真游烟景赊，潇湘有路入京华。溪头鹤树春常在，洞口人家日易斜。一水暗鸣闲绕涧，五云长往不还家。白羊成队难收拾，吃尽溪边巨胜花。",
            "comment": ""
        },
        {
            "title": "萧史携弄玉上升",
            "content": "岂是丹台归路遥，紫鸾烟驾不同飘。一声洛水传幽咽，万片宫花共寂寥。红粉美人愁未散，清华公子笑相邀。缑山碧树青楼月，肠断春风为玉箫。",
            "comment": ""
        },
        {
            "title": "羽林贾中丞",
            "content": "四十年前百战身，曾驱虎队扫胡尘。风悲鼓角榆关暮，日暖旌旗陇草春。铁马惯牵邀上客，金鱼多解乞佳人。胸中别有安边计，谁睬髭须白似银。",
            "comment": ""
        },
        {
            "title": "长安客舍叙邵陵旧宴，寄永州萧使君五首",
            "content": "邵陵佳树碧葱茏，河汉西沈宴未终。残漏五更传海月，清笳三会揭天风。香熏舞席云鬟绿，光射头盘蜡烛红。今日却怀行乐处，两床丝竹水楼中。不知何路却飞翻，虚受贤侯郑重恩。五夜清歌敲玉树，三年洪饮倒金尊。招携永感双鱼在，报答空知一剑存。狼藉梨花满城月，当时长醉信陵门。粉堞彤轩画障西，水云红树窣璇题。鹧鸪欲绝歌声定，鸲鹆初惊舞袖齐。坐对玉山空甸线，细听金石怕低迷。东风夜月三年饮，不省非时不似泥。木鱼金钥锁春城，夜上红楼纵酒情。竹叶水繁更漏促，桐花风软管弦清。百分散打银船溢，十指宽催玉箸轻。星斗渐稀宾客散，碧云犹恋艳歌声。三年身逐汉诸侯，宾榻容居最上头。饱听笙歌陪痛饮，熟寻云水纵闲游。朱门锁闭烟岚暮，铃阁清泠水木秋。月满前山圆不动，更邀诗客上高楼。",
            "comment": ""
        }
    ]
}