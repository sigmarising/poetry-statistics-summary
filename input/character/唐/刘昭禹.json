{
    "dynasty": "唐",
    "author": "刘昭禹",
    "poems": [
        {
            "title": "句",
            "content": "句向夜深得，心从天外归。危楼聊侧耳，高柳又鸣蝉。藓色围波井，花阴上竹楼。对面雷瞋树，当街雨趁人。春光怀玉阙，万里起初程。江上呼风去，天边挂席飞。漆灯寻黑洞，之字上危峰。",
            "comment": ""
        },
        {
            "title": "仙都山留题",
            "content": "林下事无非，尘中竟不知。白云深拥我，青石合眠谁。山静捣灵药，夜闲论古诗。此来亲羽客，何日变枯髭。",
            "comment": ""
        },
        {
            "title": "经费冠卿旧隐",
            "content": "节高终不起，死恋九华山。圣主情何切，孤云性本闲。名传中国外，坟在乱松间。依约曾栖处，斜阳鸟自还。",
            "comment": ""
        },
        {
            "title": "送休公归衡",
            "content": "草履初登南岳船，铜瓶犹贮北山泉。衡阳旧寺春归晚，门锁寒潭几树蝉。",
            "comment": ""
        },
        {
            "title": "石笋",
            "content": "千古海门石，移归吟叟居。窍腥蛟出后，形瘦浪冲余。工语宁无玉，僧知忽有书。好期仙者叱，变化向庭隅。",
            "comment": ""
        },
        {
            "title": "伤雨后牡丹",
            "content": "废功看不已，醉起又持杯。数日帘常卷，中宵雨忽来。凄凉无戏蝶，零落在苍苔。造化根难问，令人首可回。",
            "comment": ""
        },
        {
            "title": "括苍山",
            "content": "尽日行方半，诸山直下看。白云随步起，危径极天盘。瀑顶桥形小，溪边店影寒。往来空太息，玄鬓改非难。",
            "comment": ""
        },
        {
            "title": "晚霁望岳麓",
            "content": "湘西斜日边，峭入几寻天。翠落重城内，屏开万户前。崖崚危溅瀑，林罅静通仙。谁肯功成后，相携扫石眠。",
            "comment": ""
        },
        {
            "title": "忆天台山",
            "content": "常记游灵境，道人情不低。岩房容偃息，天路许相携。霞散曙峰外，虹生凉瀑西。何当尘役了，重去听猿啼。",
            "comment": ""
        },
        {
            "title": "渡江",
            "content": "大江注东溟，十月风涛庄。舟人造养生，夺臂术奔浪。睠言君勿惊，世路方难行。若言世路阴，此水真安平。",
            "comment": ""
        },
        {
            "title": "赠惠律大师",
            "content": "秋是忆山日，禅窗露洒余。几悬华顶梦，应寄沃洲书。风月资吟笔，杉篁笼静居。满城谁不重，见著紫衣初。",
            "comment": ""
        },
        {
            "title": "冬日暮国清寺留题",
            "content": "天台山下寺，冬暮景如屏。树密风长在，年深像有灵。高钟疑到月，远烧欲连星。因共真僧话，心中万虑宁。",
            "comment": ""
        },
        {
            "title": "闻蝉",
            "content": "一雨一番晴，山林冷落青。莫侵残日噪，正在异乡听。孤馆宿漳浦，扁舟离洞庭。年年当此际，那免鬓凋零。",
            "comment": ""
        },
        {
            "title": "怀华山隐者",
            "content": "先生入太华，杳杳绝良音。秋梦有时见，孤云无处寻。神清峰顶立，衣冷瀑边吟。应笑干名者，六街尘土深。",
            "comment": ""
        },
        {
            "title": "灵溪观",
            "content": "鳌海西边地，宵吟景象宽。云开孤月上，瀑喷一山寒。人异发常绿，草灵秋不干。无由此栖息，魂梦在长安。",
            "comment": ""
        },
        {
            "title": "送人红花栽",
            "content": "世上红蕉异，因移万里根。艰难离瘴土，潇洒入朱门。叶战青云韵，花零宿露痕。长安多未识，谁想动吟魂。",
            "comment": ""
        }
    ]
}