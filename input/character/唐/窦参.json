{
    "dynasty": "唐",
    "author": "窦参",
    "poems": [
        {
            "title": "迁谪江表久未归",
            "content": "一自经放逐，裴回无所从。便为寒山云，不得随飞龙。名岂不欲保，归岂不欲早。苟无三月资，难适千里道。离心与羁思，终日常草草。人生年几齐，忧苦即先老。谁能假羽翼，使我畅怀抱。",
            "comment": ""
        },
        {
            "title": "登潜山观",
            "content": "山势欲相抱，一条微径盘。攀萝歇复行，始得凌仙坛。闻道葛夫子，此中炼还丹。丹成五色光，服之生羽翰。灵草空自绿，馀霞谁共餐。至今步虚处，犹有孤飞鸾。幽幽古殿门，下压浮云端。万丈水声落，四时松色寒。既入无何乡，转嫌人事难。终当远尘俗，高卧从所安。",
            "comment": ""
        },
        {
            "title": "湖上闲居",
            "content": "避影将息阴，自然知音稀。向来深林中，偶亦有所窥。飞鸟口衔食，引雏上高枝。高枝但各有，安知宜不宜。止止复何云，物情何自私。",
            "comment": ""
        }
    ]
}