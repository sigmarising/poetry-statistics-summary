{
    "dynasty": "唐",
    "author": "王无竞",
    "poems": [
        {
            "title": "北使长城",
            "content": "秦世筑长城，长城无极已。暴兵四十万，兴工九千里。死人如乱麻，白骨相撑委。殚弊未云悟，穷毒岂知止。胡尘未北灭，楚兵遽东起。六国复嚣嚣，两龙斗觺觺。卯金竟握谶，反璧俄沦祀。仁义寝邦国，狙暴行终始。一旦咸阳宫，翻为汉朝市。",
            "comment": ""
        },
        {
            "title": "铜雀台",
            "content": "北登铜雀上，西望青松郭。繐帐空苍苍，陵田纷漠漠。平生事已变，歌吹宛犹昨。长袖拂玉尘，遗情结罗幕。妾怨在朝露，君恩岂中薄。高台奏曲终，曲终泪横落。",
            "comment": ""
        },
        {
            "title": "相和歌辞·凤台曲",
            "content": "凤台何逶迤，嬴女管参差。一旦彩云至，身去无还期。遗曲此台上，世人多学吹。一吹一落泪，至今怜玉姿。",
            "comment": ""
        },
        {
            "title": "和宋之问下山歌",
            "content": "日云暮兮下嵩山，路连绵兮树石间。出谷口兮见明月，心裴回兮不能还。",
            "comment": ""
        }
    ]
}