{
    "dynasty": "唐",
    "author": "陈叔达",
    "poems": [
        {
            "title": "后渚置酒",
            "content": "大渚初惊夜，中流沸鼓鼙。寒沙满曲浦，夕雾上邪溪。岸广凫飞急，云深雁度低。严关犹未遂，此夕待晨鸡。",
            "comment": ""
        },
        {
            "title": "州城西园入斋祠社",
            "content": "升坛预洁祀，诘早肃分司。达气风霜积，登光日色迟。农教先八政，阳和秩四时。祈年服垂冕，告币动褰帷。瘗地尊馀奠，人天庶有资。椒兰卒清酌，簠簋彻香萁。折俎分归胙，充庭降受厘。方凭知礼节，况奉化雍熙。",
            "comment": ""
        },
        {
            "title": "春首",
            "content": "雪花联玉树，冰彩散瑶池。翔禽遥出没，积翠远参差。",
            "comment": ""
        },
        {
            "title": "听邻人琵琶",
            "content": "本是龙门桐，因妍入汉宫。香缘罗袖里，声逐朱弦中。虽有相思韵，翻将入塞同。关山临却月，花蕊散回风。为将金谷引，添令曲未终。",
            "comment": ""
        },
        {
            "title": "咏菊",
            "content": "霜间开紫蒂，露下发金英。但令逢采摘，宁辞独晚荣。",
            "comment": ""
        },
        {
            "title": "自君之出矣（一作贾冯吉诗）",
            "content": "自君之出矣，红颜转憔悴。思君如明烛，煎心且衔泪。自君之出矣，明镜罢红妆。思君如夜烛，煎泪几千行。",
            "comment": ""
        },
        {
            "title": "早春桂林殿应诏",
            "content": "金铺照春色，玉律动年华。朱楼云似盖，丹桂雪如花。水岸衔阶转，风条出柳斜。轻舆临太液，湛露酌流霞。",
            "comment": ""
        },
        {
            "title": "太庙祼地歌辞",
            "content": "清庙既祼，郁鬯推礼。大哉孝思，严恭祖祢。龙衮以祭，鸾刀思启。发德朱弦，升歌丹陛。遥享粢盛，堂斟况齐。降福穰穰，来仪济济。",
            "comment": ""
        },
        {
            "title": "初年",
            "content": "和风起天路，严气消冰井。索索枝未柔，厌厌漏犹永。",
            "comment": ""
        }
    ]
}