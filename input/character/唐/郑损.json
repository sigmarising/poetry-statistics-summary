{
    "dynasty": "唐",
    "author": "郑损",
    "poems": [
        {
            "title": "泛香亭",
            "content": "流杯处处称佳致，何似斯亭出自然。山溜穿云来几里，石盘和藓凿何年？声交鸣玉歌沈板，色幌寒金酒满船。莫怪坐中难得醉，醒人心骨有潺湲。",
            "comment": ""
        },
        {
            "title": "玉声亭",
            "content": "世间泉石本无价，那更天然落景中。汉佩琮琤寒溜雨，秦箫缥缈夜敲风。一方清气群阴伏，半局闲棋万虑空。借问主人能住久，后来好事有谁同？",
            "comment": ""
        },
        {
            "title": "艺堂",
            "content": "堂开冻石千年翠，艺讲秋胶百步威。揖让未能忘典礼，英雄孰不惯戎衣。风波险似金机骇，日月忙如雪羽飞。莫怪尊前频浩叹，男儿志愿与时违。",
            "comment": ""
        },
        {
            "title": "琼花",
            "content": "琼花今日多从辩，玉蕊唐人早有诗。天上神仙曾枉驾，世间草木敢连枝。无风亦识飘香处，有眼谁看堕地时。三十年来成一梦，摩挲石刻鬓添丝。",
            "comment": ""
        },
        {
            "title": "星精亭",
            "content": "星沈万古痕，孤绝势无邻。地窄少留竹，空多剩占云。钓篷和雨看，樵斧带霜闻。莫惜寻常到，清风不负人。",
            "comment": ""
        },
        {
            "title": "琼花",
            "content": "春晚驱车列古祠，看花复诵旧题诗。少年尝记六七月，大暑曾开三五枝。酹酒辄来思往事，凭阑欲去立多时。八仙彷佛多疑似，相隔仙凡只一丝。",
            "comment": ""
        },
        {
            "title": "钓阁",
            "content": "小阁惬幽寻，周遭万竹森。谁知一沼内，亦有五湖心。钓直鱼应笑，身闲乐自深。晚来春醉熟，香饵任浮沈。",
            "comment": ""
        },
        {
            "title": "星精石",
            "content": "突险呀空龙虎蹲，由来英气蓄寒根。苍苔点染云生靥，老雨淋漓铁渍痕。松韵远趋疑认祖，山阴轻覆似怜孙。孤岩恰恰容幽构，可爱江南释子园。",
            "comment": ""
        }
    ]
}