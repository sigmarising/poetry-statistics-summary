{
    "dynasty": "唐",
    "author": "郑锡",
    "poems": [
        {
            "title": "送客之江西",
            "content": "乘轺奉紫泥，泽国渺天涯。九派春潮满，孤帆暮雨低。草深莺断续，花落水东西。更有高唐处，知君路不迷。",
            "comment": ""
        },
        {
            "title": "玉阶怨",
            "content": "长门寒水流，高殿晓风秋。昨夜鸳鸯梦，还陪豹尾游。前鱼不解泣，共辇岂关羞。那及轻身燕，双飞上玉楼。",
            "comment": ""
        },
        {
            "title": "千里思",
            "content": "渭水通胡苑，轮台望汉关。帛书秋海断，锦字夜机闲。旅梦虫催晓，边心雁带还。惟馀两乡思，一夕度关山。",
            "comment": ""
        },
        {
            "title": "望月",
            "content": "高堂新月明，虚殿夕风清。素影纱窗霁，浮凉羽扇轻。稍随微露滴，渐逐晓参横。遥忆云中咏，萧条空复情。",
            "comment": ""
        },
        {
            "title": "杂曲歌辞·邯郸少年行",
            "content": "霞鞍金口骝，豹袖紫貂裘。家住丛台近，门前漳水流。唤人呈楚舞，借客试吴钩。见说秦兵至，甘心赴国仇。",
            "comment": ""
        },
        {
            "title": "度关山",
            "content": "象弭插文犀，鱼肠莹鸊鹈。水声分陇咽，马色度关迷。晓幕胡沙惨，危烽汉月低。仍闻数骑将，更欲出辽西。",
            "comment": ""
        },
        {
            "title": "出塞",
            "content": "关山落叶秋，掩泪望营州。辽海云沙暮，幽燕旌旆愁。战馀能送阵，身老未封侯。去国三千里，归心红粉楼。",
            "comment": ""
        },
        {
            "title": "陇头别",
            "content": "秋尽初移幕，沾裳一送君。据鞍窥古堠，开灶爇寒云。登陇人回首，临关马顾群。从来断肠处，皆向此中分。",
            "comment": ""
        },
        {
            "title": "出塞曲",
            "content": "校尉征兵出塞西，别营分骑过龙溪。沙平虏迹风吹尽，雾失烽烟道易迷。玉靶半开鸿已落，金河欲渡马连嘶。会当系取天骄入，不使军书夜刺闺。",
            "comment": ""
        },
        {
            "title": "襄阳乐",
            "content": "春生岘首东，先暖习池风。拂水初含绿，惊林未吐红。渚边游汉女，桑下问庞公。磨灭怀中刺，曾将示孔融。",
            "comment": ""
        }
    ]
}