{
    "dynasty": "唐",
    "author": "崔备",
    "poems": [
        {
            "title": "奉陪武相公西亭夜宴陆郎中",
            "content": "宾阁玳筵开，通宵递玉杯。尘随歌扇起，雪逐舞衣回。剪烛清光发，添香暖气来。令君敦宿好，更为一裴回。",
            "comment": ""
        },
        {
            "title": "清溪路中寄诸公",
            "content": "偏郡隔云岑，回溪路更深。少留攀桂树，长渴望梅林。野笋资公膳，山花慰客心。别来无信息，可谓井瓶沉。",
            "comment": ""
        },
        {
            "title": "和武相公中秋锦楼玩月得前字、秋字二篇",
            "content": "清景同千里，寒光尽一年。竟天多雁过，通夕少人眠。照别江楼上，添愁野帐前。隋侯恩未报，犹有夜珠圆。四时皆有月，一夜独当秋。照耀初含露，裴回正满楼。遥连雪山净，迥入锦江流。愿以清光末，年年许从游。",
            "comment": ""
        },
        {
            "title": "使院忆山中道侣，兼怀李约",
            "content": "松竹去名岳，衡茅思旧居。山君水上印，天女月中书。旧秩芸香在，空奁药气余。褐衣宽易揽，白发少难梳。病柳伤摧折，残花惜扫除。忆巢同倦鸟，避网甚跳鱼。阮巷惭交绝，商岩愧迹疏。与君非宦侣，何日共樵渔。",
            "comment": ""
        }
    ]
}