{
    "dynasty": "唐",
    "author": "沈东美",
    "poems": [
        {
            "title": "奉和苑舍人宿直晓玩新池寄南省友",
            "content": "传闻阊阖里，寓直有神仙。史为三坟博，郎因五字迁。晨临翔凤沼，春注跃龙泉。去似登天上，来如看镜前。影摇宸翰发，波净列星悬。既济仍怀友，流谦欲进贤。弹冠声实贵，覆被渥恩偏。温室言虽阻，文场契独全。玉珂光赫奕，朱绂气蝉联。兴逸潘仁赋，名高谢脁篇。青云仰不逮，白雪和难牵。苒苒胡为此，甘心老岁年。",
            "comment": ""
        },
        {
            "title": "沧浪亭",
            "content": "草蔓花枝与世新，登临空复想清尘。只今唯有亭前水，曾识春风载酒人。",
            "comment": ""
        }
    ]
}