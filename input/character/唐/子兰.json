{
    "dynasty": "唐",
    "author": "子兰",
    "poems": [
        {
            "title": "登楼",
            "content": "边邑鸿声一例秋，大波平日绕山流。故人千里同明月，尽夕无言空倚楼。",
            "comment": ""
        },
        {
            "title": "蝉二首",
            "content": "独蝉初唱古槐枝，委曲悲凉断续迟。雨后忽闻谁最苦，异乡孤馆忆家时。衰柳蝉吟旁浊河，正当残日角声和。寻常不足少愁思，此际闻时愁更多。",
            "comment": ""
        },
        {
            "title": "华严寺望樊川",
            "content": "万木叶初红，人家树色中。疏钟摇雨脚，秋水浸云容。雪碛回寒雁，村灯促夜舂。旧山归未得，生计欲何从。",
            "comment": ""
        },
        {
            "title": "短歌行",
            "content": "日月何忙忙，出没住不得。使我勇壮心，少年如顷刻。人生石火光，通时少于塞。四季倏往来，寒暑变为贼。偷人面上花，夺人头上黑。",
            "comment": ""
        },
        {
            "title": "鹦鹉",
            "content": "翠毛丹觜乍教时，终日无寥似忆归。近来偷解人言语，乱向金笼说是非。",
            "comment": ""
        },
        {
            "title": "登楼忆友",
            "content": "物象远濛濛，周回极望中。带烟千井树，和磬一楼风。月色寒沈地，波声夜飏空。登临无限趣，恨不与君同。",
            "comment": ""
        },
        {
            "title": "长安伤春",
            "content": "霜陨中春花半无，狂游恣饮尽凶徒。年年赏玩公卿辈，今委沟塍骨渐枯。",
            "comment": ""
        },
        {
            "title": "千叶石榴花",
            "content": "一朵花开千叶红，开时又不藉春风。若教移在香闺畔，定与佳人艳态同。",
            "comment": ""
        },
        {
            "title": "夜直",
            "content": "大内隔重墙，多闻乐未央。灯明宫树色，茶煮禁泉香。凤辇通门静，鸡歌入漏长。宴荣陪御席，话密近龙章。吟步彤庭月，眠分玉署凉。欲黏朱绂重，频草白麻忙。笔力将群吏，人情在致唐。万方瞻仰处，晨夕面吾皇。",
            "comment": ""
        },
        {
            "title": "襄阳曲",
            "content": "为忆南游人，移家大堤住。千帆万帆来，尽过门前去。",
            "comment": ""
        },
        {
            "title": "寄乾陵杨侍郎",
            "content": "冷落官资不畏贫，司曹且共内官分。步量野色成公案，点检樵声入奏闻。陵庙路因朝去扫，御炉香每夜来焚。碑寒树古神门上，管得无穷空白云。",
            "comment": ""
        },
        {
            "title": "赠行脚僧",
            "content": "世界曾行遍，全无行可修。炎凉三衲共，生死一身休。片断云随体，稀疏雪满头。此门无所著，不肯暂淹留。",
            "comment": ""
        },
        {
            "title": "太平坊寻裴郎中故宅",
            "content": "不语凄凉无限情，荒阶行尽又重行。昔年住此何人在，满地槐花秋草生。",
            "comment": ""
        },
        {
            "title": "长安早秋",
            "content": "风舞槐花落御沟，终南山色入城秋。门门走马征兵急，公子笙歌醉玉楼。",
            "comment": ""
        },
        {
            "title": "对雪",
            "content": "密密无声坠碧空，霏霏有韵舞微风。幽人吟望搜辞处，飘入窗来落砚中。",
            "comment": ""
        },
        {
            "title": "诫贪",
            "content": "多求待心足，未足旋倾覆。明知贪者心，求荣不求辱。",
            "comment": ""
        },
        {
            "title": "观棋",
            "content": "拂局尽消时，能因长路迟。点头初得计，格手待无疑。寂默亲遗景，凝神入过思。共藏多少意，不语两相知。",
            "comment": ""
        },
        {
            "title": "晚景",
            "content": "池荷衰飒菊芬芳，策杖吟诗上草堂。满目暮云风卷尽，郡楼寒角数声长。",
            "comment": ""
        },
        {
            "title": "与道侣同于水陆寺会宿",
            "content": "论道穷心少有朋，此时清话昔年曾。柿凋红叶铺寒井，鹄坠霜毛著定僧。风递远声秋涧水，竹穿深色夜房灯。出门尽是劳生者，只此长闲几个能。",
            "comment": ""
        },
        {
            "title": "悲长安",
            "content": "何事天时祸未回，生灵愁悴苦寒灰。岂知万顷繁华地，强半今为瓦砾堆。",
            "comment": ""
        },
        {
            "title": "河梁晚望二首",
            "content": "水势滔滔不可量，渔舟容易泛沧浪。连山翠霭笼沙溆，白鸟翩翩下夕阳。雨添一夜秋涛阔，极目茫茫似接天。不知龙物潜何处，鱼跃蛙鸣满槛前。",
            "comment": ""
        },
        {
            "title": "城上吟",
            "content": "古冢密于草，新坟侵官道。城外无闲地，城中人又老。",
            "comment": ""
        },
        {
            "title": "秋日思旧山",
            "content": "咸言上国繁华，岂谓帝城羁旅。十点五点残萤，千声万声秋雨。白云江上故乡，月下风前吟处。欲去不去迟迟，未展平生所伫。",
            "comment": ""
        }
    ]
}