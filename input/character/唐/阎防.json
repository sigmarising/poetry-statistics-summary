{
    "dynasty": "唐",
    "author": "阎防",
    "poems": [
        {
            "title": "宿岸道人精舍",
            "content": "早岁参道风，放情入寥廓。重因息心侣，遂果岩下诺。敛迹辞人间，杜门守寂寞。秋风翦兰蕙，霜气冷淙壑。山牖见然灯，竹房闻捣药。愿言舍尘事，所趣非龙蠖。",
            "comment": ""
        },
        {
            "title": "句",
            "content": "熊踞庭中树，龙蒸栋里云。",
            "comment": ""
        },
        {
            "title": "晚秋石门礼拜（一作礼佛）",
            "content": "轻策临绝壁，招提谒金仙。舟车无由径，岩峤乃属天。踯躅淹昃景，夷犹望新弦。石门变暝色，谷口生人烟。阳雁叫平楚，秋风急寒川。驰晖苦代谢，浮脆惭贞坚。永欲卧丘壑，息心依梵筵。誓将历劫愿，无以外物牵。",
            "comment": ""
        },
        {
            "title": "与永乐诸公夜泛黄河作",
            "content": "烟深载酒入，但觉暮川虚。映水见山火，鸣榔闻夜渔。爱兹山水趣，忽与人世疏。无暇然官烛，中流有望舒。",
            "comment": ""
        },
        {
            "title": "夕次鹿门山作",
            "content": "庞公嘉遁所，浪迹难追攀。浮舟暝始至，抱杖聊自闲。双岩开鹿门，百谷集珠湾。喷薄湍上水，舂容漂里山。焦原不足险，梁壑未成艰。我行自春仲，夏鸟忽绵蛮。蕙草色已晚，客心殊倦还。远游非避地，访道爱童颜。安能徇机巧，争夺锥刀间。",
            "comment": ""
        },
        {
            "title": "百丈谿新理茅茨读书",
            "content": "浪迹弃人世，还山自幽独。始傍巢由踪，吾其获心曲。荒庭何所有，老树半空腹。秋蜩鸣北林，暮鸟穿我屋。栖迟乐遵渚，恬旷寡所欲。开卦推盈虚，散帙攻节目。养闲度人事，达命知止足。不学东周儒，俟时劳伐辐。",
            "comment": ""
        }
    ]
}