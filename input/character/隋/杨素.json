{
    "dynasty": "隋",
    "author": "杨素",
    "poems": [
        {
            "title": "山斋独坐赠薛内史",
            "content": "岩壑澄清景，景清岩壑深。白云飞暮色，绿水激清音。涧户散余彩，山窗凝宿阴。花草共萦映，树石相陵临。独坐对陈榻，无客有鸣琴。寂寂幽山里，谁知无闷心。",
            "comment": ""
        },
        {
            "title": "山斋独坐赠薛内史",
            "content": "居山四望阻，风云竟朝夕。深溪横古树，空岩卧幽石。日出远岫明，鸟散空林寂。兰庭动幽气，竹室生虚白。落花入户飞，细草当阶积。桂酒徒盈樽，故人不在席。日落山之幽，临风望羽客。",
            "comment": ""
        }
    ]
}