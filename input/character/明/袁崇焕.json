{
    "dynasty": "明",
    "author": "袁崇焕",
    "poems": [
        {
            "title": "偕诸将游海岛",
            "content": "战守逶迤不自由，偏因胜地重深愁。荣华我已知庄梦，忠愤人将谓杞忧。边衅久开终是定，室戈方操几时休？片云孤月应肠断，桩树凋零又一秋。",
            "comment": ""
        },
        {
            "title": "边中送别",
            "content": "五载离家别路悠，送君寒浸宝刀头。欲知肺腑同生死，何用安危问去留？策杖只因图雪耻，横戈原不为封侯。故园亲侣如相问，愧我边尘尚未收。",
            "comment": ""
        },
        {
            "title": "南还别陈翼所总戎",
            "content": "慷慨同仇日，间关百战时。功高明主眷，心苦后人知。麋鹿还山便，麒麟绘阁宜。去留都莫讶，秋草正离离。",
            "comment": ""
        },
        {
            "title": "无题",
            "content": "记得相逢一笑迎，亲承指教夜谈兵。才兼文武无余子，功到雄奇即罪名。慷慨裂眦须欲动，模糊热血面如生。背人痛极为私祭，洒泪深宵哭失声。",
            "comment": "【注释】吊熊廷弼"
        },
        {
            "title": "临刑口占",
            "content": "一生事业总成空，半世功名在梦中。死后不愁无勇将，忠魂依旧守辽东。",
            "comment": "【注释】1630年袁崇焕临刑前绝笔诗。"
        },
        {
            "title": "山海关送季弟南还",
            "content": "公车犹记昔年情，万里从我塞上征。牧圉此时犹捍御，驰驱何日慰升平？由来友爱钟吾辈，肯把须眉负此生？去住安危俱莫问，燕然曾勒古人名。",
            "comment": ""
        },
        {
            "title": "遇诃林寺口占",
            "content": "四十年来过半身，望中祇树隔红尘。如今着足空王地，多了从前学杀人。",
            "comment": ""
        },
        {
            "title": "归庾岭",
            "content": "功名劳十载，心迹渐依违。忍说还山是？难言出塞非。主恩天地重，臣遇古今稀。数卷封章外，浑然旧日归。",
            "comment": ""
        },
        {
            "title": "山海关送季弟南还",
            "content": "弟兄于汝倍关情，此日临歧感慨生。磊落丈夫谁好剑？牢骚男子尔能兵。才堪逐电三驱捷，身上飞鹏一羽轻。行矣乡邦重努力，莫耽疏懒堕时名。",
            "comment": ""
        },
        {
            "title": "话别秦六郎",
            "content": "海鳄波鲸夜不啾，故人谈剑剡溪头。言深夜半犹疑昼，酒冷凉生始觉秋。水国芙蓉低睡月，江湄杨柳软维舟。自怜作赋非王粲，戛玉鸣金有少游。",
            "comment": ""
        },
        {
            "title": "无题",
            "content": "太息弓藏狗又烹，狐悲兔死最关情。家贫资罄身难赎，贿赂公行杀有名。脱帻愤深檀道济，爰书冤及魏元成。备遭惨毒缘何事，想为登场善用兵。",
            "comment": "【注释】吊熊廷弼"
        }
    ]
}