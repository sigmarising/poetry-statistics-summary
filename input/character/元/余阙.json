{
    "dynasty": "元",
    "author": "余阙",
    "poems": [
        {
            "title": "秋兴亭",
            "content": "涉江登危榭，引望二川流。双城共临水，两岸起飞楼。汉渚深初绿，江皋迥易秋。金风扬素浪，丹霞丽彩舟。登高及佳日，能赋命良俦。御者奉旨酒，庖人供膳羞。一为山水媚，能令车骑留。为语同怀者，有暇即来游。",
            "comment": ""
        },
        {
            "title": "安庆郡庠后亭宴董佥事",
            "content": "鲸鲵起襄汉，郡邑尽烧残。兹城独完好，使者一开颜。省风降文囿，弭节遵曲干。双池夹行径，累榭在云间。天净群峰出，地迥苍江环。霞生射蛟台，雁没逢龙山。开樽华堂上，命酌俯危阑。主人送瑶爵，但云嘉会难。岂为杯酒欢，乐此罢民安。魄渊无恒彩，清川有急澜。明晨起骖服，相望阻重关。",
            "comment": ""
        },
        {
            "title": "吕公亭",
            "content": "鄂渚江汉会，兹亭宅其幽。我来窥石镜，兼得眺芳洲。远岫云中没，春江雨外流。何如乘白鹤，吹笛过南楼。",
            "comment": ""
        }
    ]
}