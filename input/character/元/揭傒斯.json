{
    "dynasty": "元",
    "author": "揭傒斯",
    "poems": [
        {
            "title": "衡山县晓渡",
            "content": "古县依江次，轻舆落岸隈。鸟冲行客过，山向野船开。近岳皆云气，中流忽雨来。何时还到此，明月照沿洄。",
            "comment": ""
        },
        {
            "title": "山水卷",
            "content": "稍稍云木动，蔼蔼烟峰乱。远浦引归桡，双崖临绝岸。方思隐沦客，欲结渔樵伴。水阔山更遥，幽期空汗漫。",
            "comment": ""
        },
        {
            "title": "自盱之临川早发",
            "content": "扁舟催早发，隔浦遥相语。鱼色暗连山，江波乱飞雾。初辞梁安峡，稍见石门树。杳杳一声钟，如朝复如暮。",
            "comment": "【注释】五言古诗。这里抒发一种行旅的意绪，发而为飞雾似的境界，细读之，又有一种深潜却又难以言喻的感触。体现着诗人“写景要雅淡，推人心之至情，写感慨之微意”(《诗宗正法眼藏》)的诗论主张。"
        },
        {
            "title": "寄题冯掾东皋园亭",
            "content": "时雨散繁绿，绪风满平原。兴言慕君子，退食在丘园。出应当世务，入咏幽人言。池流淡无声，畦蔬蔚葱芊。高林丽阳景，群山若浮烟。好鸟应候鸣，新音和且闲。时与文士俱，逍遥农圃春。理远自知简，情忘可避喧。庶云保贞和，岁暮委周旋。",
            "comment": ""
        },
        {
            "title": "高邮城",
            "content": "高邮城，城何长？城上种麦，城下种桑。昔日铁不如，今为耕种场。但愿千万年，尽四海外为封疆。桑阴阴，麦茫茫，终古不用城与隍。",
            "comment": ""
        },
        {
            "title": "送詹尊师归庐山",
            "content": "香炉峰色紫生烟，一入京华路杳然。云碓秋闲春药水，雨犁春卧种芝田。书凭海鹤来时寄，剑自潭蛟去后悬。忽报归期惊倦客，独淹微禄负中年。",
            "comment": ""
        },
        {
            "title": "梦武昌",
            "content": "黄鹤楼前鹦鹉洲，梦中浑似昔时游。苍山斜入三湘路，落日平铺七泽流。鼓角沈雄遥动地，帆樯高下乱维舟。故人虽在多分散，独向南池看白鸥。",
            "comment": ""
        },
        {
            "title": "大饥行",
            "content": "去年旱毁才五六，今年家家食无粟。高囷大廪闭不开，朝为骨肉暮成哭。官虽差官遍里闾，贪廉异政致泽殊。公家赈粟粟有数，安得尽及乡民居。前日杀人南山下，昨日开仓山北舍。捐躯弃命不复论，获者如囚走如赦。豪家不仁诚可罪，民主稔恶何由悔。",
            "comment": ""
        },
        {
            "title": "重饯李九时毅赋得南楼月",
            "content": "娟娟临古戍，晃晃辞烟树。寒通云梦深，白映苍祠莫。胡床看逾近，楚酒愁难驻。雁背欲成霜，林梢初泫露。故人明夜泊，相望定何处？且照东湖归，行送归舟去。",
            "comment": ""
        },
        {
            "title": "和欧阳南阳月夜思",
            "content": "月出照中园，邻家犹未眠。不嫌风露冷，看到树阴圆。",
            "comment": ""
        },
        {
            "title": "黄尊师高轩观鹅因留宿",
            "content": "开轩南岳下，世事未曾闻。落叶常疑雨，方池半是云。偶寻骑鹤侣，来此看鹅群。一夜潺湲里，秋光得细分。",
            "comment": ""
        },
        {
            "title": "夏五月武昌舟中触目",
            "content": "两髯背立鸣双橹，短蓑开合沧江雨。青山如龙入云去，白发何人并沙语。船头放歌船尾和，篷上雨鸣篷下坐。推篷不省是何乡，但见双双白鸥过。",
            "comment": ""
        },
        {
            "title": "曹将军下槽马图",
            "content": "曹霸画马真是马，宛颈相摩槽枥下。卓荦权奇果如此，岂有世上无知者？朱丝不是凡马缰，天闲十二皆龙骧，曾从天子平四方。画图仿佛余骊黄，华山之阳春草长。",
            "comment": ""
        }
    ]
}