{
    "dynasty": "元",
    "author": "马祖常",
    "poems": [
        {
            "title": "龙虎台应制",
            "content": "龙虎台高秋意多，翠华来日似鸾坡。天将山海为城堑，人倚云霞作绮罗。周穆故惭《黄竹赋》，汉高空奏《大风歌》。西京巡省非行幸，要使苍生乐至和。",
            "comment": ""
        },
        {
            "title": "湖北驿中偶成",
            "content": "江田稻花露始零，浦中莲子青复青。楚船祠龙来买酒，十幅蒲帆上洞庭。罗衣熏香钱满箧，身是扬州贩盐客。明年载米入长安，妻封县君身有官。",
            "comment": ""
        },
        {
            "title": "杨花宛转曲",
            "content": "空中游丝已无赖，宛转杨花犹百态。随风扑帐拂香奁，度水点衣萦锦带。轻薄颠狂风上下，燕子莺儿各新嫁。钗头烬坠玉虫初，盆里丝缫银茧乍。欲落不落春沼平，无根无蒂作浮萍。缬波绣苔总成媚，人间最好是清明。清明艳阳三月天，帝里烟花匝酒船。石桥横直人家好，小海白鱼跳碧藻。榆荚荷钱怨别离，不似杨花宛转飞。杨花飞尽绿阴合，更看明年春雨时。",
            "comment": ""
        },
        {
            "title": "送董仁甫之西台幕",
            "content": "西南万里地，诏属大行台。秦树浮天去，巴江带雪来。山河无用险，邦国正需才。台幕风流美，书签想尽开。",
            "comment": ""
        },
        {
            "title": "寄舒真人",
            "content": "金阙来华盖，琳坛集羽衣。石因钟乳腻，松为茯苓肥。剂墨香翻杵，修琴玉布徽。天低临象纬，日近逼光辉。竹里开长径，池边蔽小扉。红迷霞绮错，绿涨水环围。仙杏葩凝赤，蟠桃萼剪绯。龙来还独宿，鹤去更知归。割蜜蜂先避，衔书凤自飞。祠雷陈古磬，符鬼掣灵旗。丹井泉偏冽，铜盘露未晞。俗人那得识，诗客尽相依。伊我逢休浣，从兹咏浴沂。凭师消鄙吝，犹可采山薇。",
            "comment": ""
        },
        {
            "title": "奉和奥屯都事秋怀",
            "content": "灵河七夕巧云稠，坠露声清夜得秋。月冷桂花飘左界，山寒荔子落东瓯。人怜纨缟裁衣袂，谁借蒲葵剪扇头。竹影近窗砧杵急，梦随南客问行舟。",
            "comment": ""
        },
        {
            "title": "送华山隐之宗阳宫",
            "content": "江阁鱼龙近，山房雾雨多。地清天不暑，池曲水无波。笋箨迎书带，樱桃送锦窠。呦呦呼伴鹿，唼唼换经鹅。养素行编屦，乘闲坐织蓑。几篇餐玉法，一帙醮星科。香灺沉银叶，衣裾佩紫荷。丹光留海月，绛景出松萝。醉忆泉浮乳，幽怜石烂柯。神君攀绿桂，天女踏青莎。邀客登山顶，寻真入涧阿。洞箫吹道曲，云纸写鱼歌。予发今如此，君心可奈何？高谈见明月，为我问娑罗。",
            "comment": ""
        },
        {
            "title": "追和许浑游溪夜回韵",
            "content": "溪水连云过竹间，溪声云影半潺潺。鹤来近屋童看熟，鹭下长松客对闲。每待月痕侵石坞，还期烟色认柴关。人生岂独官为贵，好向君王乞越山。",
            "comment": ""
        }
    ]
}