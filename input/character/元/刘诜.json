{
    "dynasty": "元",
    "author": "刘诜",
    "poems": [
        {
            "title": "对客暮坐",
            "content": "危坐高斋夕，东来喜友生。空庭疏雨后，四壁乱蛩鸣。烛至瓶花落，秋凉架药轻。西头动刀尺，淡月上檐楹。",
            "comment": ""
        },
        {
            "title": "满庭芳 次韵赋萍",
            "content": "碧唾成花，翠玑浮雾，水边裙影知谁。半沟未合，脂水过生肥。小扇迎风试拂，翩翩去、还复差池。凭兰处，怕伊贪见，见了却忘归。桥西。青不住，乳鸳行破，一瞬沦漪。看疏如有恨，密似相依。元是情根种得，更千古、欲尽何时。重相约，章台春腻，还上最长枝。",
            "comment": ""
        },
        {
            "title": "送范主一宪郎",
            "content": "庸夫老丘里，志士轻山川。古来环辙人，往往皆才贤。范君绣衣家，白璧生蓝田。清游半朔南，征衫积涛烟。崇台交辟剡，思亲理归船。吴州肯暂驻，风概倾四筵。挥毫走秋蛟，吐句纡春涟。清霜净江波，水花寒更妍。棹讴催客发，风正帆始悬。翩翩凤皇翎，终当仪九天。",
            "comment": ""
        },
        {
            "title": "出墅初冬",
            "content": "邻舂五更动，机杼响俱发。薄霜厉曾宇，天西辗孤月。驿马嘶不已，壁蛩鸣乍歇。故人期不来，山庄多落叶。",
            "comment": ""
        }
    ]
}