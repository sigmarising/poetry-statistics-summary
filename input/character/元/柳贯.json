{
    "dynasty": "元",
    "author": "柳贯",
    "poems": [
        {
            "title": "次韵伯庸待制上京寓直书事因以为寄",
            "content": "举头凉影动明河，问讯仙人八月槎。斗下孤光悬太白，云间长御挟纤阿。《霓裳》催按新声遍，凤诏需承曲宴多。一代词华归篆刻，龙文还欲映琱戈。",
            "comment": ""
        },
        {
            "title": "题立仗马图",
            "content": "玉立彤墀气尚粗，食残刍豆更何须？太平未必闲无用，一幅君王纳谏图。",
            "comment": ""
        },
        {
            "title": "同杨仲礼和袁集贤上都诗",
            "content": "幄殿层云障，辕门积雪峰。奇鹰皆戴角，御马尽飞龙。瀚海将临幸，云亭望陟封。青丘大羽猎，有事待玄冬。",
            "comment": ""
        },
        {
            "title": "同杨仲礼和袁集贤上都诗",
            "content": "水草方方善，弓弧户户便。合围连妇女，从戍到曾玄。雪毳千家帐，冰瓢百眼泉。浚稽山更北，长望斗光悬。",
            "comment": ""
        },
        {
            "title": "袁伯长侍讲，伯生、伯庸二待制，同赴北都却",
            "content": "杜诗诧蜀险，高有石柜阁。安知居庸口，可掠太白脚。马行已崇颠，鸟度尚层壑。林蹊旷迷辙，崖井荒留幕。俯疑日沈车，阒若风鼓橐。元云倏扬旟，朱霞粲涂鞹。数驿程匪赊，袭裘寒更薄。客魂逢酒消，鬼胆因诗愕。蟠木将为容，胡绳未宜索。严召戒晨趋，澄旻际秋廓。紫薇晶焕烂，瀚海气冥漠。腰无两鞬属，道有五丁凿。弭辔谁所援，还衡犹屡错。小息树吟旌，争先厉词锷。非开石道筵，似听郾城柝。巨敌无前勍，偏师当后却。",
            "comment": "【注释】【原题】：袁伯长侍讲，伯生、伯庸二待制，同赴北都却还，夜宿联句，归以示予，次韵效体，发三贤一笑"
        },
        {
            "title": "同杨仲礼和袁集贤上都诗",
            "content": "出塞行瞻日，趋朝喜近天。离宫开苑囿，驰道绝风烟。瑶水巡非远，峒山历更绵。甘泉多法从，献赋忆当年。",
            "comment": ""
        },
        {
            "title": "送张明德使君赴南恩州",
            "content": "几许炎州画里山，西风驱向马前看。诗人旧志三刀喜，边候新乘一障安。时取椰浆斟玉液，饶将桂蠹存雕盘。雪花定比常年大，燕寝香凝夜气寒。",
            "comment": ""
        },
        {
            "title": "次伯长待制韵送王继学修撰马伯庸应奉扈从上",
            "content": "山围黑谷翠漫漫，独许词臣息马看。跸道云开朝采正，蹛林风定雪花乾。赋成特赐麒麟罽，宴出初擎码瑙盘。岁岁八州人望幸，钩陈旗尾认朱竿。",
            "comment": "【注释】【原题】：次伯长待制韵送王继学修撰马伯庸应奉扈从上京"
        },
        {
            "title": "同杨仲礼和袁集贤上都诗",
            "content": "昔建寰中业，初开徼外山。雉城平兀兀，沙水净湾湾。朱夏宸游正，清秋武卫闲。叨陪文学乘，空愧鬓毛斑。",
            "comment": ""
        },
        {
            "title": "次韵鲁参政观潮",
            "content": "怒潮卷雪过樟亭，人立西风酒旆青。日毂行天沦左界，地机激水出东溟。倒排山岳穷千变，阖辟云雷竦百灵。望海楼头追胜赏，坐中宾客弁如星。",
            "comment": ""
        },
        {
            "title": "次韵伯庸待制上京寓直书事因以为寄",
            "content": "松翣新裁似鹤翎，手中云影落深青。宫花忽动红千帐，禁柳齐分绿半棂。金掌擎秋调玉屑，铜浑窥夜约银钉。不知太史朝来奏，东壁光联第几星？",
            "comment": ""
        },
        {
            "title": "次韵伯庸待制上京寓直书事因以为寄",
            "content": "乌桓落日稍沉西，南极青山女堞低。马谷夏泉经雨涨，龙堆秋草拂云齐。一函祠检将升玉，万里丸封不用泥。儤直夜凉谈往事，乘车犹欲避鸡栖。",
            "comment": ""
        }
    ]
}