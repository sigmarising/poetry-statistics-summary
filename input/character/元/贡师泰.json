{
    "dynasty": "元",
    "author": "贡师泰",
    "poems": [
        {
            "title": "赠天台李炼师",
            "content": "翠蛟青凤下晴空，家住天台第几重？岁久松肪成琥珀，夜深丹气出夫容。仙童奏简骑文虎，太乙悬旗起绛龙。昨夜从师到天上，故山还著白云封。",
            "comment": ""
        },
        {
            "title": "送寿宏毅应奉赴兴国路经历",
            "content": "院门深锁落松花，东接蓬莱小海斜。绛蜡夜深催视草，紫泥春蚤听宣麻。凤凰池上人辞直，鸿雁江南客过家。幕府秋来清似水，吟诗应对白鸥沙。",
            "comment": ""
        },
        {
            "title": "送东流叶县尹",
            "content": "江流东下县南迁，一簇人烟野岸边。荻笋洲青鸥鸟狎，杨花浪白鲚鱼鲜。印来聚吏排衙鼓，社到随民出俸钱。应是绣衣行部处，拦街齐颂长宫贤。",
            "comment": ""
        },
        {
            "title": "遣怀",
            "content": "日入柳风息，月上花露多。东轩颇幽敞，夜静时一过。鸟散庭中树，虫鸣阶下莎。北斗何低昂，疏星没横河。独赏谁晤语，感慨成悲歌。怀哉岩桂台，邈在姑山阿。",
            "comment": ""
        },
        {
            "title": "秋夜和韩与玉",
            "content": "斋居在城西，庭户颇幽敞。凉风起高树，落叶时时响。境静人少来，理悟心自赏。方忻结同盟，慎勿成独往。",
            "comment": ""
        },
        {
            "title": "姑孰道中",
            "content": "朝发慈姥山，莫宿吴公桥。日入气犹溽，清怀厌烦嚣。隔江风雨至，绿树凉萧萧。邻舟颇相好，有酒忽见招。明发波浪阔，相望一何遥。",
            "comment": ""
        },
        {
            "title": "风泾舟中",
            "content": "白发飘萧寄短蓬，春深杯酒忆曾同。落花洲渚鸥迎雨，芳草池塘燕避风。烽火此时连海上，音书何日到山中？故人别后遥相望，夜夜空随斗柄东。",
            "comment": ""
        },
        {
            "title": "朱仲文编修还江西，诸公分题赋诗为饯。予适",
            "content": "瓜洲渡口山如浪，扬子桥头水似云。夹岸芙蕖红旖旎，满汀杨柳绿纷纭。一杯酒向今朝别，万里船从此地分。他日重来须舣棹，莫教惊散白鸥群。",
            "comment": "【注释】【原题】：朱仲文编修还江西，诸公分题赋诗为饯。予适同载南归，约至扬子桥分别，因为赋此"
        }
    ]
}