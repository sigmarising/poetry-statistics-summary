{
    "dynasty": "元",
    "author": "高士谈",
    "poems": [
        {
            "title": "朝中措",
            "content": "琅琊山色最清雄。心赏待衰翁。路转峰回如画，新亭半湿青红。风流宾从，清闲岁月，且共从容。莫笑尊前老大，犹堪管领春风。",
            "comment": ""
        },
        {
            "title": "杨花",
            "content": "来时宫柳万丝黄，去日飞球满路旁。我比杨花更飘荡，杨花只是一春忙。",
            "comment": ""
        },
        {
            "title": "村行",
            "content": "墟落依林莽，茅庐出短墙。儿童避车马，父老馈壶浆。半湿田新雨，犹青枣未霜。逢人问丰歉，一一叹声长。",
            "comment": ""
        },
        {
            "title": "好事近 中州乐府元德明词内附",
            "content": "谁打玉川门，白娟斜封团月。晴日小窗活火，响一壶春雪。可怜桑一生颠，文字更清绝。直拟驾风归去，把三山登彻。",
            "comment": ""
        },
        {
            "title": "庚戌元日",
            "content": "旧日屠苏饮最先，而今追想尚依然。故人对酒且千里，春色惊心又一年。习俗天涯同爆竹，风光塞外只寒烟。残年无复功名望，志在苏君二顷田。",
            "comment": ""
        },
        {
            "title": "玉楼春 为伯求作",
            "content": "少年人物江山秀。流落天涯今白首。形容憔悴不如初，文采风流仍似旧。百花元是仙家酒。千岁灵根能益寿。都将万事付天公。且伴老人开笑",
            "comment": ""
        },
        {
            "title": "风雨宿江上",
            "content": "风雨萧萧作暮寒，半晴烟霭有无间。残红一抹沉天日，湿翠千重隔岸山。短发不羞黄叶乱，寸心长羡白鸥闲。涛声午夜喧孤枕，梦入潇湘落木湾。",
            "comment": ""
        },
        {
            "title": "减字木兰花",
            "content": "西湖睡起。飞絮游丝春老矣。涨绿涵空。十顷玻璃四面风。时平事少。天与湖山供坐啸。他日西州。却怕羊昙感旧游。",
            "comment": ""
        },
        {
            "title": "不眠",
            "content": "不眠披短褐，曳杖出门行。月近中秋白，风从半夜清。乱离惊昨梦，飘泊念平生。泪眼依南斗，难忘去国情。",
            "comment": ""
        }
    ]
}