{
    "dynasty": "元",
    "author": "朱思本",
    "poems": [
        {
            "title": "烛影摇红 寿郑梅庵 强村丛书用吴匏庵钞贞一",
            "content": "春到梅边，瑞光浮动香山里。云端微见老人屋，嘹亮欢声起。滟滟尊浮绿蚁。对红妆、高歌尽醉。彩衣错落，玉树珑＊，人生难比。谷口家声，户庭蔼蔼传诗礼。天教余庆属伊人，争看南山梓。那羡东风桃李。向蟾宫、早攀仙桂。恁时须记，老子婆娑，一杯千岁。",
            "comment": ""
        },
        {
            "title": "水龙吟 送闵道录醮玉隆竣事归东湖",
            "content": "几年南北声名，有纯孝子骞苗裔。逃儒自爱，＊间天赋，神仙标致。归隐东湖，醉游南浦，满襟清气。想当时、宦海风波浩荡，从前错，如今是。追念父师恩重，恨年华、暗随流水。锦帷夜醮，黄坛春静，绿章封事。香雾空蒙，步虚嘹亮，孝通天地。玉皇优诏答功勤，寿甲子，三千岁。",
            "comment": ""
        },
        {
            "title": "千秋岁 寿程竹逸七十",
            "content": "虎溪清旭。瑞气生华屋。无量寿，如川福。簪缨门阀好，诗礼家声肃。真乐处，庭阶侃侃森兰玉。问迅溪边竹。色与灵椿绿。多积善，祯祥熟。皇天私有许，甲子从新读。千二百，空同不待仙人祝。",
            "comment": ""
        }
    ]
}