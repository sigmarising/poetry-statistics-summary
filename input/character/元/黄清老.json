{
    "dynasty": "元",
    "author": "黄清老",
    "poems": [
        {
            "title": "福山庵",
            "content": "晨光海上来，云气升万壑。鸡鸣落花中，残钟度城郭。庵僧戴星出，我自饭藜藿。宁知天地心，但有山水乐。书灯夜摇动，雾气侵几阁。开扉得新月，欲掩见栖雀。烟霞暂相违，笔砚庶有托。但留松间雪，付与双白鹤。庭柯换故叶，林竹脱新箨。何日芝草开，拏舟赴前约。",
            "comment": ""
        },
        {
            "title": "访子威都事不遇",
            "content": "清晓抱绿绮，来就夫君弹。夫君久已出，野水流花间。石涧度微雨，秋生湖上山。松阴坐永日，心与云俱闲。人事有离合，白鸥聊共还。",
            "comment": ""
        },
        {
            "title": "海子上有期",
            "content": "金堤晴日共鸣镳，倾盖松阴待早朝。数尽荷花数荷叶，碧云移过水东桥。",
            "comment": ""
        },
        {
            "title": "天运不已，岁时又春，学已可乎！作自勉诗呈",
            "content": "东风一笑可人心，旋沥新醅对客斟。山色未匀春意浅，梅花已老白云深。半轩依竹闲听雨，千里怀人欲抱琴。试问樵溪隔年意，碧波东注渺难寻。",
            "comment": "【注释】【原题】：天运不已，岁时又春，学已可乎！作自勉诗呈李初教授诸公"
        }
    ]
}