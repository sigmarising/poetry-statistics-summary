{
    "dynasty": "元",
    "author": "明本",
    "poems": [
        {
            "title": "行香子 以上八首见春花集卷十二",
            "content": "松嫩堪餐。竹密须删。息尘缘、何事相干。心超物外，身处人间。有十分清，十分淡，十分闲。学道非难。守道多艰。结跏趺、坐断尘寰。若空僧舍，寂寞禅关。对几层云，几层水，几层山。",
            "comment": ""
        },
        {
            "title": "行香子",
            "content": "欲出樊笼。须契真宗。善知识、千载难逢。宏施捧喝，击碎虚空。却有钳锤，有炉鞲，有机锋。坐对孤峰。啸月吟风，握龙泉、坐镇寰中。野犴绝迹，狐兔潜踪。却善调狮，善伏虎，善降龙。",
            "comment": ""
        },
        {
            "title": "行香子",
            "content": "不爱娇奢。不喜繁华。身穿着、百衲袈裟。行中乞化，坐演三车。却怕人知，怕人问，怕人夸。雪竹交加。玉树槎牙。一枝开、五叶梅花。东村檀越，西市恩家。但去时斋，闲时讲，坐时茶。",
            "comment": ""
        },
        {
            "title": "行香子 案历代诗余卷一百二九录此首外又录",
            "content": "水竹之居。吾爱吾庐。石粼粼、乱砌阶除。轩窗随意，小巧规模。却也清幽，也潇洒，也安舒。懒散无拘。此等如何。倚阑干、临水观鱼。风花雪月，赢得工夫。好炷些香，图些画，读些书。首，注引笔记，不知是何笔记。前两首又见沈雄古今词话卷下。据元彭致中鸣鹤余音卷六，载前两首，并未注名氏。",
            "comment": ""
        },
        {
            "title": "行香子",
            "content": "玉殿琼楼。金锁银钩。总不如、岩谷清幽。蒲团纸帐，瓦钵磁瓯。却不知春，不知夏，不知秋。万事俱休。名利都勾。翼攀缘、永绝追求。奚山作伴，云月为俦。但乐清闲，乐自在，乐优游。",
            "comment": ""
        },
        {
            "title": "行香子",
            "content": "大槿篱笆。雪屋梅花。香馥馥、疏影横斜。久辞＊＊，识破浮华。有云门饼，金牛饭，赵州茶。验尽龙蛇。凡圣交加。喜清贫、不管骄奢。孤窗独坐，目断天涯。闲伴清风，伴明月，伴烟霞。",
            "comment": ""
        },
        {
            "title": "行香子",
            "content": "四序无穷。万物皆同。守空门、佛祖家风。香烟袅白，烛影摇红。对翠梧桐，金菡萏，玉芙蓉。潦倒山翁。少小顽童。天性而、一样疏慵。偶来尘世，忘却山中。有一枝梅，千竿竹，万年松。",
            "comment": ""
        },
        {
            "title": "行香子",
            "content": "无物思量。万虑皆忘。坐两班、大众禅床。粗衣遮体，粝饭充肠。有一函经，一佛像，一炉香。功课寻常。道行非狂。爱山中、白昼偏长。翠苔岩洞，绿竹山房。有一天风，一天月，一天凉。",
            "comment": ""
        },
        {
            "title": "行香子",
            "content": "顿脱尘羁。深处幽栖。兀腾腾、绝处忘机。绳床石枕，竹榻柴扉。却也无忧，也无喜，也无非。淡饭黄齑。寂寞相宜。类孤云、野鹤无疑。策筇峰顶，岩洞闲嬉。但看青山，看绿水，看云飞。",
            "comment": ""
        }
    ]
}