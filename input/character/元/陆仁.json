{
    "dynasty": "元",
    "author": "陆仁",
    "poems": [
        {
            "title": "题金陵",
            "content": "丽正门当天阙高，景阳台下草萧萧。江围大地蟠三楚，石偃孤城见六朝。落日不将遗恨去，秋风能使旅魂消。忘情只有龙河柳，烟雨年年换旧条。",
            "comment": ""
        },
        {
            "title": "水调歌头 玉山名胜集",
            "content": "露冷广寒夜，唤醒玉真愁。银桥忆得飞度，曾侍上皇游。一曲霓裳按罢，两袖天香归后，人去已千秋。笑倚金粟树，斜插玉搔头。忆钱塘，今夜月，也如钩。题诗欲寄红叶，又怕水西流。谁把琵琶弹恨，愁绝多情司马，不是在江州。醉饮玉山里，有雾绕飞楼。",
            "comment": ""
        }
    ]
}