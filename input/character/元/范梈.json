{
    "dynasty": "元",
    "author": "范梈",
    "poems": [
        {
            "title": "游南台闽粤王庙",
            "content": "海角钓龙人杳杳，云间待雁路迢迢。若为借得山头石，每到高秋坐看潮。",
            "comment": ""
        },
        {
            "title": "卢师东谷怀城中诸友",
            "content": "契阔遽如许，淹留空复情。天遥一鹤上，山合百虫鸣。异俗嗟何适？冥栖得此生。平居二三子，今夜隔重城。",
            "comment": ""
        },
        {
            "title": "明月几回满",
            "content": "明月几回满，待君君未归。中庭步芳草，蝴蝶上人衣。谁念同袍者？闲居与愿违。",
            "comment": ""
        },
        {
            "title": "上元日",
            "content": "蓬莱宫阙峙青天，后内看灯记往年。谁念东篱山下路？再逢春月向人圆。",
            "comment": ""
        },
        {
            "title": "奉酬段御史登岳阳楼之作，时分理盗贼至海康",
            "content": "谁能手铺湘水平，刬却君山看洞庭。昔人已骑黄鹤去，楼前乱芷春兰青。岂知绣衣后千载，远违凤阙来江城。凭高吊古落日紫，领客置酒开云屏。酒酣点笔赋新句，薄海传诵令人惊。忆我初游白玉京，与君联步趋承明。手宣皇猷敷帝绩，济济学士如登瀛。一行竟堕万里外，回首沧浪思濯缨。守官区区事无补，惟有白发欺人生。牂牁水外万竹底，四时鸟语烟边鸣。忽忽此地复相见，恍如幽梦来仙灵。中宵秣马不遑暇，君又北乡予南征。如兹后会复何日？念之使我双涕零。宫中圣人总四溟，所过海岳须澄清。铁冠峨峨望天下，青霄快展皆修程。由来豺虎伏仁兽，况有鹰隼当秋横。明夜相思隔云雨，月落高台闻笛声。",
            "comment": ""
        },
        {
            "title": "题黄隐居秋江钓月图",
            "content": "旧识先生隐者流，偶因图画想沧洲。断云满路碧窗晚，明月何年青嶂秋。世故风尘双短屐，生涯天地一扁舟。何由白石空矶畔，招得人间万户侯。",
            "comment": ""
        },
        {
            "title": "题李白郎官湖",
            "content": "当时郎官奉使出咸京，仙人千里来相迎。画船吹笛弄《渌水》，何意芳洲遗旧名。唐祠芜没知何代？惟有东流水长在。黎侯独起梁栋之，仿佛云中昔轩盖。南飞越鸟北飞鸿，今古悠悠去住同。富贵何如一杯酒，愁来无地酹西风。大别山高几千尺，隔城正与祠相值。青猿夜抱月光啼，挂在东湖之石壁。黎侯本在斗南家，枕戈犹自忆烟霞。只拟将身报天子，不负胸中书五车。昨者相逢玉阙下，别来几日秋潇洒。黄叶当头乱打人，门前系著青骢马。君今归去钓晴湖，我亦明年辞帝都。若过湖边定相见，为问仙人安稳无。",
            "comment": ""
        },
        {
            "title": "王氏能远楼",
            "content": "游莫羡天池鹏，归莫问辽东鹤。人生万事须自为，跬步江山即寥廓。请君得酒勿少留，为我痛酌王家能远之高楼。醉捧句吴匣中剑，斫断千秋万古愁。沧溟朝旭射燕甸，桑枝正搭虚窗面。昆仑池上碧桃花，舞尽东风千万片。千万片，落谁家？愿倾海水溢流霞。寄谢尊前望乡客，底须惆怅惜天涯。",
            "comment": ""
        }
    ]
}