{
    "dynasty": "元",
    "author": "方夔",
    "poems": [
        {
            "title": "田家杂兴二首",
            "content": "两两苍髯笑杖藜，蒨裙儿女隔笆篱。斜阳鸦噪烧钱社，细雨牛眠放牧陂。酒熟十千沽玉瀣，面香三丈卷银丝。客来偶及兴亡事，说与衰翁也自知。",
            "comment": ""
        },
        {
            "title": "晚眺",
            "content": "依稀风景小羌村，不欠东屯稻菽园。阿魏捣香风送响，雕胡擘玉水开痕。招邀紫翠山当座，标拨红黄菊上盆。世上去来俱是客，随风吹送梦归魂。",
            "comment": ""
        },
        {
            "title": "早行",
            "content": "早起理归装，残灯耿曙光。开门半山月，立马一庭霜。钟响知云寺，波声认石梁。修途留不住，去去出山庄。",
            "comment": ""
        },
        {
            "title": "田家杂兴二首",
            "content": "樵路通村暗蒺藜，数椽茅蕝护疏篱。阴阴清樾风生树，拍拍苍鹅水满陂。记日旋锄烧地粟，上时新卖落车丝。晚晴惭愧逢端午，醉卧黄昏自不知。",
            "comment": ""
        }
    ]
}