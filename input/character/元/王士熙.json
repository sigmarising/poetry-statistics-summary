{
    "dynasty": "元",
    "author": "王士熙",
    "poems": [
        {
            "title": "李宫人琵琶引",
            "content": "龙柱雕犀锦面妆，春风一抹彩丝长。新声不用黄金拨，玉指萧萧弄晚凉。",
            "comment": ""
        },
        {
            "title": "送巨德新",
            "content": "渭城秋水泛红莲，《白雪》梁园作赋年。金马朝回门似水，碧鸡人去路如天。扬雄宅古平芜雨，诸葛祠空老树烟。小队出游春色里，满蹊花朵正娟娟。",
            "comment": ""
        },
        {
            "title": "骊山宫图",
            "content": "翠岭含烟晓仗催，五家车骑入朝来。千峰云散歌楼合，十月霜晴浴殿开。烽火高台留草树，荔支长路入尘埃。月中人去青山在，始信昆明有劫灰。",
            "comment": ""
        },
        {
            "title": "李宫人琵琶引",
            "content": "鸾舆五月幸龙冈，宣唤新声促晓妆。拨断冰弦秋满眼，塞天云碧草茫茫。",
            "comment": ""
        },
        {
            "title": "送华山隐归西湖故居",
            "content": "方士求仙入沧海，十二城楼定何在？金铜移盘露满天，琪树离离人不采。轩辕高拱圣明居，群仙真人左右趋。青牛谷口迎紫气，白鹤洞中传素书。珊珊鸣佩星辰远，寂寂珠庭云雾虚。修髯如漆古仙子，玉林芙蓉染秋水。九关高塞不可留，归去江湖种兰芷。山头宫殿风玲珑，玄猱飞来千尺松。闲房诵经钟磬响，石壁题诗苔藓封。欲向君王乞祠禄，安排杖屦来相从。",
            "comment": ""
        },
        {
            "title": "李宫人琵琶引",
            "content": "越罗蜀锦旧衣裳，赢得旁人识赐香。莫对琵琶思往事，声声弹出断人肠。",
            "comment": ""
        },
        {
            "title": "李宫人琵琶引",
            "content": "琼花春岛百花香，太液池边夜色凉。一曲《六么》天上谱，君王曾进紫霞觞。",
            "comment": ""
        }
    ]
}