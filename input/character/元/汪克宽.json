{
    "dynasty": "元",
    "author": "汪克宽",
    "poems": [
        {
            "title": "题道士张湛然弹琴诗卷",
            "content": "峄山白桐千年枝，金星烂烂蛇蚹皮。文光七轸蓝田玉，冰弦细绕吴蚕丝。丹山云暖凤皇语，露草寒蛩诉秋雨。娥英泣洒湘筠斑，迁客相逢话羁旅。翠岩悬瀑锵琼瑶，雷霆霹雳轰层霄。瞥波细萍浮荡漾，劈空轻絮飞飘飖。仙林唳鹤惊离别，老龙湫底吟寒月。海门送上子胥潮，澎湃奔腾卷残雪。羽人潇洒颜如仙，冯虚来往黄山巅。古音净洗筝琶耳，何须更濯丹砂泉？",
            "comment": ""
        }
    ]
}