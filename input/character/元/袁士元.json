{
    "dynasty": "元",
    "author": "袁士元",
    "poems": [
        {
            "title": "八声甘州 饯帅阃张仲渊外郎    先福建帅府",
            "content": "又西风、吹动塞云飞，碧天倚清秋。拥长亭祖席，斜阳旗影，枫叶江头。赞画雄藩三载，莲幕更风流。愧我黄尘客，拂袂从游。记取环峰亭下，问元戎战舰，巧运机筹。共轻裘缓带，坐看瘴烟收。念平生、棱棱英气，称沙堤、近侍骤骅骝。须知道、月明千里，人在瀛洲。",
            "comment": ""
        },
        {
            "title": "满庭芳 寿范竹友老乡长",
            "content": "淇澳风清，渭川月朗，此时天产耆英。苍苍标格，挺出白云层。最好坚心劲节，傲多少、桃李虚情。人都道，孙枝子叶，早已肖龙形。长春曾不老，襟怀一片，玉立冰清。喜七贤六逸，总是交朋。试听铿金戛玉，玉堂上压倒梅兄。君知否，平安信好，永耐岁寒盟。",
            "comment": ""
        },
        {
            "title": "瑞鹤仙 寿倚云楼公",
            "content": "绿阴深院宇。正帘卷华堂，午风清暑。榴花红半吐。记仙翁此夕，城南别墅。酒朋诗侣。共欢宴、瑶池容与。笑横空老鹤飞来，还入五云深处。念此闲情如许。别后蓬莱，迥隔风雨。冰纨翠缕。终不似旧眉妩。自胸中、温养金丹乐事，莫负花前尊俎。最堪欢，满眼儿孙，彩衣戏舞。",
            "comment": ""
        },
        {
            "title": "青玉案 饯李州判为鄞县监病假摄政归",
            "content": "江城十月春犹小。问解印、何须早。＊水长官清健了。争如归去，长汀风月，依旧平分好。谪仙襟度人间少。留借无缘意频悄。近种棠阴犹草草。会看他日，腰金衣紫，五马来蓬岛。",
            "comment": ""
        },
        {
            "title": "清平乐 赠张居仁获贼有功赐三界巡检",
            "content": "鳌波万里。群盗如蜂起。擒却四凶天使喜。特命一官入仕。世家元在兜鍪。少年胆气横秋。自此将军一步，会看谈笑封侯。",
            "comment": ""
        },
        {
            "title": "和嵊县梁公辅夏夜泛东湖",
            "content": "短棹乘风湖上游，湖光一鉴湛于秋。小桥夜静人横笛，古渡月明僧唤舟。鸳浦藕花初过雨，渔家灯影半临流。酒阑兴尽归来后，依旧青山绕客楼。",
            "comment": ""
        },
        {
            "title": "贺新郎 陈架阁家盆藕间岁复开 强村丛书用传",
            "content": "淡月黄昏里，粉墙阴，盆池漾绿，藕花初吐。悄似飞来双属玉，风动翩翩素羽。漫引得、人人争观。拍手阑干惊欲起，□怅然、并立长凝伫。思往事，意容与。当年妙选登莲署。正花开、邀朋醉赏，尚留佳句。藏白收香今六载，还我风流检府。最好□、冰姿清楚。一点炎尘曾不染，纵盘根错节仍如许。花为我，笑无语。",
            "comment": ""
        },
        {
            "title": "满庭芳 寿朵罗歹元帅",
            "content": "菊后秋深，梅边春近，江天积雨初晴。日湖南畔，光现老人星。尽道元戎公相，今朝里、福寿相仍。当华诞，黄麻诏下。万里被恩荣。生来真活佛，心田一片，宽厚和平。好贤哉乔梓，雍肃家族。顾我寒＊书客，经年里、眼特垂青。情欢处，新词一曲，把酒祝长生。",
            "comment": ""
        }
    ]
}