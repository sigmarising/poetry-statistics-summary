{
    "dynasty": "元",
    "author": "郭钰",
    "poems": [
        {
            "title": "忆从弟铎",
            "content": "忆昨王师捷，还乡近五年。艰危惟我共，俯仰得谁怜？茅屋秋风里，烽烟夕照边。乱离今转甚，思尔只高眠。",
            "comment": ""
        },
        {
            "title": "访友人别墅",
            "content": "阴森万木晓苍茫，路转山腰问草堂。池涌慢波萍叶散，窗涵细雨橘花香。读书程度输年少，中酒心情厌日长。公子飘飘才思阔，何妨高咏伴沧浪。",
            "comment": ""
        },
        {
            "title": "和杨茂才闲居",
            "content": "板桥通径薜萝深，浓翠浮衣竹十寻。啼鸟渐驯时近客，归云不动似知心。剪苔盘石移棋局，添火香篝续水沉。赋笔惟应潘岳好，恨无樽酒与同斟。",
            "comment": ""
        },
        {
            "title": "秋望",
            "content": "长啸动岩壑，秋风生满林。片云随雁度，疏雨约蝉吟。燕马关山远，吴船岁月深。归来苏季子，何用苦多金？",
            "comment": ""
        },
        {
            "title": "和酬宋竹坡韵",
            "content": "寄诗问我山中事，性懒家贫一事无。春瓮酒香梅未落，午窗梦起鸟相呼。旧来叔夜交游绝，老去文通笔砚枯。鸥社共盟君未弃，何须驰志向伊吾？",
            "comment": ""
        }
    ]
}