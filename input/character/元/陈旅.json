{
    "dynasty": "元",
    "author": "陈旅",
    "poems": [
        {
            "title": "送宜黄刘县尹",
            "content": "宝剑妆成即远游，郎心何似妾心忧。茜裙香湿芙蓉雨，翠袖凉生薜荔秋。江北长愁宁滞酒，周南多病莫登楼。海门潮落江瑶美，能把千金买越舟。",
            "comment": ""
        },
        {
            "title": "和维扬友人",
            "content": "扬子江头水拍天，人家种柳住江边。吴娃荡桨潮生浦，楚客吹箫月满船。锦缆忆曾游此地，琼花开不似当年。竹西池馆多红药，日夜题诗舞袖前。",
            "comment": ""
        },
        {
            "title": "陪赵公子游蒋山即席次李五峰韵",
            "content": "弭棹丹阳郭，鸣鞭白下山。晴原烟翳翳，幽树鸟关关。石液玻璃碧，云根玛瑙殷。佛岩开细菊，僧径入从菅。雨洗川容净，潮随野色还。六朝有遗事，尽在夕阳间。",
            "comment": ""
        }
    ]
}