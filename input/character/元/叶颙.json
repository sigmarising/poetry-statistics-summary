{
    "dynasty": "元",
    "author": "叶颙",
    "poems": [
        {
            "title": "渔父曲",
            "content": "雨过暮云收，江空凉月出。轻蓑独钓翁，一曲秋风笛。宿鹭忽惊飞，点破烟波碧。",
            "comment": ""
        },
        {
            "title": "至正戊戌九日感怀",
            "content": "风急登高野客伤，悲笳声里过重阳。正须击剑论《孤愤》，何暇携壶举一觞！白骨不埋新战恨，黄花空发旧枝香。寒烟冷日东篱下，西望柴桑路更长。",
            "comment": ""
        },
        {
            "title": "至正戊戌九日感怀",
            "content": "悠悠江影雁南飞，黄菊飘香蝶满枝。斜日西风彭泽酒，殊方异国杜陵诗。烟峦惨淡山林暮，霜叶萧疏草木悲。醉后不思时节异，半欹乌帽任风吹。",
            "comment": ""
        },
        {
            "title": "题幽居",
            "content": "隔溪春色两三花，近水楼台四五家。浊酒不妨留客醉，好山长是被云遮。松根净扫弹琴石，柳下常维钓月槎。路狭不容车马到，只骑黄犊访烟霞。",
            "comment": ""
        },
        {
            "title": "日暮江村杂兴",
            "content": "钓艇已收缗，无人深闭门。云生沙上石，月出水南村。寂寞寒潮远，微茫烟浪昏。孤舟中夜笛，感慨动吟魂。",
            "comment": ""
        }
    ]
}