{
    "dynasty": "元",
    "author": "袁桷",
    "poems": [
        {
            "title": "寄史允叟",
            "content": "故国王孙佩碧兰，春去凉月倚朱阑。玉箫曲趁莺声转，金鼎香随蝶梦残。碧沚波清堪把钓，黄尘风急倦弹冠。外家文采惟君在，笑我冰髭跨晓鞍。",
            "comment": ""
        },
        {
            "title": "赠瑛上人住洞林",
            "content": "托钵千岩里，松花冻未开。哀猿依讲席，饥鸟下生台。潭影留云定，钟声送月回。山中太古雪，为寄一瓢来。",
            "comment": ""
        },
        {
            "title": "晚访仲章不遇",
            "content": "小院春浓落照闲，碧篁相对乳禽还。晚风阵歇游丝尽，留得归云在屋山。",
            "comment": ""
        },
        {
            "title": "张虚靖圜庵扁曰归鹤次韵",
            "content": "招仙游馆构亭亭，万叠松寒晓日青。玉局讲残春换劫，石台丹在草通灵。红羊赤马悲沧海，白虎苍龙俨大庭。为爱子乔笙鹤美，月凉时许夜深听。",
            "comment": ""
        }
    ]
}