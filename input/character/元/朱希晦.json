{
    "dynasty": "元",
    "author": "朱希晦",
    "poems": [
        {
            "title": "和韵简天则上人",
            "content": "凉风袅袅晚秋天，潮落双门缆客船。九陌黄尘蓬鬓底，一篱香露菊花边。故乡鲈鲙牵归思，近砌蛩声搅夜眠。不道分携成远别，几时林下细谈禅？",
            "comment": "【注释】永嘉郡城北有二门，郭璞所以立名双门。"
        },
        {
            "title": "客邸中秋对月",
            "content": "去年中秋秋月圆，浩歌对酒清无眠。烟霏灭尽人境寂，仰看明月悬中天。今年客里中秋月，静挹金波更清绝。可怜有月客无酒，不照欢娱照离别。夜阑淅淅西风凉，月中老桂吹天香。悠然长啸动归兴，坐久零露沾衣裳。浮世悲欢何足数？庾楼赤壁俱尘土。风流已往明月来，山色江声自今古。",
            "comment": ""
        },
        {
            "title": "寄友",
            "content": "雨过溪头鸟篆沙，溪山深处野人家。门前桃李都飞尽，又见春光到楝花。",
            "comment": ""
        }
    ]
}