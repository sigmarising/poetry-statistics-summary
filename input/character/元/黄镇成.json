{
    "dynasty": "元",
    "author": "黄镇成",
    "poems": [
        {
            "title": "舟过石门梁安峡",
            "content": "书画船头载酒回，沧洲斜日隔风埃。一双白鸟背人去，无数青山似马来。天际雨帆梁峡出，水心云寺石门开。同游有客如高李，授简惟惭赋岘台。",
            "comment": ""
        },
        {
            "title": "东阳道上",
            "content": "山谷苍烟薄，穿林白日斜。崖崩迂客路，木落见人家。野碓喧春水，山桥枕浅沙。前村乌桕熟，疑是早梅花。",
            "comment": ""
        },
        {
            "title": "铅山早行",
            "content": "早起辞林馆，邻鸡已再嗥。月弦当户直，斗柄插山高。细湿侵藜杖，轻寒袭布袍。前趋东日上，五色动云涛。",
            "comment": ""
        }
    ]
}