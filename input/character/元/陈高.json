{
    "dynasty": "元",
    "author": "陈高",
    "poems": [
        {
            "title": "岁首自广陵入高邮舟中作",
            "content": "北风吹湖水，远行当岁徂。孤舟无同人，根依唯仆夫。遥睇高邮城，仿佛十里余。落日去地远，飞雁与云俱。悠悠思故乡，邈在天南隅。慈亲倚门望，我身犹道途。羁旅岂足恤，但念骨肉疏。何当脱行路，归卧山中庐。",
            "comment": ""
        },
        {
            "title": "夜半舟发丹阳",
            "content": "舟子贪风顺，开帆半夜行。天寒四野静，水白大星明。长铗归何日？浮萍笑此生。柁楼眠不稳，起坐待鸡鸣。",
            "comment": ""
        },
        {
            "title": "种橦花",
            "content": "炎方有橦树，衣被代蚕桑。舍西得闲园，种之漫成行。苗生初夏时，料理晨夕忙。挥锄向烈日，洒汗成流浆。培根浇灌频，高者三尺强。鲜鲜绿叶茂，灿灿金英黄。结实吐秋茧，蛟洁如雪霜。及时以收敛，采采动盈筐。缉治入机杼，裁剪为衣裳。御寒类挟纩，老稚免凄凉。豪家植花卉，纷纷被垣墙。于世竟何补，争先玩芬芳。弃取何相异，感物增惋伤。",
            "comment": ""
        }
    ]
}