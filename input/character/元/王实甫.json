{
    "dynasty": "元",
    "author": "王实甫",
    "poems": [
        {
            "title": "越调 斗鹌鹑",
            "content": "闲对着绿树青山，消遣我烦心倦目。潜入那水国渔乡，早跳出龙潭虎窟。披着领箬笠蓑衣，堤防他斜风细雨。长则是琴一张酒一壶。自饮自斟，自歌自舞。",
            "comment": ""
        },
        {
            "title": "正宫 端正好",
            "content": "碧云天，黄花地，西风紧，北雁南飞。晓来谁染霜林醉？总是离人泪。",
            "comment": ""
        },
        {
            "title": "滚绣球",
            "content": "恨相见得迟，怨归去得疾。柳丝长玉骢难系，恨不倩疏林挂住斜晖。马儿迟迟的行，车儿快快的随，却告了相思回避，破题儿又早别离。听得道一声“去也“，松了金钗。遥望见十里长亭，减了玉肌。此恨谁知！",
            "comment": ""
        },
        {
            "title": "紫花儿序",
            "content": "也不学刘伶荷锸，也不学屈子投江，且做个范蠡归湖。绕一滩红蓼，过两岸青蒲。渔夫，将我这小小船儿棹将过去。惊起那几行鸥鹭。似这等乐以忘忧，胡必归欤。",
            "comment": ""
        },
        {
            "title": "十二月过尧民歌为别情",
            "content": "自别后遥山隐隐，更那堪远水粼粼，见杨柳飞绵滚滚，对桃花醉脸醺醺，透内阁香风阵阵，掩重门暮雨纷纷。怕黄昏忽地又黄昏，不销魂怎能不销魂，新啼痕压旧啼痕，断肠人忆断肠人。今春，香肌瘦几分，搂带宽三寸。",
            "comment": "【注释】此首小令为元曲中的上乘之作。作者用如神之笔，写出了一位女子思念远离的情人，深锁闺阁重门，却难以掩饰内心的愁闷。此曲采用通过描摹景物，酝酿气氛，进而烘托人物内心世界的手法，独具匠心。 http://www.china10k.com/simp/history/"
        },
        {
            "title": "仙吕 混江龙",
            "content": "落红成阵，风飘万点正愁人。池塘梦晓，阑槛辞春。蝶粉轻沾飞絮雪，燕泥香惹落花尘。系春心情短柳丝长，隔花阴人远天涯近。香消了六朝金粉，清减了三楚精神。",
            "comment": ""
        },
        {
            "title": "山坡羊",
            "content": "云松螺髻，香温鸳被，掩香闺一觉伤春睡。柳花飞，小琼姬，一片声雪下呈祥瑞。把团圆梦儿生唤起。谁，不做美？呸，却是你！",
            "comment": "【注释】美人正做好梦，却被丫环吵醒。"
        },
        {
            "title": "越调 斗鹌鹑",
            "content": "玉宇无尘，银河泻影。月色横空，花阴满庭。罗袂生寒，芳心自警。侧着耳朵儿听，蹑着脚步儿行。悄悄冥冥，潜潜等等。",
            "comment": ""
        },
        {
            "title": "古意",
            "content": "少年红颜女，敷芬对芳树。盈盈淡艳妆，清歌杂妙舞。凝睇倚高楼，桐丝试一谱。世间知音稀，谁识姱节素。清贞守幽闺，不作凡子妇。容华委西山，良人来何暮。空床思悠悠，明月正当户。",
            "comment": ""
        },
        {
            "title": "拙鲁速",
            "content": "对着盏碧荧荧短檠灯，倚着扇冷清清旧帏屏。灯儿又不明，梦儿又不成。窗儿外淅零零的风儿透疏棂，忒楞楞的纸条儿鸣。枕头儿上孤零，被窝儿里寂静。你便是铁石人，铁石人也动情。",
            "comment": ""
        },
        {
            "title": "小桃红",
            "content": "水声山色两模糊，闲看云来去。则我怨结愁肠对谁诉？自踌躇，想这场烦恼都也由咱取。感今怀古，旧荣新辱，都装入酒葫芦。",
            "comment": ""
        }
    ]
}