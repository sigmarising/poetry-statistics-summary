{
    "dynasty": "元",
    "author": "郝经",
    "poems": [
        {
            "title": "老马",
            "content": "百战归来力不任，消磨神骏老骎骎。垂头自惜千金骨，伏枥仍存万里心。岁月淹延官路杳，风尘荏苒塞垣深。短歌声断银壶缺，常记当年烈士吟。",
            "comment": ""
        },
        {
            "title": "落花",
            "content": "彩云红雨暗长门，翡翠枝余萼绿痕。桃李东风蝴蝶梦，关山明月杜鹃魂。玉阑烟冷空千树，金谷香销漫一尊。狼籍满庭君莫扫，且留春色到黄昏。",
            "comment": ""
        },
        {
            "title": "贤台行",
            "content": "高台突兀燕山碧，黄金泥多土犹湿。晓日曈昽赤羽旗，燕王北面亲前席。费尽黄金台始成，一朝拜隗人尽惊。谁知平地几层土，中有全齐七十城。礼贤复仇燕始霸，遂与诸侯雄并驾。七百年来不用兵，一战轰然骇天下。二城未了昭王殂，火牛突出骑劫诛。台上黄金少颜色，惠王空读乐毅书。古来燕赵多奇士，用舍中间定兴废。还闻赵括代廉颇，败国亡家等儿戏。燕子城南知几年？台平树老漫荒烟。莫言骐骥能千里，只重黄金不重贤。",
            "comment": "【注释】古黄金台也，土人称为贤台。"
        }
    ]
}