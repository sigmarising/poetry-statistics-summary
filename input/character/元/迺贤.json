{
    "dynasty": "元",
    "author": "迺贤",
    "poems": [
        {
            "title": "南城咏古",
            "content": "梦断朝元阁，来寻卖酒楼。野花迷辇路，落叶满宫沟。风雨青城暮，河山紫塞愁。老人头雪白，扶杖话幽州。",
            "comment": "【注释】寿安殿今为酒家寿安楼。"
        },
        {
            "title": "南城咏古",
            "content": "落日燕城下，高台草树秋。千金何足惜，一士固难求。沦海谁青眼？空山尽白头。还怜易河水，今古只东流。",
            "comment": "【注释】黄金台。"
        },
        {
            "title": "赋环波亭送杨校勘归豫章",
            "content": "积水敞华构，参差带幽壑。微风动轻蘋，绿云泛珠箔。天空夕阴敛，川回游鳞跃。徘徊沧洲梦，露下翠衾薄。公子属鸣佩，逍遥陟延阁。微吟省树移，缓步庭花落。放舟返春渚，言恣林泉乐。挥觞靡可留，怅望青山郭。",
            "comment": ""
        },
        {
            "title": "次段吉甫助教春日怀江南韵",
            "content": "花底开尊待月圆，罗衫半浥酒痕鲜。一年湖上春如梦，二月江南水似天。修禊每怀王逸少，听歌却忆李龟年。卜邻拟住吴山下，杨柳桥边檥画船。",
            "comment": ""
        },
        {
            "title": "答禄将军射虎行",
            "content": "将军部曲瀚海东，三千铁骑精且雄。久知天命属真主，奋身来建非常功。世祖神谟涵宇宙，坐使英雄皆入彀。十年转战淮蔡平，帐下论功封太守。信阳郭外山嵯峨，长林大谷青松多。白额於菟踞当道，城边日落无人过。将军闻之毛发竖，拔剑誓天期杀虎。弯弓走马出东门，倾城来看夸豪武。猛虎磨牙当路嗥，目光睒睒斑尾摇。据鞍一叱双眦袭，鸟飞木落风萧萧。金弰雕弓铁丝箭，满月弦开正当面。雕翎射没锦毛摧，厓石崩腾腥血溅。万人欢笑声震天，剖开一箭当心穿。父老持杯马前拜，祝公眉寿三千年。将军立功期不朽，奇事相传在人口。可怜李广不封侯，却喜将军今有后。承平公子秘书郎，文场百步曾穿杨。咫尺风云看豹变，鸣珂曳履登朝堂。",
            "comment": "【注释】并序答禄将军，世为乃蛮部主。归国朝，拜随颍万户。平金有功，事载国史。其出守信阳，射虎之事尤伟。曾孙与权举进士，为秘书郎官，与余雅善，间言其事，因征作歌。虎既剖，简明镞正贯于心中。"
        },
        {
            "title": "李老谷",
            "content": "高秋远行迈，入谷云气暝。稍稍微雨来，渐怯衣裳冷。萦纡青崦窄，杳霭烟竹迥。峰回稍开豁，夕阳散微影。霜叶落秋涧，寒花媚秋岭。穷途见土屋，人烟杂墟井。平生爱山癖，愒此惬幽静。月落闻子规，怀归心耿耿。",
            "comment": ""
        },
        {
            "title": "秋夜有怀明州张子渊",
            "content": "云表铜盘挹露华，高城凉冷咽清笳。弓刀夜月三千骑，灯火秋风十万家。梦断佳人弹锦瑟，酒醒童子汲冰花。起看归路银河近，愿借张骞八月槎。",
            "comment": ""
        }
    ]
}