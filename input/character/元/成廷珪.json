{
    "dynasty": "元",
    "author": "成廷珪",
    "poems": [
        {
            "title": "夏日过万蓬庵",
            "content": "爱汝东庵暑气薄，解衣盘礴坐莓苔。一林绿竹尽可数，五月白莲犹未开。捉尘谈禅知独往，买鱼沽酒待重来。沧江日落山更好，且放轻舟缓缓回。",
            "comment": ""
        },
        {
            "title": "登望江亭",
            "content": "长江不可极，岸帻独登临。潮信自朝暮，山光无古今。碑亭流水涸，辇路积苔深。欲写兴亡恨，西风万叶吟。",
            "comment": ""
        },
        {
            "title": "庞山湖泛舟过甯伯让庄所",
            "content": "湖上足清昼，雨余生绿阴。扁舟到城近，曲港入村深。野叟频相问，郎君不可寻。西庵肯分席，吾亦老山林。",
            "comment": ""
        },
        {
            "title": "江南曲",
            "content": "吴姬当垆新酒香，翠绡短袂红罗裳。上盆十千买一斗，三杯五杯来劝郎。落花不解留春住，似欲随郎渡江去。酒醒一夜怨啼鹃，明日兰舟泊何处？",
            "comment": ""
        },
        {
            "title": "长江送别图送周平叔之通州丞",
            "content": "福山苍苍倚天碧，狼山巉巉生铁色。两山当江作海门，力尽神鞭驱不得。沧波万里从西来，楚尾吴头天一壁。阴风转地鲸怒翻，黑雾连空龙起立。来舟去楫不敢动，袖手旁观唯叹息。扶桑浴日飞上天，百怪潜消杳无迹。水光镜净山亦佳，目送云帆高百尺。青霄要路君既官，白首穷途我犹客。烟中隐隐见孤城，令我思乡心转剧。《骊驹》歌罢将奈何，倚杖江南望江北。",
            "comment": ""
        },
        {
            "title": "夜过吴江圣寿寺宿复中行方丈",
            "content": "深夜扣禅扃，天寒月在庭。鸟栖惊后树，僧掩读残经。蔓草风吹白，枇杷雪洗青。对床听法语，心孔愈惺惺。",
            "comment": ""
        },
        {
            "title": "送智惠隐住水月禅院",
            "content": "放船直到栖禅处，万顷湖心一径开。绿树鸟惊风落果，碧潭龙去水生苔。西岩尊宿传灯在，东海高僧杖锡来。今夜月明清似水，太空无地著纤埃。",
            "comment": ""
        },
        {
            "title": "送谢芝甫赴山南宪",
            "content": "谢庭子弟多佳士，荆国山川总胜游。万里捧书催入幕，一朝挝鼓发行舟。玄猿啼处巴江夜，白雁来时楚甸秋。襄汉风流千古意，为君长忆仲宣楼。",
            "comment": ""
        }
    ]
}