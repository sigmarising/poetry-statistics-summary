{
    "dynasty": "元",
    "author": "周棐",
    "poems": [
        {
            "title": "送曹广文赋得富览亭",
            "content": "危亭突兀斗城阴，风物苍茫入望沉。万古东南多壮观，百年豪杰几登临。夜中日出扶桑近，天外江流滟滪深。好趁归帆拂天姥，共凭寥廓寄微吟。",
            "comment": ""
        },
        {
            "title": "西津夜泊",
            "content": "孤帆夜落石桥西，桥外青山入会稽。卧听海潮吹地转，起看江月向人低。一春衰谢怜皮骨，万国艰虞厌鼓鼙。何处客船歌《水调》，令人归思益凄迷。",
            "comment": ""
        }
    ]
}