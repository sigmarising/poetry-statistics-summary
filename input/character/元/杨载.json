{
    "dynasty": "元",
    "author": "杨载",
    "poems": [
        {
            "title": "题沈君湖山春晓图诗卷",
            "content": "莺随玉笛声偏巧，马受金羁气益骄。舞榭歌台临道路，佛宫仙馆入云霄。西湖春色年年好，底事诗翁叹寂寥。",
            "comment": ""
        },
        {
            "title": "水龙吟 式古堂书画考卷十八",
            "content": "鸿沟定约东归，又谁遣赤龙回指。青娥舞罢，重瞳饮泣，断肠声里。半壁酸风，两淮寒月，古今兴废。眇乌江满眼，惊涛卷雪，分明总是英雄泪。木末招招舟子，载何人断烟流水。平沙尽处，青山数点，江东千里。长啸风前，无人会我，登临此意。但黄芦古木，夕阳回照，有渔歌起。",
            "comment": ""
        },
        {
            "title": "宿浚仪公湖亭",
            "content": "两两三三白鸟飞，背人斜去落渔矶。雨余不遣浓云散，犹向前山拥翠微。",
            "comment": ""
        },
        {
            "title": "赠孙思顺",
            "content": "天涯相遇两相知，对榻清谈玉屑霏。芳草漫随愁共长，青春不与客同归。薰风池馆蛙声老，落日帘栊燕子飞。南浦他年重到日，湖山应识谢玄晖。",
            "comment": ""
        },
        {
            "title": "春晚喜晴",
            "content": "积雨俄经月，新晴始见春。苍苔侵别墅，绿水过比邻。性僻居宜远，身闲景易亲。无诗排世累，有酒纵天真。循圃花粘履，凭阑柳拂巾。歌呼从稚子，谈笑或嘉宾。渐喜渔樵狎，仍欣鸟雀驯。幽情延薄莫，浩思集清晨。养拙元非病，为文敢自珍。杜门缘底事，作计懒随人。",
            "comment": ""
        },
        {
            "title": "暮春游西湖北山",
            "content": "愁耳偏工著雨声，好怀常恐负山行。未辞花事骎骎盛，正喜湖光淡淡晴。倦憩客犹勤访寺，幽栖吾欲厌归城。绿畴桑麦盘樱笋，因忆离家恰岁更。",
            "comment": ""
        },
        {
            "title": "宗阳宫望月分韵得声字",
            "content": "老君台上凉如水，坐看冰轮转二更。大地山河微有影，九天风露寂无声。蛟龙并起承金榜，鸾凤双飞载玉笙。不信弱流三万里，此身今夕到蓬瀛。",
            "comment": ""
        }
    ]
}