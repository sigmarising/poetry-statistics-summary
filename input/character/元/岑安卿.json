{
    "dynasty": "元",
    "author": "岑安卿",
    "poems": [
        {
            "title": "题晴川图",
            "content": "清溪潾潾生浅花，晓日倒射摇金沙。翩然双鹭下危石，玉雪照影无纤瑕。溪边小景入图画，青烟绿树渔翁家。渔翁归来歌未终，鹭鸶忽起芦花风。回眸遥望不可极，但见白玉飞青空。昔年夜宿潇湘浦，彻晓不眠听急雨。解衣曳杖立沙头，何似今朝得容与？长安马寒泥没腹，雪满朝衣冻肩缩。试令援笔题此图，长篇应赋《归来曲》。",
            "comment": ""
        }
    ]
}