{
    "dynasty": "元",
    "author": "吴师道",
    "poems": [
        {
            "title": "赤壁图",
            "content": "沉沙戟折怒涛秋，残垒苍苍战门休。风火吉年消伯气，江山一幅挂清愁。丈夫不学曹孟德，生子当如孙仲谋。机会难逢形胜在，狂歌吊古漫悠悠。",
            "comment": ""
        },
        {
            "title": "题官舍壁",
            "content": "官舍千峰里，迎秋气已清。池烟明鹤影，林雨断蝉声。红惜芙容落，青怜薜荔生。今朝少公事，吟啸且怡情。",
            "comment": ""
        },
        {
            "title": "德兴开化道中三首",
            "content": "两崖苍石间，湍水激清泻。山桃烂红芳，光影连上下。春风忽怒起，意乃媚行者。飞花扑人来，揽之欲盈把。",
            "comment": ""
        },
        {
            "title": "德兴开化道中三首",
            "content": "宿云逗疏雨，睒睒吐晨旭。晴光动千花，霞雪眩川谷。白鹇戏深丛，黄鸟鸣灌木。俯仰竟忘疲，历此溪百曲。",
            "comment": ""
        },
        {
            "title": "野中暮归有怀",
            "content": "野田萧瑟草虫吟，墟落人稀惨欲阴。白水西风群雁急，青林暮雨一灯深。年丰稍变饥人色，秋老谁怜倦客心？酒禁未开诗侣散，菊花时节自登临。",
            "comment": ""
        },
        {
            "title": "城外见杏花",
            "content": "曲江二十年前会，回首芳菲似梦中。老去京华度寒食，闲来野水看东风。树头绛雪飞还白，花外青天映更红。闻说琳宫更佳绝，明朝携酒访城东。",
            "comment": ""
        },
        {
            "title": "桐庐夜泊",
            "content": "合江亭前秋水清，归人罢市无余声。灯光隐见隔林薄，湿云闪露青荧荧。楼台渐稀灯渐远，何处吹箫犹未断？凄风凉叶下高桐，半夜仙人来绝巘。江霏山气生白烟，忽如飞雨洒我船。倚篷独立久未眠，静看水月摇清圆。",
            "comment": ""
        },
        {
            "title": "德兴开化道中三首",
            "content": "春晨气澄穆，杂卉香满路。百舌鸣高林，墟烟淡如雾。农夫启门出，在野各有务。行人独何为，憧憧自来去。",
            "comment": ""
        }
    ]
}