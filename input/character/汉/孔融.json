{
    "dynasty": "汉",
    "author": "孔融",
    "poems": [
        {
            "title": "诗",
            "content": "坐上客恒满。樽中饮不空。",
            "comment": ""
        },
        {
            "title": "六言诗",
            "content": "从洛到许巍巍。曹公忧国无私。减去厨膳甘肥。羣僚率从祁祁。虽得俸禄常饥。念我苦寒心悲。",
            "comment": ""
        },
        {
            "title": "六言诗",
            "content": "郭李分争为非。迁都长安思归。瞻望关东可哀。梦想曹公归来。",
            "comment": ""
        },
        {
            "title": "六言诗",
            "content": "汉家中叶道微。董卓作乱乘衰。僭上虐下专威。万官惶布莫违。百姓惨惨心悲。",
            "comment": ""
        },
        {
            "title": "临终诗",
            "content": "言多令事败。器漏苦不密。河溃蚁孔端。山坏由猿穴。涓涓江汉流。天窗通冥室。谗邪害公正。浮云翳白日。靡辞无忠诚。华繁竟不实。人有两三心。安能合为一。三人成市虎。浸渍解胶漆。生存多所虑。长寝万事毕",
            "comment": ""
        },
        {
            "title": "离合作郡姓名字诗",
            "content": "渔父屈节。水潜匿方。与峕进止。出行施张。吕公矶钓。阖口渭旁。九域有圣。无土不王。好是正直。女回于匡。海外有截。隼逝鹰扬。六翮将奋。羽仪未彰。虵龙之蛰。俾也可忘。玟璇隐曜。美玉韬光。无名无誉。放言深藏。按辔安行。谁谓路长。",
            "comment": ""
        },
        {
            "title": "杂诗",
            "content": "远送新行客，岁暮乃来归。入门望爱子，妻妾向人悲。闻子不可见，日已潜光辉。孤坟在西北，常念君来迟。褰裳上墟丘，但见蒿与薇。白骨归黄泉，肌体乘尘飞。生时不识父，死后知我谁。孤魂游穷暮，飘摇安所依。人生图嗣息，尔死我念追。俯仰内伤心，不觉泪沾衣。人生自有命，但恨生日希。",
            "comment": ""
        },
        {
            "title": "杂诗",
            "content": "岩岩钟山首，赫赫炎天路。高明曜云门，远景灼寒素。昂昂累世士，结根在所固。吕望老匹夫，苟为因世故。管仲小囚臣，独能建功祚。人生有何常，但患年岁暮。幸托不肖躯，且当猛虎步。安能苦一身，与世同举厝。由不慎小节，庸夫笑我度。吕望尚不希，夷齐何足慕。",
            "comment": ""
        }
    ]
}