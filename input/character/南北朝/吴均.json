{
    "dynasty": "南北朝",
    "author": "吴均",
    "poems": [
        {
            "title": "赠周散骑兴嗣",
            "content": "子云好饮酒，家在成都县。制赋已百篇，弹琴复千转。敬通不富豪，相如本贫贱。共作失职人，包山一相见。",
            "comment": ""
        },
        {
            "title": "行路难",
            "content": "洞庭水上一株桐，经霜触浪困严风。昔时抽心耀白日，今旦卧死黄沙中。洛阳名工见咨嗟，一翦一刻作琵琶。白璧规心学明月，珊瑚映面作风花。帝王见赏不见忘，提携把握登建章。掩抑摧藏张女弹，殷勤促柱楚明光。年年月月对君子，遥遥夜夜宿未央。未央采女弃鸣篪，争先拂拭生光仪。茱萸锦衣玉作匣，安念昔日枯树枝。不学衡山南岭桂，至今千年犹未知。",
            "comment": ""
        },
        {
            "title": "酬别江主簿屯骑",
            "content": "有客告将离，赠言重兰蕙。泛舟当泛济，结交当结桂。济水有清源，桂树多芳根。毛公与朱亥，俱在信陵门。赵瑟凤凰柱，吴醥金罍樽。我有北山志，留连为报恩。夫君皆逸翮，抟景复凌骞。白云间海树，秋日暗平原。寒虫鸣趯趯，落叶飞翻翻。何用赠分手，自有北堂萱。",
            "comment": ""
        },
        {
            "title": "赠杜容成",
            "content": "一燕海上来，一燕高堂息。一朝相逢遇，依然旧相识。问我来何迟，山川几纡直。答言海路长，风驶飞无力。昔别缝罗衣，春风初入帏。今来夏欲晚，桑扈薄树飞。",
            "comment": ""
        },
        {
            "title": "山中杂诗",
            "content": "山际见来烟，竹中窥落日。鸟向檐上飞，云从窗里出。",
            "comment": ""
        },
        {
            "title": "咏雪",
            "content": "微风摇庭树，细雪下帘隙。萦空如雾转，凝阶似花积。不见杨柳春，徒见桂枝白。零泪无人道，相思空何益。",
            "comment": ""
        },
        {
            "title": "答柳恽",
            "content": "清晨发陇西，日暮飞狐谷。秋月照层岭，寒风扫高木。雾露夜侵衣，关山晓催轴。君去欲何之，参差间原陆。一见终无缘，怀悲空满目。",
            "comment": ""
        },
        {
            "title": "赠王桂阳",
            "content": "松生数寸时，遂为草所没。未见笼云心，谁知负霜骨。弱干可摧残，纤茎易陵忽。何当数千尺，为君覆明月。",
            "comment": ""
        }
    ]
}